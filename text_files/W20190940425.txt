Pressenævnets kendelse i sag nr. 2019-80-0322 Klage afvises på grund af manglende retlig interesse En person klagede over udtalelser i artiklen Løkke:- Jeg vil bekæmpe dem, som blev bragt på ekstrabladet.dk.
Personen var ikke omtalt eller afbildet i artiklen, og Pressenævnet afviste derfor at behandle klagen på grund af manglende retlig interesse.
Klage afvises på grund af manglende retlig interesse [Klager] har klaget til Pressenævnet over artiklen Løkke:- Jeg vil bekæmpe dem bragt på ekstrabladet.dk den 27. april 2019, idet han mener, at god presseskik er tilsidesat.
 Ekstra Bladet omtalte i den påklagede artikel udtalelser af [Politiker 1] i forhold til et eventuelt samarbejde med [Politiker 2] og hans parti [Partiet], såfremt [Politiker 2] vælges til Folketinget.
 Klager har til støtte for klagen blandt andet anført, at det er i strid med punkt C. 5 i de vejledende presseetiske regler, når Ekstra Bladet anvender betegnelsen racismedømte ved omtale af [Politiker 2], når [Politiker 2] efter klagers opfattelse har indgivet gyldig og rettidig anke til landsretten i forbindelse med den dom, der faldt i byretten.
 Pressenævnets formand, Hanne Schmidt, udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i artiklen, har han ikke en sådan direkte og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarsloven § 43, stk. 2, nr. 2.
