Hensættelse til feriepenge af  

 pensionsbidrag Reference:
 PBL § 19.
 A A/S klagede for skatteåret 1995/96 over, at skatteankenævnet  

 ikke havde godkendt fradrag for beregnet hensættelse til feriepenge af  

 pensionsbidrag, 145.700 kr.
Det fremgik af sagen, at selskabet, der drev handelsvirksomhed med salg af  

 lasere, var 100 pct. ejet af et ægtepar, og aktierne var fordelt i  

 forholdet 1:1 mellem ægtefællerne.
Selskabets regnskabsperiode  

 var 1. juli - 30. juni.
Ud over hovedaktionærægteparret var kun  

 deres søn ansat i selskabet.
 Fra og med skatteåret 1994/95 havde selskabet såvel  

 regnskabsmæssigt som skattemæssigt fratrukket en  

 hensættelse på 15 1/2 pct. af pensionsbidrag til beregnede  

 feriepenge.
 Det var oplyst, at selskabet havde afholdt følgende udgifter til  

 pensionsbidrag:
Skatteåret 1993/94 255.800 kr.
Skatteåret 1994/95 487.000 kr.
Skatteåret 1995/96 940.000 kr.
Mellem selskabet og hovedaktionærægteparret blev der i midten  

 af 1980'erne oprettet en aftale om arbejdsgiveradministrerede  

 kapitalpensioner og ratepensioner.
Der indbetaltes det til enhver tid  

 gældende maksimum på kapitalpensionerne, medens indbetalinger til  

 ratepensioner varierede.
Alle indbetalinger fremkom som 100 pct.  

 arbejdsgiverbidrag.
For sønnen var der oprettet kapitalpensionsaftale  

 i 1992 samt ratepensionsaftale i 1994. Indbetalinger til disse fremkom  

 også som 100 pct. arbejdsgiverbidrag.
Præmierne var  

 engangsindbetalinger foretaget henholdsvis ultimo december og ultimo juni  

 måned.
 Selskabets revisor havde oplyst, at medarbejderne, hovedsageligt  

 hovedaktionærægteparret samt sønnen, som alle arbejdede  

 fuld tid for virksomheden, ikke ønskede at få udbetalt en del af  

 deres løn samt bonus, men valgte i stedet at få beløbene  

 indbetalt på deres pensionskonti.
I forbindelse med udarbejdelse af årsregnskabet blev der afsat 15  

 1/2 pct. til feriepenge, dels af den direkte løn, dels af  

 pensionsbeløbene.
Dette blev foretaget ud fra den betragtning, at  

 beløbene, som var overført til pensionskonti, var ganske  

 almindelig løn, som virksomhedens klienter og medarbejdere ikke  

 ønskede udbetalt, men derimod ønskede overført til  

 pensionskonti.
Revisoren fandt, at dette ikke ændrede ved, at der var  

 tale om ganske almindelig løn.
Revisoren havde oplyst, at da pensionskontiene blev oprettet for mange  

 år siden, blev der sat kryds i den rubrik, hvori det fremgik, at det  

 var en "arbejdsgiverordning", og at det var arbejdsgiveren, som 100 pct.  

 indbetalte beløbet.
Havde banken og klienten udarbejdet disse  

 kontrakter, således at krydset var blevet sat i den anden rubrik, hvori  

 det fremgik, at hele beløbet var indbetalt af personens egen  

 løn, så ville der være tilladelse til at foretage  

 henlæggelse til feriepenge, også af pensionsbeløbet med  

 skattemæssig fradragsret.
Revisoren havde i denne forbindelse gjort opmærksom på, at det  

 ikke drejede sig om, hvor en tilfældig bankperson havde sat et kryds  

 for mere end 10 år siden i en pensionsaftale, når det viste sig,  

 at ingen var klar over, at det kunne få betydning for selskabet  

 på et senere tidspunkt.
Revisoren fandt heller ikke, at der var nogen  

 sammenhæng imellem, om det var arbejdsgiveren, der 100 pct. indbetalte  

 beløbene, eller om det var medarbejderen, for det havde ingen  

 betydning.
Revisoren havde endvidere anført, at det under ingen  

 omstændigheder var arbejdsgiverens penge, og det var heller ikke  

 arbejdsgiveren, som kunne forvalte beløbet.
Revisoren havde  

 påpeget, at hele ejendomsretten var overgået til klienten, der  

 havde fuld rådighed over indeståendet, og den  

 pågældende kunne til enhver tid ønske at få det  

 udbetalt med fradrag af de gældende skatteprocenter, altså var  

 det til fri disposition, såfremt vedkommende måtte ønske  

 det.
Der var ingen forskel på, om beløbet blev udbetalt som  

 pensionspenge eller udbetalt som løn til den pågældende.  

 Det var et frit valg, som medarbejderen foretog, og det gav ingen  

 ændringer for selskabets skattepligtige indkomster, om medarbejderen  

 ønskede at få beløbet udbetalt som direkte løn  

 eller som pensionsordning, når blot ejendomsretten var overgået  

 til medarbejderen.
Det måtte i det store hele 100 pct. sammenlignes med  

 ganske almindelig løn med ret til hensættelse til feriepenge.  

 Pensionsbeløbene var udbetalt i en længere årrække,  

 og såfremt man forestillede sig, at selskabet fyrede medarbejderne  

 eller direktøren, så ville direktøren have ret til at  

 få udbetalt den bonus, som han plejede at få udbetalt ved  

 udgangen af kalenderåret, uanset at han eventuelt blev fyret midt i  

 selskabets regnskabsår.
Dette ville ikke være en ændring,  

 såfremt vedkommende normalt konverterede sin bonus til en  

 pensionsordning ved udgangen af selskabets regnskabsår.
Der måtte efter revisors opfattelse lægges vægt  

 på, at selskabet havde pligt til at udbetale beløbene, idet  

 medarbejderen naturligvis kunne forvente at få udbetalt sin bonus, idet  

 det var en del af hans løn, uanset at han ønskede at få  

 det konverteret til en pensionsordning.
Revisoren fandt, at der således  

 var fuld samhørighed mellem normale lønudbetalinger og  

 udbetalinger, der var konverteret til pensionsordninger, når dette blot  

 var sket efter medarbejderens eget frie valg og ikke efter selskabets eget  

 forgodtbefindende.
Revisoren havde henvist til, at Landsskatteretten i afgørelsen  

 1987-3-349 statuerede, at på linie med de andre ansatte havde en  

 direktør/anpartshaver ret til ferie med løn og dermed til  

 feriepenge ved fratræden.
Revisoren gjorde gældende, at det  

 herefter kunne lægges til grund, at en  

 hovedanpartshaver/direktør havde samme rettigheder som andre  

 funktionærer, når det drejede sig om ferie med løn og  

 feriepenge ved fratræden.
Revisoren havde videre henvist til, at der forelå flere  

 landsretsdomme, der statuerede, at dersom en ansat blev afskediget, havde han  

 krav på eksempelvis bonus og feriepenge, dersom det var sædvane,  

 at han havde oppebåret disse ydelser.
Revisoren havde påpeget, at  

 for medarbejderne var det sædvane, at der var indbetalt på  

 pensionskontiene.
Det fremgik af ferielovens § 16, at det ansås for  

 berettiget, at der skulle ydes feriegodtgørelse af sådanne  

 tillæg til lønnen, der var skattepligtige, forudsat at de  

 omhandlede beløb kunne betragtes som løn i ferielovens  

 forstand, hvilket var tilfældet, når de var udbetalt den  

 pågældende i kraft af arbejdsaftalen eller - i mangel af en  

 sådan - i kraft af sædvane.
Det anførtes videre, at ved at  

 opstille denne betingelse udelukkedes fra beregningen af  

 feriegodtgørelse alene gratiale o. lign. (gave)ydelser, der udbetaltes  

 udelukkende efter arbejdsgiverens forgodtbefindende.
Revisoren havde  

 anført, at der således skulle beregnes feriepenge af alt andet  

 end gaveydelser.
 Revisoren havde anført, at særligt med hensyn til gratiale og  

 tantieme gjaldt det, at hvor der haves retligt krav på ydelsen,  

 berettigede denne også til feriegodtgørelse, hvorimod  

 sådanne ydelser, der alene beroede på arbejdsgiverens skøn  

 og velvilje, ikke indgik i beregningen af feriepenge.
Der var endvidere henvist til Ligningsvejledningen A.C. 1.1.2., hvor det  

 var anført, at ved opgørelsen af en arbejdsgivers  

 skattepligtige indkomst blev beløb, som af ham udbetaltes til en af  

 PBL kap. 1 omfattet ordning for en arbejdstager, der var ansat hos ham,  

 sidestillet med beløb, der var udbetalt til arbejdstageren selv, jf.  

 PBL § 23. Det anførtes videre, at i denne sammenhæng ansås  

 § 23 at henvise til det almindelige driftsomkostningsbegreb i  

 statsskattelovens § 6 a.
Revisoren havde anført, at når  

 arbejdsgiveren havde overført pengene til en medarbejders  

 pensionskonto, var dette for virksomheden driftsmæssigt at ligestille  

 med en lønudbetaling til medarbejderen.
Revisoren havde henvist til, at Højesteret havde fastslået,  

 at en arbejdsgivers pensionsbidrag til en lønmodtagers pensionsordning  

 måtte anses for en del af lønnen og skulle derfor indgå  

 ved beregning af fratrædelsesgodtgørelse, jf.
UfR 1994.907.
 Da der måtte anses at være fuld samhørighed mellem  

 lønudbetalingerne og/eller pensionsordninger (bonusordninger), fandt  

 revisoren, at det gav det klagende selskab fuld ret til hensættelse af  

 feriepengeberegningen både af den direkte løn, af bonusser og af  

 pensionsordninger, når disse var ønsket af medarbejderne.  

 Revisoren havde herefter principalt nedlagt påstand på  

 nedsættelse til det selvangivne, hvorefter der var ret til  

 hensættelse til feriepenge, også af pensionsordninger.
Subsidiært havde revisoren nedlagt påstand på, at der  

 måtte anses at foreligge en retsbeskyttet forventning om godkendelse af  

 det foretagne fradrag.
Revisoren havde i denne forbindelse henvist til, at  

 forholdet nøje var beskrevet i regnskaberne i tidligere år, og  

 han fandt det ikke rimeligt, at man skulle til at udbede sig  

 forhåndsbesked.
Til støtte for ansættelsen havde skatteankenævnet  

 anført, at fradrag for hensættelse til feriepenge af  

 pensionsbidrag, 15 1/2  pct. af 940.000 kr., ikke var anerkendt, idet hele  

 pensionsbidraget fremkom som arbejdsgiverbidrag, der ikke var skattepligtig  

 for arbejdstageren.
Nævnet havde henvist til, at der ifølge  

 ferielovens § 16 alene blev ydet feriegodtgørelse af  

 lønmodtagerens egne bidrag til pensionsordninger omfattet af  

 pensionsbeskatningslovens afsnit II.
Nævnet havde videre anført,  

 at påstanden om at anse indbetalingerne til pensionsordningerne som  

 optjent udbetalt bonus og dermed arbejdstagerens eget bidrag ikke kunne  

 anerkendes, idet dette ikke var overensstemmende med pensionsaftalerne, hvor  

 det fremgik, at bidragene fremkom fra arbejdsgiver.
 Landsskatteretten udtalte:
Det lagdes til grund, at de omhandlede pensionsordninger efter de  

 indgåede aftaler og selvangivelserne var arbejdsgiverfinansierede.
Den  

 omstændighed, at de ansatte havde indflydelse på midlernes  

 placering kunne ikke i så henseende føre til et andet  

 resultat.
Det fremgik af ferielovens § 16, stk. 1, at der ved beregning af  

 feriegodtgørelse og ferietillæg sås bort fra sådanne  

 tillæg til lønnen eller sådanne lønningsandele, som  

 ikke var indkomstskattepligtige.
Arbejdsgiveren ydede dog  

 feriegodtgørelse og ferietillæg af lønmodtagerens bidrag  

 til de pensionsordninger m.v., der var omfattet af afsnit I i lov om  

 beskatningen af pensionsordninger m.v., samt af lønmodtagerens bidrag  

 til arbejdsmarkedsfondene i medfør af lov om arbejdsmarkedsfonde.
 Af pensionsbeskatningslovens § 19 fremgik, at der ved opgørelsen af  

 en arbejdstagers skattepligtige indkomst ikke skulle medregnes beløb,  

 der af arbejdsgiveren var indbetalt til en af kapitel I omfattet ordning for  

 arbejdstageren.
Østre Landsrets havde i dom af 9. marts 1998 udtalt, at det  

 forhold, at arbejdsgiveres bidrag til de ansattes pensionsordninger nu  

 ansås for at være en så sædvanlig og naturlig del af  

 en arbejdsaftale og af det samlede arbejdsvederlag, at det måtte anses  

 for en del af lønnen, jf.
Højesterets dom i U 1994.907, ikke  

 kunne føre til, at der skulle bortses fra den klare bestemmelse i  

 ferielovens § 16, stk. 1. Landsretten anså derfor ikke den omhandlede  

 pensionsordning for feriepengeberettiget.
 Da det var det klagende selskab, der havde foretaget indbetalingerne  

 på pensionskontiene, fandt Landsskatteretten herefter, at det var med  

 rette, at der var nægtet fradrag for beregnet hensættelse til  

 feriepenge af beløbene.
Det bemærkedes vedrørende det såkaldte  

 forventningsprincip, at der efter praksis måtte foreligge en positiv  

 tilkendegivelse fra en offentlig myndighed om et forhold, der havde betydning  

 for de løbende skatteansættelser.
Endvidere skulle der  

 være foretaget en egentlig ligningsmæssig gennemgang,  

 således at der var foretaget en ligningsmæssig stillingtagen til  

 det omhandlede spørgsmål.
En skattemyndigheds svar på  

 forespørgsler, der ikke var omfattet af lov om bindende  

 forhåndsbesked, ville normalt ikke kunne danne grundlag for en  

 retsbeskyttet forventning.
 Landsskatteretten fandt, at selskabet ikke havde haft en retsbeskyttet  

 forventning om, at skattemyndighederne ville godkende det foretagne fradrag.  

 I denne forbindelse blev henvist til, at der ikke havde været positive  

 tilkendegivelser fra myndighedernes side.
 Den påklagede ansættelse blev stadfæstet.
