 En landmand, der var bestyrelsesmedlem i en sparekasse og for dennes  

 regning havde deltaget i en af Danmarks Sparekasseforening arrangeret rejse  

 til England, blev ikke anset for skattepligtig af nogen del af rejsens værdi,  

 idet den ved rejsen erhvervede viden relaterede sig til hans arbejde som  

 bestyrelsesmedlem.
 A klagede over, at amtsligningsrådet for indkomståret 1985 havde anset ham  

 for indkomstskattepligtig af halvdelen af værdien af en rejse til England,  

 svarende til 50% af 11.703 kr. eller 5.851 kr.
Det var oplyst, at klageren, der var landmand, i sin egenskab af  

 bestyrelsesmedlem i en sparekasse, havde deltaget i en af Danmarks  

 Sparekasseforening arrangeret tur til England.
Klagerens deltagelse sammen  

 med funktionærer fra sparekassen var sket på foranledning af sparekassen, der  

 havde afholdt klagerens udgifter til turen.
Amtsligningsrådet havde henvist til, at der var tale om en generel  

 studierejse af landbrugsfaglig karakter, som ikke kunne anses udelukkende at  

 tilgodese sparekassens interesser.
På grund af rejsens overvejende faglige  

 indhold var klageren anset for skattepligtig for halvdelen af rejsens værdi,  

 hvorved var henset til, at han selv var landmand.
Da der endvidere var tale  

 om en generel studierejse, var klageren ikke fundet berettiget til at  

 foretage fradrag for værdien efter bestemmelserne i statsskattelovens § 6 a.
Klagerens repræsentant henviste til, at klageren var honorarbetalt  

 bestyrelsesmedlem i sparekassen, og at hans deltagelse i turen var sket på  

 opfordring af denne.
Det havde været sparekassens opfattelse, at de  

 indhøstede erfaringer ville være betydningsfulde for vurderingen af dens  

 arrangementer med landmænd, idet udlån udover 1/2 mio. kr. skulle godkendes  

 af bestyrelsen.
Der blev endvidere henvist til, at formålet med turen til England var at  

 give deltagerne et indblik i engelsk landbrug, finansiering og  

 rådgivningsforhold.
Endvidere at opnå kendskab til det engelske  

 fødevaremarked og dermed i konkurrenceforholdene for danske eksportører til  

 det engelske marked.
Dette havde direkte betydning for sparekassens  

 stillingtagen til låneansøgninger fra landmænd, der i væsentlig grad var  

 leverandører til dette marked.
Der havde været tale om en rejse med rent  

 erhvervsmæssigt indhold uden turistmæssigt islæt.
 Efter det oplyste fandt Landsskatteretten, at klageren måtte anses for at  

 havde deltaget i den omhandlede rejse i sin egenskab af honorarlønnet  

 sparekassebestyrelsesmedlem, og at den i forbindelse med rejsen opnåede viden  

 helt overvejende var kommet klageren til gode i denne egenskab på lige fod  

 med de i sparekassen ansatte funktionærer, der havde deltaget i den  

 pågældende rejse.
 Der fandtes derfor ikke at være tilgået klageren nogen beskatningsmæssig  

 værdi ved deltagelsen i den pågældende rejse, og den påklagede ansættelse  

 blev derfor nedsat til det selvangivne beløb.
