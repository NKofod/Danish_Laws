Skriftlig fremsættelse (4. oktober 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om en rejsegarantifond (Sammensatte rejsearrangementer og ændring af finansierings- og bestyrelsesstruktur) (Lovforslag nr.
L 5) Det overordnede formål med lovforslaget er at gennemføre de regler om beskyttelse af den rejsende mod rejseudbyderes insolvens og konkurs, der følger af direktiv om pakkerejser og sammensatte rejsearrangementer (2015/2302/EU). Der er tale om et totalharmoniseringsdirektiv, som skal være gennemført senest 1. januar 2018.
 Direktivet har til formål at tilpasse konkursbeskyttelsen af den rejsende til den (digitale) udvikling, hvor de rejsende i højere grad selv sammensætter deres rejser.
 Med implementeringen af direktivet i lovforslaget indføres en ny type rejseydelse (sammensatte rejsearrangementer). Ved sammensatte rejsearrangementer forstås særskilte aftaler med flere leverandører af rejseydelser vedr. samme rejse eller ferie.
Med indførelsen af den nye type rejseydelse (sammensatte rejseydelser) opnås beskyttelse af flere rejsende, men indførelsen udvider samtidig antallet af virksomheder, der bliver omfattet af ordningen og skal lade sig registrere og stille garanti.
Derudover pålægges udbydere fra tredjelande at lade sig registrere og stille garanti.
Rejsegarantifonden vil kun dække tab, som følger af aftaler indgået med registrerede rejseudbydere og formidlere for udenlandske rejsearrangører.
På baggrund af udvidelsen af anvendelsesområdet, har lovforslaget derudover fokus på at nedbringe de administrative omkostninger og gøre fondens administration mere effektiv.
Som et element i ændringen af finansieringsstrukturen foreslås det bl.a., at garantistillelsen nedsættes for alle rejsearrangører.
Derudover foreslås en række administrative lettelser i bidragsopkrævningen.
Herudover pålægges Rejsegarantifondens bestyrelse at sikre, at de økonomiske og administrative omkostninger for rejsebranchen som helhed minimeres.
For at understøtte dette, foreslås bestyrelsesstrukturen ændret således, at formanden og ét bestyrelsesmedlem til enhver tid skal være uafhængige af specifikke erhvervs- og organisationsinteresser, og at det uafhængige bestyrelsesmedlem skal have økonomisk og regnskabsteknisk indsigt.
Derfor udvides bestyrelsen med et medlem, så bestyrelsen består af én uafhængig formand, og ét uafhængigt bestyrelsesmedlem, der har økonomisk og regnskabsteknisk indsigt.
Af de øvrige seks medlemmer repræsenterer tre erhvervslivet og tre repræsenterer de rejsende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
