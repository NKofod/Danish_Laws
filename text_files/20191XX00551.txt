Skriftlig fremsættelse (11. marts 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til folketingsbeslutning om Danmarks godkendelse af aftalegrundlaget mellem Danmark, Estland, Finland, Island, Letland, Litauen, Norge og Sverige for Den Nordiske Investeringsbank (Beslutningsforslag nr.
B 158) Forslaget har til formål at sikre, at Den Nordiske Investeringsbank (NIB) til hver en tid styres i henhold til anerkendte principper for ansvarlig bankvirksomhed, herunder i forhold til kapital- og likviditetsstyring.
NIB er en offentlig investeringsbank, der ejes af Danmark, Norge, Sverige, Finland, Island, Estland, Letland og Litauen.
NIB finansierer projekter, der forbedrer konkurrenceevnen og miljøet i de nordiske og baltiske lande.
 Med forslaget får guvernørerne, der udgør den øverste ledelse af NIB, og som består af én minister fra hvert af de otte ejerlande, beføjelse til at træffe beslutning om principper for kapital- og likviditetsstyring for NIB.
 Guvernørerne kan ikke selv godkende ændringen i deres beføjelser, som derfor forelægges for Folketinget.
Forslaget om, at guvernørerne får beføjelser til træffe beslutninger vedrørende principper for kapital- og likviditetsstyring, er en del af en større ændring af kapital- og likviditetsstyringen af Den Nordiske Investeringsbank.
Forslaget betyder, at guvernørerne, som udgør den øverste ledelse i banken, fastlægger de overordnede principper for, hvor meget kapital og likviditet banken skal holde i forhold til de risici, som banken tager i sin forretning.
 Formålet med ændring af kapital- og likviditetsstyringen af Den Nordiske Investeringsbank er overordnet, at banken i højere grad baseres på samme risikofølsomme krav, som stilles til kommercielle banker. Ændringerne i vedtægterne vil samlet set ligeledes indebære en mere effektiv anvendelse af den kapital, som banken har til rådighed, og som skal bidrage til finansiering af projekter, der forbedrer konkurrenceevnen og miljøet i de nordiske og baltiske lande.
 Forslaget har ikke direkte økonomiske konsekvenser for det offentlige eller erhvervsøkonomiske konsekvenser.
