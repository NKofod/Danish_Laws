Skriftlig fremsættelse (23. februar 2011) Transportministeren (Hans Chr.
Schmidt) Herved tillader jeg mig for Folketinget at fremsætte:
 Forslag til lov om ændring af lov om luftfart (Kommunal drift af flyvepladser, regulering af erstatningsansvarsgrænser, sletning af luftfartøjer og udstedelse af forbud og påbud m.v.).
(Lovforslag nr.
L 152) Med lovforslaget indføres en klar generel hjemmel til, at kommuner og kommunale fællesskaber direkte eller i selskabsform kan eje og drive lufthavne med tilknyttet virksomhed, såsom parkeringsanlæg og udlejning af lokaler til f. eks. cafeteria, på forretningsmæssigt grundlag og til i den forbindelse at fastsætte betaling for benyttelse af flyvepladsen.
Forslaget skal også sikre, at luftfartøjsregisteret altid udviser de rette ejerforhold.
Med forslaget indføres en bestemmelse om, at flyet kan blive slettet af luftfartøjsregistret, hvis ejeren inden for en nærmere fastsat frist undlader at anmelde ejerskifte til registeret.
Virkningen er, at flyet ikke kan anvendes.
Forslaget indebærer også, at indflyvningen til små godkendte flyvepladser, der ikke står åbne for offentligheden, men som har stor samfundsmæssig betydning, kan sikres på samme måde, som de offentlige flyvepladser.
Det drejer sig bl.a. om helikopterlandingspladser på eller ved hospitaler.
 Forslaget indeholder endvidere en regulering af de beløbsmæssige grænser for luftfartsselskabernes erstatningsansvar for skade på passagerer, bagage og gods, som følge af en pristalsregulering i grænserne i det bagvedliggende internationale regelsæt, Montreal-konventionen af 28. maj 1999.
Forlaget indfører derudover udtrykkelig hjemmel til at udstede forbud og påbud til forebyggelse af overhængende betydelig fare for luftfarten.
Der er i luftfartslovgivningen hjemmel til at udstede specifikke forbud og påbud, f.eks. forbud mod at lette, hvis flyet ikke er luftdygtigt.
Men der er ikke i luftfartsloven en generel hjemmel.
Endvidere indføres der hjemmel til at udstede påbud om, at forhold, der strider mod de gældende regler, skal bringes i orden.
Bestemmelsen vil f. eks. kunne anvendes i tilfælde, hvor en virksomhed ikke lever op til gældende regler.
I et sådant tilfælde kan der udstedes påbud om, at forholdene bringes i orden, evt. inden for en frist.
En undladelse af at efterkomme påbuddet, vil være strafsanktioneret efter luftfartsloven.
I tilknytning til en dom for overtrædelse af luftfartsloven, vil der endvidere kunne meddeles tvangsbøder efter retsplejeloven, indtil forholdet er bragt i orden.
 Endelig indeholder forslaget en række øvrige justeringer og tilpasninger af luftfartsloven, som har baggrund i den generelle udvikling inden for luftfartsreguleringen og luftfartsområdet siden sidste lovændring, som var i 2007.
 Det foreslås, at loven træder i kraft den 1. juli 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
