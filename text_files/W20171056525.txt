Erstatningsansvarslovens § 26 - forbrydelser mod kønssædeligheden mv., j.nr. 16-520-10258 Ansøger mødtes efter aftale med skadevolder i en sexbio.
Forinden havde ansøger og skadevolder korresponderet om, hvad de skulle foretage sig af seksuelle aktiviteter.
Under samværet i sexbioen indførte skadevolder henholdsvis sin arm og en dildo i ansøgers endetarm hvilket medførte, at ansøger fik læsion på sin endetarm.
Ansøger blev nogle dage senere indlagt på sygehuset, hvor han var i potentiel livsfare.
Under straffesagen lagde retten til grund, at skadevolder og ansøger i fællesskab havde indført skadevolderens arm og dildo i ansøgerens endetarm, og at de seksuelle aktiviteter ikke lå ud over, hvad ansøger forud for mødet havde samtykket til.
Retten fandt det endvidere ikke bevist, at det under mødet i sexbioen gik op for skadevolder, at ansøger var kommet til skade.
Retten fandt skadevolder skyldig i overtrædelse af straffelovens § 249.
 Efterfølgende søgte ansøger Erstatningsnævnet om godtgørelse for svie og smerte samt godtgørelse i medfør af erstatningsansvarslovens § 26.
Nævnet besluttede at afslå ansøgers krav om godtgørelse efter erstatningsansvarsloven § 26. Nævnet lagde ved sin afgørelse vægt på, at de seksuelle aktiviteter havde været frivillige, og at følgevirkningerne heraf ikke i sig selv kunne begrunde tilkendelse af tortgodtgørelse.
Nævnet fandt endvidere, at der ikke var grundlag for at tilkende krænkelsesgodtgørelse, allerede fordi ansøgeren ikke havde været udsat for et forsætligt angreb.
