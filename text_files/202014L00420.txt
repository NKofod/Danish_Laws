Betænkning afgivet af Klima-, Energi- og Forsyningsudvalget den 10. december 2020 Betænkning over Forslag til lov om ændring af lov om Energinet, lov om elforsyning og lov om naturgasforsyning (Ændring af formålsbestemmelsen for Energinet, ny transparent proces for Energinets investeringer og ny fremsynet økonomisk regulering af Energinet m.v.) [af klima-, energi- og forsyningsministeren (Dan Jørgensen)]:
1. Ændringsforslag Klima-, energi- og forsyningsministeren har stillet 9 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget bemærker, at lovforslaget lægger op til en langt bedre planlægning af de store infrastrukturinvesteringer i el- og gasnettet, hvilket Enhedslisten støtter.
 Enhedslisten har kritiseret manglende åbenhed og manglende demokrati i forhold til de milliardstore investeringer i Viking Link og Baltic Pipe til en samlet pris på over 20 mia. kr., hvor ministeren har kunnet træffe beslutninger uden inddragelse af Folketinget.
 Enhedslisten betragter det som en stor sejr, at ministeren fremover skal inddrage Klima-, Energi- og Forsyningsudvalget i stedet for egenrådigt at kunne træffe beslutninger om kæmpestore investeringer på energiområdet.
 Energinets formålsbestemmelse ændres med lovforslaget til, at Energinets formål i højere grad er at skulle bidrage til udviklingen af en klimaneutral energiforsyning, og der fastlægges en større åbenhed om Energinets planlagte investeringer, hvilket er et stort fremskridt.
 Enhedslisten ser frem til, at den nye lov, som træder i kraft den 1. januar 2021, bliver anvendt i forbindelse med kommende politiske beslutningsprocesser.
 Den planlagte gasledning på Lolland til over 800 mio. kr. bliver sandsynligvis ikke omfattet af loven, idet det ændrede lovgrundlag på gasområdet først træder i kraft den 1. januar 2022. Enhedslisten ser frem til, at demokratiske processer på anden vis sikres for gasledningen fra Næstved til Lolland.
4. Ændringsforslag med bemærkninger Ændringsforslag Til § 1 Af klima-, energi- og forsyningsministeren, tiltrådt af udvalget:
 1) I den under nr. 4 foreslåede affattelse af § 4, stk. 2, ændres i 2. pkt. »offentlig inddragelse« til: »inddragelse af offentligheden«.
[Sproglig præcisering] 2) I det under nr. 5 foreslåede § 4, stk. 9, nr. 2, ændres »Offentlig inddragelse« til: »Inddragelse af offentligheden«.
[Sproglig præcisering] 3) I den under nr. 9 foreslåede § 4 e ændres i stk. 2 »godkendelse« til: »afgørelse«.
[Præcisering] Til § 2 4) Nr. 1 affattes således:
»1. I § 22 a, stk. 1, 1. pkt., ændres »zone samt« til: »zone,«, og efter »net« indsættes: »og forundersøgelser hertil«.« [Sproglig præcisering] 5) I den under nr. 4 foreslåede affattelse af § 71 ændres i stk. 4, nr. 5, »offentlig inddragelse« til: »inddragelse af offentligheden«.
[Sproglig præcisering] 6) I den under nr. 4 foreslåede affattelse af § 71 ændres i stk. 4, nr. 6, litra b, »eller« til: »og«.
[Præcisering] 7) I den under nr. 5 foreslåede § 71 a ændres i stk. 1, 2. pkt., og i stk. 2, 5 og 6 »offentlig inddragelse« til: »inddragelse af offentligheden«.
[Sproglig præcisering] Til § 3 8) Efter nr. 2 indsættes som nyt nummer:
»01. I § 35 g, stk. 1, 5. pkt., ændres »stk. 2-12« til: »stk. 2-13«.« [Konsekvensrettelse] 9) I den under nr. 10 foreslåede § 37 e ændres i stk. 1, 2. pkt., »offentlig inddragelse« til: »inddragelse af offentligheden«.
[Sproglig præcisering] Bemærkninger Til nr. 1, 2, 5, 7 og 9 Det foreslås, at »offentlig inddragelse« alle steder i lovforslaget erstattes af »inddragelse af offentligheden«.
Den foreslåede ændring er en sproglig præcisering. Ændringen vil medføre, at det præciseres, at der er tale om, at offentligheden skal inddrages, og ikke, at inddragelsen skal ske i offentligheden.
Til nr. 3 Det foreslås, at henvisningen til § 4 e, stk. 1, i den foreslåede § 4 e, stk. 2, jf. lovforslagets § 1, nr. 9, præciseres, så ordlyden stemmer overens med ordlyden i stk. 1. Det er hensigten med bestemmelsen, at udvalget underretter klima-, energi- og forsyningsministeren om begrundelsen herfor, hvis udvalget ikke kan tilslutte sig meddelelse af en afgørelse efter § 4 e, stk. 1. Den foreslåede ændring vil medføre, at henvisningen til stk. 1 præciseres, så henvisningens ordlyd svarer til ordlyden i stk. 1.
Til nr. 4 Det foreslås, at affattelsen af § 2, nr. 1, i det fremsatte lovforslag ændres.
Den foreslåede ændring er en sproglig ændring. Ændringen medfører, at § 22 a, stk. 1, 1. pkt., i lov om elforsyning vil fremstå sprogligt korrekt.
Til nr. 6 Det foreslås at præcisere § 71, stk. 4, nr. 6, litra b, i lov om elforsyning.
Præciseringen vil tydeliggøre, at Forsyningstilsynet kan fastsætte regler om samtlige af de oplistede muligheder ved fastsættelse af beløbsmæssige justeringer af indtægtsrammen.
Til nr. 8 Det foreslås, at henvisningen til stk. 2-12 i § 35 g, stk. 1, 5. pkt., i lov om naturgasforsyning ændres til en henvisning til stk. 2-13. Der er tale om en konsekvensrettelse, som følge af at det i lovforslagets § 3, nr. 3, foreslås, at der efter § 35 g, stk. 3, indsættes et nyt stk. 4, hvorefter lovens § 35 g, stk. 4-12, bliver lovens § 35 g, stk. 4-13.
5. Udvalgsarbejdet Lovforslaget blev fremsat den 12. november 2020 og var til 1. behandling den 20. november 2020. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 26. august 2020 dette udkast til udvalget, jf.
KEF alm. del  bilag 417, folketingsåret 2019-20. Den 12. november 2020 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 2 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Kasper Roug (S) Henrik Møller (S) Jesper Petersen (S) Jens Joel (S) Orla Hav (S) Ruben Kidde (RV) Zenia Stampe (RV) Rasmus Helveg Petersen (RV) fmd.
Signe Munk (SF) Torsten Gejl (ALT) Rasmus Nordqvist (SF) Søren Egge Rasmussen (EL) Mai Villadsen (EL) Thomas Danielsen (V) nfmd.
Christoffer Aagaard Melson (V) Lars Christian Lilleholt (V) Kristian Jensen (V) Tommy Ahlers (V) Carsten Kissmeyer (V) Morten Messerschmidt (DF) Jens Henrik Thulesen Dahl (DF) Mona Juul (KF) Egil Hulgaard (KF) Katarina Ammitzbøll (KF) Peter Seier Christensen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
