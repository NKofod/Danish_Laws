 I medfør af § 16, stk. 1, i lov nr. 814 af 21. december 1988 om  

 husdyrsygdomme, som ændret ved lov nr. 189 af 23. marts 1992 og lov nr. 1066  

 af 23. december 1992 (husdyrsygdomsloven), og tekstanmærkning nr. 59 ad § 24  

 på finansloven for 1993 og efter bemyndigelse fra landbrugsministeren  

 fastsættes:
§ 1.  For veterinærkontrol, herunder kontrol i  

 forbindelse med tilførsel af dyr, på godkendte markeder, auktioner eller  

 samlestalde, jf. §§ 2 og 5 i bekendtgørelse nr. 792 af 13. december 1989 om  

 markeder og andre samlinger af dyr, betales 80 kr. pr. påbegyndt kvarter på  

 hverdage mellem kl. 6 og 17. For kontrol på hverdage, der udføres mellem kl.  

 17 og 22, betales 120 kr. pr. påbegyndt kvarter.
For kontrol i øvrige tidsrum  

 på hverdage, på lørdage efter kl. 14 samt på søn- og helligdage betales 160  

 kr. pr. kvarter.
 Stk. 2.  Den i stk. 1 omhandlede betaling påhviler den  

 ansvarlige ledelse for det godkendte marked, auktion eller samlestald.
 Stk. 3.  Veterinærkontrol i forbindelse med ud- og  

 indførsel af dyr er ikke omfattet af den i stk. 1 omhandlede betaling.
 § 2.  For erindringsskrivelser vedrørende ikke  

 rettidig betaling opkræves et gebyr på 40 kr.
 Stk. 2.  Ved for sen betaling opkræves 1,3 pct. pr.  

 påbegyndt måned fra kravets forfaldsdag.
 § 3.  Bekendtgørelsen træder i kraft den 15. september  

 1993.
 § 4.  Bekendtgørelsen gælder ikke for Grønland.
