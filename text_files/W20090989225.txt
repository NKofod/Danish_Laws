Medlemskab, overflytning, deltids- og fuldtidsforsikring, a-kassens vejledning Ankenævnet har behandlet din klage på møde den 14. maj 2009.
Nævnet traf denne A F G Ø R E L S E Du anses for omforsikret fra deltids- til fuldtidsforsikring pr. 13. maj 2008.
 Ankenævnet ændrer således Arbejdsdirektoratets afgørelse af den 19. december 2008.
B E G R U N D E L S E Ankenævnet har lagt til grund, at  du har været deltidsforsikret siden 26. august 1989,  du den 13. maj 2008 rettede telefonisk henvendelse til a-kassen, idet du ønskede oplyst, hvilken dokumentation du skulle fremsende til a-kassen i forbindelse med din forestående ledighed pr. 1. juni 2008,  a-kassen ved brev af 13. maj 2008 bl.a. tilsendte dig en ledighedserklæring,  det fremgik af brevet, at a-kassen var bekendt med, at du var ansat 34 timer om ugen,  du havde sidste arbejdsdag den 30. maj 2008,  du meldte dig ledig den 2. juni 2008,  du ved skema af 2. juni 2008 om overskydende timer svarede ja til spørgsmålet om, hvorvidt du var deltidsforsikret og i opgørelsesperioden havde haft arbejde ud over 30 timer om ugen,  a-kassen den 1. juli 2008 blev opmærksom på, at du var deltidsforsikret, og  du den 9. september 2008 ansøgte om at blive fuldtidsforsikret.
 Arbejdsdirektoratet traf den 19. december 2008 afgørelse om, at du ikke havde fået forkert eller mangelfuld vejledning af a-kassen, og at du ikke kunne få ændret din forsikringsstatus med tilbagevirkende kraft.
 Det fremgår af reglerne, at et deltidsforsikret medlem, som får fuldtidsarbejde, skal overflyttes til fuldtidsforsikring.
 Overflytning er betinget af, at medlemmet:
1) har haft mere end 360 løntimer inden for en periode på 12 uger, hvis medlemmet er time-, uge- eller 14-dageslønnet, eller 2) har haft mere end 390 løntimer inden for en periode på 3 måneder, hvis medlemmet er månedslønnet.
 Overflytning til fuldtidsforsikring kan ikke ske under ledighed.
 Overflytning mellem deltids- og fuldtidsforsikring kan tidligst få virkning fra det tidspunkt, hvor a-kassen har modtaget medlemmets skriftlige anmodning om overflytning, eller fra det tidspunkt hvor a-kassen har konstateret ændringen i arbejdstiden.
 Der fremgår endvidere af reglerne, at en a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 En a-kasse skal desuden altid give det enkelte medlem individuel og personlig vejledning, hvis medlemmet har særligt behov herfor.
 Du har i din klage bl.a. gjort gældende, at netop fordi du og den medarbejder i a-kassen, som du talte med den 13. maj 2008, fandt ud af, at du ikke var fuldtidsforsikret, oplyste du på skemaet vedrørende overskydende timer, at du var deltidsforsikret.
 Du har endvidere anført, at du under telefonsamtalen den 13. maj 2008 spurgte a-kassen, om det var muligt at blive fuldtidsforsikret, til hvilket a-kassen svarede nej.
Du har desuden oplyst, at du var klar over, at du selv burde have haft styr på, om du var fuldtids- eller deltidsforsikret, men at det havde du ikke.
Du har ligeledes oplyst, at du efter så mange år i fagforeningen ikke var i tvivl om, at du var fuldtidsforsikret.
 Det fremgår af a-kassens afgørelse af 17. september 2008 og a-kassens brev af 19. september 2008 til direktoratet, at den pågældende medarbejder i a-kassen ikke husker telefonsamtalen af 13. maj 2008, men at han genkender brevet af 13. maj 2008 og erkender, at han ikke var opmærksom på din forsikringsstatus, da han vejledte dig.
 A-kassen har ved e-mail af 23. oktober 2008 til direktoratet oplyst, at der ikke blev talt om din forsikringsstatus under samtalen den 13. maj 2008.
 A-kassen har endvidere den 27. april 2009 telefonisk oplyst over for ankenævnets sekretariat, at a-kassen ikke forud for din henvendelse den 13. maj 2008 var bekendt med, at du arbejdede 34 timer om ugen.
 Ankenævnet finder det ikke tilstrækkelig sandsynliggjort, at din forsikringsstatus blev drøftet under telefonsamtalen den 13. maj 2008.
 Nævnet har i den forbindelse lagt vægt på a-kassens oplysninger om, at der ikke blev talt om din forsikringsstatus under samtalen den 13. maj 2008.
 Nævnet har endvidere lagt vægt på, at et medlems forsikringsstatus ikke er et emne, der kan anses for en umiddelbar naturlig og integreret del af en samtale, der vedrører spørgsmål i anledning af forestående ledighed, hvilket taler for, at der ikke blev talt om din forsikringsstatus den 13. maj 2008.
 Endelig har nævnet lagt vægt på, at det har formodningen imod sig, at a-kassen i forbindelse med en eventuel drøftelse af din forsikringsstatus skulle have oplyst dig om, at du ikke kunne blive overflyttet fra deltids- til fuldtidsforsikring, særligt i lyset af at du under telefonsamtalen oplyste, at du var og i en længere periode havde været beskæftiget 34 timer om ugen, og derved selv ved en umiddelbar betragtning opfyldte betingelserne for fuldtidsforsikring.
 Ankenævnet finder endvidere ikke, at a-kassen på baggrund af din telefoniske henvendelse den 13. maj 2008, herunder dine oplysninger om antallet af løntimer, burde have undersøgt din forsikringsstatus.
 Nævnet finder imidlertid, at a-kassen kan anses for at have haft en naturlig anledning til at undersøge din forsikringsstatus i forbindelse med den skriftlige behandling af din sag, det vil sige i forbindelse med fremsendelsen af brevet af 13. maj 2008.
 På den baggrund finder nævnet, at du bør stilles, som om du havde modtaget korrekt vejledning, og at du derfor skal anses for omforsikret til fuldtidsforsikring pr. 13. maj 2008.
R E G L E R Ankenævnet henviser til  § 65, stk. 1, og stk. 5, og § 68, stk. 3, og stk. 4, i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 1 og § 5 i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv., og  § 2, stk. 1, og stk. 2, og § 3, stk. 1, og stk. 2, i Arbejdsdirektoratets bekendtgørelse nr. 561 af 4. juli 2002 om overflytning mellem deltids- og fuldtidsforsikring.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, kontorrapport af 27. april 2009 fremsendt til dig ved brev af 7. maj 2009 og dit udaterede brev modtaget i ankenævnet den 13. maj 2009.
På ankenævnets vegne Du kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
§ 68. Et fuldtidsforsikret medlem, som har deltidsbeskæftigelse som lønmodtager, og som skriftligt anmoder kassen om at blive overflyttet til deltidsforsikring, skal overflyttes til deltidsforsikring, medmindre medlemmet samtidig driver selvstændig virksomhed i væsentligt omfang.
Overflytningen kan tidligst få virkning fra det tidspunkt, hvor kassen modtager medlemmets anmodning.
Stk. 3. Et deltidsforsikret medlem, som inden for 12 uger, dog 3 måneder for månedslønnede, har haft mere end 360 henholdsvis 390 løntimer, skal lade sig overflytte til fuldtidsforsikring.
Det samme gælder for et deltidsforsikret medlem, som mere end midlertidigt overgår til at drive selvstændig virksomhed i væsentligt omfang.
Medlemmet skal anmelde ændringen i arbejdstiden til kassen.
 Stk. 4. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om bestemmelserne i stk. 1-3, herunder regler om, at timer, for hvilke der er udbetalt løn, kan indgå i beregningen af beskæftigelseskravet i stk. 3.
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
 Arbejdsdirektoratets bekendtgørelse nr. 561 af 4. juli 2002 om overflytning mellem deltids- og fuldtidsforsikring.
 § 2. Et deltidsforsikret medlem, som får fuldtidsarbejde, skal overflyttes til fuldtidsforsikring.
 Stk. 2. Overflytning er betinget af, at medlemmet:
1) har haft mere end 360 løntimer inden for en periode på 12 uger, hvis medlemmet er time-, uge- eller 14-dageslønnet, eller 2) har haft mere end 390 løntimer inden for en periode på 3 måneder, hvis medlemmet er månedslønnet.
 § 3. Overflytningen kan tidligst få virkning fra det tidspunkt, hvor kassen har modtaget medlemmets skriftlige anmodning om overflytning, eller fra det tidspunkt hvor kassen har konstateret ændringen i arbejdstiden.
 Stk. 2. Overflytning kan ikke finde sted efterfølgende, hvis medlemmet ikke på ansøgnings- eller konstateringstidspunktet opfylder kravet til arbejdets omfang i henhold til § 2, stk. 2, nr. 1 eller nr. 2.
