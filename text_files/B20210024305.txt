Bekendtgørelse om indberetning af tobakssurrogater1) I medfør af § 3 a, stk. 2, i lov om tobaksvarer m.v., jf. lovbekendtgørelse nr. 965 af 26. august 2019, som ændret ved § 2 i lov nr. 2071 af 21. december 2020, fastsættes efter bemyndigelse:
Anvendelsesområde og definitioner § 1. Denne bekendtgørelse finder anvendelse for fabrikanter og importører af tobakssurrogater, der markedsføres her i landet.
 § 2. I denne bekendtgørelse forstås ved:
 1) Handelsnavn: Det navn som et produkt markedsføres under.
2) Markedsføring: At gøre tobakssurrogater tilgængelige for forbrugere mod eller uden betaling.
I tilfælde af fjernsalg på tværs af grænser anses varen eller produktet for at være blevet markedsført i det land, hvor forbrugeren befinder sig.
 3) Tobakssurrogat: Produkt med indhold af nikotin, der ikke er en tobaksvare, jf. § 2, nr. 2, i lov om tobaksvarer mv., eller en elektronisk cigaret, jf. § 2, nr. 1, i lov om elektroniske cigaretter m.v., og som ikke er godkendt ved en markedsføringstilladelse efter lov om lægemidler eller EU-retlige regler om fastlæggelse af fællesskabsprocedurer for godkendelse af humanmedicinske lægemidler, samt udstyr, der er beregnet til at blive benyttet sammen med produktet.
Indberetning og markedsføring § 3. Fabrikanter og importører skal for hvert tobakssurrogat indberette følgende oplysninger om produktet:
 1) Navn, identifikationsnummer, adresse, telefonnummer og e-mailadresse på indberetteren.
 2) Handelsnavn.
 3) Produkttype.
 4) Produkt-ID.
 5) Alle ingredienser som anvendes ved fremstillingen af tobakssurrogatet.
 6) Mængden af alle anvendte ingredienser.
 Stk. 2. Ved ændring af tobakssurrogatets sammensætning og indhold skal der foretages indberetning på ny, jf. stk. 1.
 § 4. Indberetningen efter § 3 skal ske digitalt via virk.dk.
Stk. 2. Ved indberetningen skal fabrikanten eller importøren markere alle de oplysninger, som de betragter som forretningshemmeligheder eller på anden måde fortrolige.
Efter anmodning fra Sikkerhedsstyrelsen skal der gives en begrundelse for, at de pågældende oplysninger anses som forretningshemmeligheder eller fortrolige.
 § 5. Markedsføring af nye eller ændrede tobakssurrogater må først påbegyndes, når der er sket indberetning efter § 3.
Ikrafttræden § 6. Bekendtgørelsen træder i kraft den 1. juli 2021.
Sikkerhedsstyrelsen, den 22. februar 2021 Lone Saaby / Line Nørholm Nielsen 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
