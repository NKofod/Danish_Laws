Ankestyrelsens principafgørelse D-26-91 om forlængelse af dagpengeperioden Resume:
Ret til forlængelse af dagpengeperioden til lønmodtager under ophold på koordineringsteam, idet dette ophold ikke kunne sidestilles med henvisning til Arbejdsformidlingen.
Revalidering var således overvejende sandsynlig.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 22, stk. 1, nr. 1 Sagsfremstilling:
 Kommunen traf afgørelse om, at lønmodtageren ikke havde ret til yderligere dagpenge efter den 30. september 1990, idet en henvisning til arbejdsformidlingen eller arbejdskonsulent med henblik på at opnå egnet beskæftigelse ikke kan danne grundlag for forlængelse af dagpengeperioden, da den pågældende i denne situation må betragtes som arbejdsdygtig.
Lønmodtageren blev sygemeldt den 16. februar 1989 på grund af bindevævssygdom i muskler og ryglidelse.
Lønmodtageren har tidligere haft rygbelastende arbejde.
Den 30. april 1990 ophørte pågældendes dagpenge på grund af varighedsbegrænsning.
Pågældende deltog 5. og 6. april 1990 i orienterings- og valgdage på Revalideringsklinik, hvilket resulterede i beslutning om optagelse i forprøvningsafdelingen, og det blev samtidig meddelt kommunen, at pågældende kunne forvente optagelse inden for ca. 5 måneder.
Pågældende blev optaget på Revalideringsklinikken den 2. juli 1990, og pågældende anmodede den 5. juli 1990 kommunen om at genoptage dagpengeudbetalingen.
Dette blev i første omgang afslået af kommunen, men efter revurdering blev det 7. august 1990 besluttet at genoptage dagpengeudbetalingen fra den 1. maj 1990.
 Den 25. september 1990 blev det meddelt dagpengeafdelingen i kommunen, at pågældende var ophørt på Revalideringsklinikken den 4. september 1990 og henvist til Koordineringsteam med henblik på arbejdsmæssig praktik og optræning inden for fagene: Biblioteksmedhjælper, pedelmedhjælper, rådhus/bankbetjent og lignende arbejdsområder, som pågældende efter en lægelig vurdering skulle kunne klare helbredsmæssigt.
 Kommunen standsede herefter dagpengeudbetalingen pr. 30. september 1990, idet man sidestillede Koordineringsteamet med henvisning til arbejdsformidling eller arbejdskonsulent med henblik på at opnå egnet beskæftigelse.
 Afgørelse:
 Dagpengeudvalget har på sit møde den 8. februar 1991 truffet den afgørelse, at lønmodtageren har ret til at få forlænget dagpengeperioden udover den 30. september 1990, idet det anses for overvejende sandsynligt, at revalidering iværksættes, jf. dagpengelovens § 22, stk. 1, nr. 1.
 Dagpengeudvalget har ved afgørelsen lagt til grund, at henvisning til koordineringsteam ikke kan sidestilles med henvisning til arbejdsformidlingen.
 Dagpengeudvalget ændrer således kommunens afgørelse.
