 Bekendtgørelse om tilskud til behandling og optræning på Øfeldt Centret Aps.
 I medfør af §§ 71, 72 og 140 b i sundhedsloven, lovbekendtgørelse nr. 95 af 7. februar 2008, som ændret ved lov nr. 539 af 17. juni 2008, fastsættes:
Generelle bestemmelser § 1. Gruppe 1-sikrede og gruppe 2-sikrede personer, der er bosiddende i Region Hovedstaden, Region Sjælland samt i en region, hvor regionsrådet har besluttet at tiltræde overenskomsten mellem Regionernes Lønnings- og Takstnævn og Øfeldt Centret Aps., kan modtage tilskud til behandling, jf. § 5, stk. 1 og 3.
 Stk. 2. Gruppe 1-sikrede og gruppe 2-sikrede personer, der er bosiddende i en region, hvor regionsrådet har besluttet at tiltræde overenskomsten mellem Regionernes Lønnings- og Takstnævn og Øfeldt Centret Aps., kan modtage tilskud til behandling af muskellidelser, jf. § 5, stk. 2 og 3.
 § 2. Gruppe 1-sikrede og gruppe 2-sikrede personer, der er bosiddende i en kommune i Region Hovedstaden, i en kommune i Region Sjælland eller i en kommune, hvor kommunalbestyrelsen har valgt at tiltræde overenskomsten mellem Regionernes Lønnings- og Takstnævn og Øfeldt Centret Aps., kan modtage vederlagsfri optræning, jf. § 6.
 Stk. 2. Gruppe 1-sikrede og gruppe 2-sikrede personer, der er bosiddende i en kommune, hvor kommunalbestyrelsen har valgt ikke at tiltræde overenskomsten om vederlagsfri optræning af personer med handicap, jf. § 6, er berettigede til 100 % tilskud fra kommunalbestyrelsen til at færdiggøre et behandlingsforløb i overensstemmelse med gældende lægehenvisning, når forløbet er påbegyndt inden den overenskomst mellem regionernes Lønnings- og Takstnævn og Øfeldt Centret Aps, som var gældende før den 1. juli 2009, er udløbet.
§ 3. Det er en forudsætning for at modtage tilskud fra regionsrådet eller kommunalbestyrelsen, at der foreligger en skriftlig henvisning fra en læge inden optræningen eller behandlingen påbegyndes.
Henvisningen skal indeholde oplysninger om diagnose, henvisningsperiode, optræningens eller behandlingens omfang samt dato for udstedelsen.
 § 4. Personer, der har ret til ydelser i medfør af EF-retten eller internationale aftaler, har under ophold her i landet ret til tilskud til optræning af handicaps og behandling af muskellidelser på Øfeldt Centret Aps på samme vilkår som gruppe 1-sikrede og gruppe 2-sikrede personer.
 Stk. 2. Ved EF-retten eller internationale aftaler forstås Rådets forordning (EØF) nr. 1408/71 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet, og den dertil knyttede forordning (EØF) nr. 574/72 om gennemførelse af forordning nr. 1408/71, aftalen om det Europæiske Økonomiske Samarbejde (EØS-aftalen), Nordisk Konvention om Social Sikring og aftalen mellem De Europæiske Fællesskaber, dets medlemsstater og Schweiz om fri bevægelighed for personer.
Tilskud til behandling af muskellidelser § 5. Regionsrådet yder et tilskud på 40 % af det honorar pr. behandlingstime til optræning på Øfeldt Centret Aps., der er fastsat i overenskomst mellem Regionernes Lønnings- og Takstnævn og Øfeldt Centret Aps., til personer, der lider af kroniske lammelser, hvor der ifølge den lægelige diagnose er behov for langvarig optræning af muskler, jf. § 1.
 Stk. 2. Regionsrådet yder et tilskud på 40 % af det honorar pr. behandlingstime, der er fastsat i overenskomsten mellem Regionernes Lønnings- og Takstnævn og Øfeldt Centret Aps., til personer med muskellidelser lokaliseret til ryg, skuldre og nakke samt til behandling af »tennisalbue« og »kold skulder« samt tilsvarende lidelser i andre led i arme og ben, jf. § 1, stk. 2.
 Stk. 3. De nærmere vilkår for tilskud, herunder ydelsesbeskrivelser, fremgår af den gældende overenskomst mellem Regionernes Lønnings- og Takstnævn og Øfeldt Centret Aps.
Vederlagsfri optræning af personer med handicap § 6. Kommunalbestyrelsen yder et tilskud på 100 % af det honorar pr. behandlingstime, der er fastsat i overenskomsten mellem Regionernes Lønnings- og Takstnævn og Øfeldt Centret Aps. til personer med et varigt svært fysisk handicap, jf. § 14, stk. 1, i Ministeriet for Sundhed og Forebyggelses bekendtgørelse om tilskud til fysioterapi hos fysioterapeut i praksissektoren og vederlagsfri fysioterapi hos fysioterapeut i praksissektoren og i kommunen.
 Stk. 2. Afgrænsningen af denne personkreds fremgår af Sundhedsstyrelsens vejledning om adgang til vederlagsfri fysioterapi.
 Stk. 3. De nærmere vilkår for tilskud, herunder ydelsesbeskrivelser, fremgår af den gældende overenskomst mellem Regionernes Lønnings- og Takstnævn og Øfeldt Centret Aps.
 § 7. Bekendtgørelsen træder i kraft den 1. juli 2009.
 Stk. 2. Samtidig ophæves bekendtgørelse nr. 869 af 28. august 2008 om tilskud til behandling og optræning på Øfeldt Centret Aps.
 Stk. 3. I de bestemmelser i denne bekendtgørelse, hvor der refereres til overenskomsten imellem Regionernes Lønnings- og Takstnævn og Øfeldt Centret Aps., henvises, indtil der er indgået en overenskomst imellem disse parter, til overenskomsten imellem Sygesikringens Forhandlingsudvalg og Teddy Øfeldt.
 Stk. 4. Hvis et regionsråd eller en kommunalbestyrelse beslutter ikke at tiltræde overenskomsten mellem Regionernes Lønnings- og Takstnævn og Øfeldt Centret Aps., er personen berettiget til tilskud fra regionen eller kommunen til at færdiggøre et påbegyndt behandlingsforløb i overensstemmelse med gældende lægehenvisning, når forløbet er påbegyndt inden den overenskomst mellem regionernes Lønnings- og Takstnævn og Øfeldt Centret Aps, som var gældende før den 1. juli 2009, er udløbet.
