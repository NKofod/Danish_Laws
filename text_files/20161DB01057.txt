Betænkning afgivet af Sundheds- og Ældreudvalget den 30. maj 2017 Betænkning over Forslag til folketingsbeslutning om bedre tandpleje [af Kirsten Normann Andersen (SF) og Jacob Mark (SF)]:
1. Udvalgsarbejdet Beslutningsforslaget blev fremsat den 5. april 2017 og var til 1. behandling den 29. maj 2017. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (S, DF, V, LA, RV og KF) indstiller beslutningsforslaget til forkastelse.
Dansk Folkepartis medlemmer af udvalget kan ikke støtte forslaget, da der ikke foreligger en finansiering af forslaget, og fordi partiet ønsker incitamenter i tandplejestrukturen.
DF ønsker samtidig, at der ses på hele tandplejeområdet, da den tidligere S-RV-SF-regering desværre gjorde det dyrere at gå til tandlæge.
I dag berører det en masse mennesker, der desværre ikke har råd til at få den tandbehandling, der er nødvendig.
Vi har i Danmark haft en rigtig god forebyggende behandling i skolerne, og det er rigtig trist, at der er så mange unge, som i dag falder fra, når de ikke længere er omfattet af skoletandplejen.
DF ønsker at få kigget på, hvordan vi kan sikre en bedre hjælp.
Men der skal følge incitamenter med.
DF ønsker, at man skal se på, hvordan vi kan fastholde de unge, enten ved, at de kan fortsætte i den kommunale tandpleje, eller ved at sikre, at de kan komme til gratis tjek og forebyggende behandling.
Eksempelvis ser DF gerne, at man får undersøgt, om man kan bruge udenlandske erfaringer med at give et økonomisk incitament til at gå regelmæssigt til tandlæge.
 Et mindretal i udvalget (EL, ALT og SF) indstiller beslutningsforslaget til vedtagelse uændret.
Socialistisk Folkepartis medlemmer af udvalget mener, at gode tænder har betydning for vores sundhed, og at det derfor er bekymrende, at flere og flere unge over 18 år fravælger regelmæssig tandpleje af økonomiske årsager.
På samme måde finder SF det bekymrende, at flere socialt udsatte borgere helt fravælger tandpleje af økonomiske årsager.
Tandsygdomme og manglende vedligeholdelse af tænderne forårsager både almene helbredsproblemer og sygdom, har betydning for menneskers sociale- og sundhedsmæssige levevilkår og har betydning for samfundsøkonomien.
SF mener, at forebyggelse betaler sig.
Det gælder også for tandsundhed.
Derfor er der efter partiets opfattelse brug for en særlig indsats målrettet grupper i samfundet, som i højere grad fravælger de forebyggende tandbehandlinger.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Klaus Markussen (V) Jakob Engel-Schmidt (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Christian Rabjerg Madsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
