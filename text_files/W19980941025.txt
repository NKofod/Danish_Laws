Kendelse fra Pressenævnet i sag nr.  

 155/1997 Unibank A/S har ved advokat Per Håkon Schmidt klaget  

 til Pressenævnet over den måde, hvorpå Ekstra Bladet har  

 offentliggjort Pressenævnets resumé af kendelsen i sag nr.  

 98/1997, herunder at der på samme side blev bragt en ny artikel om  

 samme forhold, som var omtalt i den oprindelige sag, idet banken finder, at  

 offentliggørelsen var i strid med såvel god presseskik som  

 medieansvarslovens § 49.
 Pressenævnet afsagde den 24. september 1997 kendelse  

 i en sag, der vedrørte en klage fra Unibank over en artikel bragt i  

 Ekstra Bladet (sag nr. 98/1997).
 I kendelsen pålagde Pressenævnet bladet at  

 bringe følgende:
"Kendelse fra Pressenævnet Ekstra Bladet bragte den 29. juni 1997 på forsiden  

 følgende overskrift "SVINDEL I UNIBANK". Den samme overskrift var  

 bragt over selve artiklen, der fyldte hele side 4, og som omhandlede en sag,  

 hvor Unibank på grundlag af en forfalsket tegningsberettigelse havde  

 trukket et beløb på et selskabs konto og sendt beløbet  

 til to af selskabets kreditorer.
 Unibank A/S har klaget til Pressenævnet, idet banken  

 finder, at god presseskik er overtrådt, blandt andet fordi der i  

 bladets artikel ikke er dækning for overskriften.
 Ekstra Bladet har anført, at overskriften er  

 objektivt rigtig, idet der ubestrideligt er foregået "svindel" i banken  

 - altså fysisk i bankens afdeling i Hellerup.
 Pressenævnet udtaler i anledning af klagen, at det  

 har offentlig interesse at oplyse om forhold i pengeinstitutter, når  

 der - som her - er foretaget transaktioner på grundlag af forkerte  

 dokumenter.
3 medlemmer - Axel Kierkegaard, Finn Rowold og Ulrik  

 Holmstrup - finder imidlertid, at forsiden og artiklens overskrift bibragte  

 læserne det indtryk, at det var enten banken som sådan eller en  

 ansat i banken, der havde foretaget svindel.
Da der hverken i artiklen eller  

 i det til grund for denne liggende materiale var dækning for denne  

 opfattelse, har bladet overtrådt god presseskik.
Disse medlemmer finder, at pengeinstitutter som  

 følge af disses samfundsmæssige funktion har en særlig  

 følsomhed over for klager om økonomiske transaktioner med  

 kunders og andres indeståender.
Det er derfor en skærpende  

 omstændighed, når bladet på forsiden, der også blev  

 anvendt som løbeseddel, og i artiklens overskrift beskylder banken for  

 at have foretaget ulovlige økonomiske transaktioner.
1 medlem - Ole Askvig - finder, at pengeinstitutter som  

 følge af disses samfundsmæssige funktion har en særlig  

 følsomhed.
Følgelig bør disse så også agere  

 særligt agtpågivende.
Dette medlem finder, at klageren ved sin  

 forretningsmæssige adfærd i høj grad selv har bidraget til  

 den måde, sagen er behandlet i Ekstra Bladet.
Bladets kritiske omtale  

 af klageren rækker ikke ud over, hvad klagerens egen adfærd har  

 berettiget.
 Dette medlem finder derfor ikke grundlag for kritik af  

 bladet.
Der afsiges kendelse efter stemmeflertallet, og  

 Pressenævnet udtaler herefter sin alvorlige kritik af Ekstra  

 Bladet." Pressenævnets kendelse blev bragt i Ekstra Bladet  

 den 29. september 1997 på side 23. Af sidens 6 spalter var kendelsen  

 gengivet i og fyldte 1 spalte, nemlig spalten yderst til højre.
På samme side blev over den nederste fjerdedel,  

 dækkende 5 af sidens 6 spalter, bragt en artikel med overskriften  

 "PINLIG REGNING TIL UNIBANK". Bogstavsstørrelsen i denne  

 overskrift var markant større end i overskriften til nævnets  

 kendelse.
I artiklen hed det bl.a.:
 "Banken ødelagde lille firma ved at tømme  

 dets konto på grundlag af falsk dokument.
 Unibank har fået en pinlig regning på 182.875  

 kr. fra en tidligere kunde, direktør  Jette  Rørdam i det lille  

 firma Russcan Aps.
 ...
 Forhistorien er bemærkelsesværdig:
 Russcan Aps. havde konto i Unibank, og i bankens  

 kundearkiv lå den tegningsberettigelse, som var eneste gyldige hjemmel,  

 når banken skulle udbetale penge fra kontoen.
 Ifølge den originale tegningsberettigelse skulle  

 der altid være to bestyrelsesmedlemmers underskrifter, når der  

 skulle udbetales penge.
 På særdeles mystisk vis kom Unibank imidlertid  

 i besiddelse af en falsk tegningsberettigelse, ifølge hvilken  

 der kun behøvedes en enkelt underskrift fra et russisk  

 bestyrelsesmedlem.
 Derefter negligerede Unibank det originale - og eneste  

 gyldige - dokument og tømte Russcans konto i overensstemmelse med en  

 ordre, der hvilede på det falske dokument (en primitiv fotokopi af  

 originalen med ændringer).
Firmaet gik naturligvis ned, og Unibank nægtede at  

 have ansvar for forløbet, selv om den klart havde begået en  

 fejl." Klageren har anført, at overskriften på den  

 oprindelige artikel ifølge den afsagte kendelse optog mere end en halv  

 side af forsiden og hele side 4 i bladet.
Når Pressenævnet  

 efterfølgende har krævet en kendelse i klagesagen  

 offentliggjort, må der ved offentliggørelsen henses til den  

 måde, hvorpå artiklen oprindelig har været bragt.
Principielt bør det ved offentliggørelsen af  

 en kendelse, der er affødt af en så dominerende forsidehistorie,  

 som den her omtalte, kræves, at der også på forsiden i det  

 nummer, hvor kendelsen bringes, i det mindste er en rubrik, som henviser til  

 en kendelse inde i bladet.
Kendelsen bør endvidere i en situation som  

 den foreliggende være angivet fremme i bladet med betydelig  

 større overskrift end sket og f.eks. over flere spalter.
 Klageren har videre anført, at det er i strid med  

 god presseskik og med medieansvarslovens § 49, at artiklen bringes på  

 sidste side i bladet og umiddelbart før sexannoncerne.
Klageren har yderligere anført, at der i ordets  

 snævre betydning ikke er kommenterende tilføjelser til bladets  

 offentliggørelse af nævnets kendelse.
Imidlertid har bladet  

 på samme side og med betydelig større overskrift og mere  

 dominerende opsætning kommenteret den oprindelige sag.
Bladet har  

 derved bevidst ønsket at få sidste ord i sagen og har derfor  

 valgt at "kommentere" kendelsen i strid med ånden i § 49, hvis ikke med  

 ordlyden.
Bladet har i en udtalelse anført, at der er stor  

 opmærksomhedsværdi om samtlige nyhedssider i bladet, og at  

 kendelsen i denne sag blev bragt ved siden af en opsigtsvækkende  

 reportage om en gaseksplosion.
Det ville være i modstrid med god  

 pressenævnsskik, hvis nævnet skulle blande sig i avisens  

 redaktion ved at specificere, på hvilken side en given kendelse skal  

 anbringes.
Nævnet har endvidere senest ved kendelsen i sag nr. 137/1997  

 meddelt, at nævnet ikke ønsker at fastlægge nærmere  

 forskrifter herom.
Bladet har videre anført, at bladet ikke har behov  

 for vejledning om, hvorledes man skal redigere bladet.
Når der  

 fremkommer en ny udvikling i en sag, er det naturligt at anbringe den i  

 nærheden af den kendelse, der omhandler samme sags tidligere  

 forløb, og reportagen har ikke karakter af en kommentar til  

 Pressenævnets kendelse.
 Følgende nævnsmedlemmer har deltaget i sagens  

 behandling: Axel Kierkegaard, Aage Lundgaard, Tage Clausen og Preben  

 Sørensen.
 Pressenævnet udtaler:
 Medieansvarslovens § 49 anfører om  

 offentliggørelsen af Pressenævnets kendelser:
"§ 49. Nævnet kan pålægge  

 redaktøren for det indklagede massemedie snarest muligt at  

 offentliggøre en kendelse i et af nævnet nærmere fastlagt  

 omfang.
En sådan offentliggørelse skal ske uden kommenterende  

 tilføjelser og på en så fremtrædende måde, som  

 det med rimelighed kan forlanges." Pressenævnet har - senest i årsberetningen for  

 1995 - henstillet til medierne, at placering, opstilling og udformning  

 overvejes nøje i hvert tilfælde.
De artikler i Ekstra Bladet den 29. juni 1997, hvorom  

 Pressenævnet i sag nr. 98/1997 udtalte alvorlig kritik, blev bragt  

 på siderne 1 og 4 i stor opsætning.
Da Pressenævnet ikke  

 hidtil har udtalt kritik i anledning af den måde, hvorpå  

 kendelser er blevet bragt, har Pressenævnet besluttet heller ikke at  

 udtale kritik i anledning af placeringen, også selvom kendelsen  

 først blev bragt på side 23.
 Pressenævnet finder, at der ikke i øvrigt er  

 fuldt tilstrækkeligt grundlag for at karakterisere artiklen, der blev  

 bragt på side 23 med overskriften "Pinlig regning til Unibank", som en  

 kommenterende tilføjelse til kendelsen af den 24. september 1997.
 Afsagt onsdag den 26. november 1997.
