 Ved justitsministeriets to cirkulærer af 29. december 1972 er  

 kriminalforsorgens anstaltsledere i henhold til tjenestemandslovens § 58  

 bemyndiget til at afgøre ansøgninger fra tjenestemænd ved anstalterne i  

 lønramme 20 og derunder om tjenestefrihed uden løn og om nedsat  

 beskæftigelsesgrad mod tilsvarende lønreduktion.
 Da anstalterne følger forskellig praksis med hensyn til i tilladelser til  

 at træde uden for nummer og til nedsat tjeneste at tage forbehold om adgangen  

 til senere at genindtræde i nummer, respektive senere udvidelse af  

 beskæftigelsesgraden, skal man henlede opmærksomheden på følgende:
 I forarbejderne til tjenestemandsloven er forudsat, at der normalt  

 samtidig med meddelelse af tilladelse til at træde uden for nummer  

 (tjenestefrihed uden løn) bør træffes afgørelse om, hvorvidt stillingen skal  

 besættes, således at ansøgningen i givet fald kan trækkes tilbage.
 På tilsvarende måde bør efter direktoratets opfattelse forholdes med  

 hensyn til ansøgninger om nedsat tjeneste mod tilsvarende lønreduktion.
 Under de igangværende overvejelser om kapacitets- og personaletilpasning  

 til kriminalforsorgens nuværende belæg vil der - bortset fra ganske enkelte  

 stillinger inden for visse personalegrupper - i almindelighed ikke kunne  

 tilsikres tjenestemænd i kriminalforsorgen, der ansøger om tjenestefrihed  

 uden løn eller om nedsat tjeneste, adgang til senere at genoptage tjeneste i  

 kriminalforsorgen eller at opnå udvidet beskæftigelsesgrad.
 Direktoratet anmoder om, at anstaltslederne - inden en ansøgning  

 imødekommes gør ansøgerne bekendt hermed.
 Fastholdes ansøgningen, uden at tjenestemanden kan tiltræde forbeholdet,  

 skal ansøgningen afslås.
 I andre tilfælde, hvor anstalten mener at kunne imødekomme ansøgningen,  

 skal det nævnte forbehold gentages i anstaltens skriftlige afgørelse, idet  

 det samtidig angives, at vedkommende tjenestemand har tiltrædt forbeholdet.
 Retningslinier svarende til de ovennævnte vil fremtidig blive lagt til  

 grund ved afgørelsen af de sager om tjenestefrihed uden løn og om nedsat  

 tjeneste mod tilsvarende lønreduktion, som efter tjenestemandslovens § 58  

 afgøres af centralstyrelsen.
F.
Hellborn fg.
/E.
Kjærgaard Kriminalforsorgens anstalter.
