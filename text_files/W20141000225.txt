Ligebehandlingsnævnets afgørelse om køn - forskellige priser - medhold Klagen drejede sig om forskelsbehandling på grund af køn i forbindelse med, at et diskotek havde opkrævet forskellige priser på deres drikkevarer for mænd og kvinder.
Ligebehandlingsnævnet fandt, at indklagede havde udsat klager for direkte forskelsbehandling, ved ikke at have samme tilbud til mænd, som de havde til kvinder.
Klager fik derfor medhold.
 Klagen drejer sig om forskelsbehandling på grund af køn i forbindelse med, at et diskotek havde opkrævet forskellige priser på deres drikkevarer for mænd og kvinder.
Ligebehandlingsnævnets afgørelse Det var i strid med Ligestillingsloven, at et diskotek opkrævede forskellige priser for drikkevarer på diskoteket.
Sagsfremstilling Der er klaget over, at et diskotek opkrævede forskellige priser på deres drikkevarer.
Indklagede havde på Facebook annonceret med gratis Somersby Lite til kvinder.
Samtidig stod der i annoncen:
 ". . .
Heeeele weekenden for piger koster en Somersby Lite 30,- og for drenge 1200,- ; 0) . . ." Parternes bemærkninger Klager gør gældende, at et diskotek har annonceret med gratis Somersby Lite til kvinder, mens en Somersby Lite for mænd, ville koste 1200 kr.
 Indklagede har efterfølgende fjernet kampagnen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har udsat klager for direkte forskelsbehandling, ved ikke at have samme tilbud til mænd, som de havde til kvinder.
