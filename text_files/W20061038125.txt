Behandling af svær dement patient og information af dennes pårørende Nævnet fandt ikke grundlag for at kritisere lægerne på medicinsk afdeling for deres behandling, idet nævnet lagde vægt på, at aldrende og demente patienter er velkendte på alle medicinske afdelinger i Danmark, og at der må anlægges et medmenneskeligt/etisk skøn ved fastsættelse af behandlingsniveau i forhold til en person med en sygehistorie som patientens.
Det var relevant, at lægerne ikke gav patienten intensiv terapi, ej heller i form af ernæring med anlæggelse af sonde gennem næsen og ned i mavesækken.
Sondeernæring besværliggøres meget ofte af, at demente patienter selv trækker sonden op.
Nævnet fandt endvidere, at det var en fejl, at patientens søn ikke blev informeret om hendes behandling af den overlæge, der behandlede hende dagen efter indlæggelsen.
Den læge, der behandlede hende den 23. og den 28. juli 2002 var imidlertid afgået ved døden, og det var ikke muligt for nævnet, at finde frem til de læger, der behandlede hende den 23. juli og den 30. juli 2002.
Nævnet kritiserede herefter den overlæge, der havde haft det overordnede ansvar for afdelingens behandling af patienten Nævnet fandt endelig ikke grundlag for at kritisere den praktiserende lægs behandling, idet lægen korrekt vurderede, at der var tale om en naturlig livsafslutning, hvor den lægelige behandling havde som formål at lindre eventuelle symptomer og undlade at iværksætte behandlingstiltag.
