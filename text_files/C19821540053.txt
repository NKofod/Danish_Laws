(Til samtlige amtsråd, Københavns  

 magistrat, Frederiksberg kommunalbestyrelse m.v.) I betænkning nr. 926 om specialuddannelse til hygiejnesygeplejerske,  

 afgivet april 1981 af et af sundhedsstyrelsen nedsat udvalg er der givet et  

 uddannelsesforslag, der sammen med de herom afgivne høringssvar er behandlet  

 af uddannelsesnævnet for sundhedsvæsenet.
 Efter at uddannelsesnævnet og indenrigsministeriet har godkendt  

 gennemførelsen af uddannelsesforslaget fastsætter sundhedsstyrelsen herved i  

 medfør af § 24, stk. 1, i anordning nr. 31 af januar 1979 om  

 sygeplejerskeuddannelsen følgende retningslinier for specialuddannelse til  

 hygiejnesygeplejerske.
I.
VIRKSOMHED SOM HYGIEJNESYGEPLEJERSKE § 1.  Hygiejnesygeplejerskens virksomhed strækker sig  

 over infektionsforebyggende og -bekæmpende opgaver på sygehus og plejehjem  

 samt inden for hjemmesygeplejerske- og sundhedsplejerskeordninger, det vil  

 sige i princippet inden for institutionshygiejnen i sin helhed.
§ 2.  Hygiejnesygeplejerskens normale arbejdsområde  

 omfatter koordinerende, rådgivende og undervisende opgaver inden for  

 institutionshygiejnen, herunder rådgivning vedrørende almene og specifikke  

 hygiejniske foranstaltninger i sygehus/ institution, bistand ved løsning af  

 problemer i tilslutning til akut opståen af infektioner hos patienter og  

 personale samt varetagelse af opgaver i forbindelse med generel orientering  

 om og vejledning i infektionsprofylaktiske spørgsmål til forskellige  

 personalegrupper.
Endvidere varetagelse af opgaver i forbindelse med det  

 opsøgende, opfølgende og udviklende arbejde i infektionshygiejnen.
 Stk. 2.  Hygiejnesygeplejerskens arbejdsopgaver udføres  

 i samarbejde med de for institutionshygiejnen ansvarlige ledere, primært den  

 lægelige og den sygeplejefaglige ledelse, og den for området ansvarlige  

 mikrobiolog.
 Stk. 3.  Eksempler på opgaver inden for  

 hygiejnesygeplejerskens normale arbejdsområde er givet i bilag 1.
II.
SPECIALUDDANNELSEN TIL HYGIEJNESYGEPLEJERSKE § 3.  Uddannelsens formål er, at sygeplejersken  

 tilegner sig de fornødne kvalifikationer til udøvelse af virksomhed som  

 hygiejnesygeplejerske, herunder i samarbejde med den for sygehus/  

 institutionshygiejnen ansvarlige ledelse varetagelse af koordinerende,  

 rådgivende og undervisende opgaver inden for det infektionsforebyggende og  

 -bekæmpende arbejde i sundhedsvæsenet.
ADGANGSBETINGELSER § 4.  Adgang til uddannelsen er betinget af, at  

 ansøgeren har - dansk autorisation som sygeplejerske, - mindst 3 års klinisk erfaring som sygeplejerske, - erfaring i varetagelse af ledende og undervisende opgaver inden for  

 sygeplejen.
 Endvidere vil det være ønskeligt, at ansøgeren har videreuddannelse ved  

 Danmarks Sygeplejerskehøjskole, 1. del - linien for uddannelse til ledende  

 sygeplejerske eller til undervisende sygeplejerske - eller anden uddannelse,  

 der kan ligestilles hermed samt tilstrækkelige sprogkundskaber i engelsk til  

 at kunne læse faglitteratur på dette sprog.
UDDANNELSENS INDHOLD OG VARIGHED § 5.  Uddannelsen omfatter en integreret  

 teoriundervisning og praktikuddannelse af ca. 3 måneders varighed med en  

 obligatorisk uddannelsestid på 10 uger.
DEN INTEGREREDE TEORIUNDERVISNING OG PRAKTIKUDDANNELSE § 6.  Formålet med teoriundervisningen er, at  

 sygeplejersken tilegner sig - videregående kendskab til bakteriologi, immunologi og epidemiologi samt  

 opnår erfaring med hensyn til mikrobiologisk prøvetagning og indsigt i  

 laboratoriebehandlingen af prøverne, - videregående kundskaber om sygehusinfektioner og deres forebyggelse,  

 herunder metoder til opsporing af smittekilder og afbrydelse af smitteveje, - videregående indsigt i de faktorer - herunder økologiske - der har  

 indflydelse på sygehusinfektioner og infektionsforebyggelse, - videregående kundskaber om samfundets infektionsforebyggende  

 foranstaltninger på pleje- og behandlingsinstitutioner.
 Endvidere at sygeplejersken bliver i stand til selvstændigt at kunne  

 benytte hjælpediscipliner som biostatistik og simpel sandsynlighedsberegning  

 m.v. som led i det opsøgende og opsporende arbejde i infektionsbekæmpelsen.
Stk. 2.  Formålet med praktikuddannelsen er, at  

 sygeplejersken - får kendskab til de arbejdsområder uden for sygeplejerskens normale  

 virksomhedsområde, hvis funktion kan have væsentlig indflydelse på  

 tilrettelæggelsen og gennemførelsen af en forsvarlig sygehus/  

 institutionshygiejne, - uddyber sine forudsætninger for på baggrund af sin kliniske erfaring fra  

 sygeplejerskevirksomhed og under anvendelse af de under teoriundervisningen  

 erhvervede mikrobiologiske og epidemiologiske kundskaber at vurdere i praksis  

 de faktorer, der har indflydelse på institutionsinfektioner og forebyggelsen  

 af disse.
 Stk. 3.  Teoriundervisningen omfatter undervisning inden  

 for fagområderne mikrobiologi, immunologi, epidemiologi/ statistik og  

 sygehusinfektioner, forebyggelse og bekæmpelse heraf.
 Stk. 4.  I teoriundervisningen indgår demonstrationer og  

 øvelser i et mikrobiologisk laboratorium samt øvelser og skriftlige opgaver,  

 udarbejdet i grupper eller selvstændigt på baggrund af den givne  

 teoriundervisning eller konkrete kliniske situationer.
 Stk. 5.  Af undervisningsmetoder kan anvendes samtale,  

 gruppearbejde, forelæsninger m.v.
 Stk. 6.  Praktikuddannelsen omfatter indføring i  

 arbejdsområder af væsentlig betydning i infektionshygiejnisk sammenhæng og  

 kan tilrettelægges som studiebesøg i tilslutning til den teoretiske  

 gennemgang af områderne eller som orienterings- eller observationsperioder af  

 kortere varighed.
 Stk. 7.  Forslag til fag, emneindhold og vejledende  

 timetal for den integrerede teoriundervisning og praktikuddannelse samt til  

 vejledende målsætninger for praktikuddannelsens forskellige områder er givet  

 i bilag 2 og 3.
UDDANNELSENS TILRETTELÆGGELSE OG GENNEMFØRELSE § 7.  Uddannelsen tilrettelægges og iværksættes ved  

 Den centrale afdeling for sygehushygiejne, Statens Seruminstitut.
 Stk. 2.  Uddannelsen påregnes gennemført efter behov,  

 normalt ca. hvert andet år.
 Stk. 3.  Statens Seruminstitut afholder de med  

 uddannelsens tilrettelæggelse og gennemførelse forbundne udgifter, mens løn  

 til de pågældende sygeplejersker, opholdsudgifter m.m. afholdes af den  

 sygehuskommune, hvor sygeplejersken er ansat.
Stk. 4.  Ansvaret for tilrettelæggelsen og  

 gennemførelsen af uddannelsen påhviler et kursusråd.
Uddannelsens faglige  

 leder skal være mikrobiolog, mens den daglige ledelse skal varetages af en  

 hygiejnesygeplejerske.
Stk. 5.  I kursusrådet bør være repræsenteret  

 sygehusejerne, sygehusforstanderne, mikrobiologerne, Statens Seruminstitut,  

 hygiejnesygeplejerskerne og Dansk Sygeplejeråd.
Formanden for kursusrådet  

 skal være mikrobiolog.
Endvidere skal den daglige leder af uddannelsen have  

 sæde i kursusrådet.
 AFSLUTTENDE EKSAMEN § 8. Ved uddannelsens afslutning afholdes en skriftlig  

 eksamen, hvor sygeplejersken ved analyse af en skitseret infektionshygiejnisk  

 problemstilling fra patientbehandlingen og -plejen skal redegøre for de  

 enkelte problemer under anvendelse af sine kundskaber inden for det  

 mikrobiologiske, epidemiologiske og sygehushygiejniske område, herunder  

 fremsætte forslag til mulig løsning af problemerne teoretisk og praktisk.
 Stk. 2.  Eksamen bedømmes efter skalaen »bestået -  

 ikke bestået«.
 Stk. 3.  Eksamen kan inden for et af kursusrådet fastsat  

 tidsrum tages om een gang, såfremt sygeplejersken ikke har opnået  

 tilfredsstillende resultat.
BEVIS § 9.  Til sygeplejersker, der tilfredsstillende har  

 gennemgået den foreskrevne uddannelse, udstedes der ved uddannelsens  

 afslutning et af sundhedsstyrelsen godkendt bevis for gennemgået  

 specialuddannelse til hygiejnesygeplejerske, jfr. bilag 4.
 Stk. 2.  Det påhviler kursusrådet at føre en fortegnelse  

 over de til uddannelsen optagne sygeplejersker samt fornøden registrering af  

 de ved afslutningen af uddannelsen udstedte beviser, således at der i givet  

 fald vil kunne udstedes gyldig kopi af et uddannelsesbevis.
III.
OVERGANGSREGLER § 10.  Sygeplejersker, hvis funktionstid inden for det  

 infektionsforebyggende og -bekæmpende arbejde i sundhedsvæsenet ved  

 uddannelsens iværksættelse sammenlagt svarer til mindst 3 års  

 fuldtidsbeskæftigelse, kan - såfremt de pågældende opfylder uddannelsens  

 adgangsbetingelser - efter ansøgning herom af kursusrådet få udstedt et bevis  

 som specialuddannet hygiejnesygeplejerske, jfr. bilag 5.
 Stk. 2.  De pågældende sygeplejersker bør om ønsket have  

 adgang til at deltage i specialuddannelsen.
 Stk. 3.  Sygeplejersker med mindre end 3 års  

 fuldtidsbeskæftigelse inden for det infektionsprofylaktiske arbejde i  

 sundhedsvæsenet kan ikke få udstedt bevis som specialuddannet  

 hygiejnesygeplejerske, men må gennemgå den foreskrevne uddannelse i sin  

 helhed.
 § 11.  Den foreskrevne specialuddannelse til  

 hygiejnesygeplejerske kan iværksættes umiddelbart.
SUNDHEDSSTYRELSEN, DEN 27. SEPTEMBER  

 1982 SØREN K.
SØRENSEN /Inger M.
Madsen Bilag 1 EKSEMPLER PÅ OPGAVER INDEN FOR HYGIEJNESYGEPLEJERSKENS NORMALE  

 ARBEJDSOMRÅDE I SYGEHUS/ INSTITUTION Hygiejnesygeplejerskens hovedopgave i sygehus/ institution er i samarbejde  

 med den for institutionshygiejnen ansvarlige ledelse at bistå ved  

 beskyttelsen af patienter og personale mod infektioner alment som specifikt,  

 herunder varetagelse af opsporende, kontrollerende, rådgivende,  

 koordinerende, planlæggende, undervisende og udviklende opgaver.
Som grundlag for varetagelse af opgaverne må hygiejnesygeplejersken have  

 nøje kendskab til og indsigt i - sygehusets/ institutionens behandlings- og plejefunktion - antal og art  

 af specialafdelinger, visitationsregler, udskrivningspraksis, samarbejde med  

 andre institutioner, herunder hjemmesygeplejerske- og  

 sundhedsplejerskeordningen - og administrationen af de nævnte områder, - sygehusets/ institutionens fysiske opbygning og indretning,  

 personaleorganisationen i sin helhed samt samordning af arbejdsgangen mellem  

 senge-, behandlings- og hjælpeafdelinger, - de enkelte afdelingers funktion, herunder arbejdet inden for samtlige  

 hjælpeafdelinger og servicefunktioner, såsom portørcentral, centralkøkken,  

 vaskeri, rengøringsfunktion og bortskaffelse af affald, - endvidere må hygiejnesygeplejersken have indsigt i, hvorledes eventuelle  

 sygehusinfektioner i den pågældende institution registreres, og hvorledes  

 denne registrering anvendes.
OPGAVER I FORBINDELSE MED ALMENE OG SPECIFIKKE HYGIEJNISKE  

 FORANSTALTNINGER I SYGEHUSET/ INSTITUTIONEN Det vil være hygiejnesygeplejerskens opgave at bistå ved gennemførelsen af  

 en institutionshygiejne, der er tilstrækkelig og relevant i forhold til det  

 givne patientklientel, og som videst muligt tilgodeser en økonomisk  

 anvendelse af ressourcer - personale, udstyr og materiale.
De almene foranstaltninger omfatter eksempelvis rådgivning vedrørende - den personlige patienthygiejne (skift af linned, badning, mundhygiejne,  

 håndhygiejne etc.), - personalets personlige hygiejne, herunder håndhygiejne, uniformshygiejne  

 etc., - rengøring og desinfektion af brugte utensilier (fade, kapsler, bækkener,  

 uringlas etc.) i patientplejen, - opbevaring og håndtering af henholdsvis rent og sterilt udstyr (katetre,  

 instrumenter, injektionssprøjter, kanyler, forbindsstoffer etc.), - rent og snavset linned og sengetøj - opbevaring, håndtering og  

 transport, - affald af forskellig art - håndtering, emballering, opbevaring og  

 bortskaffelse, - rengøring i den enkelte afdeling - tilpasset døgnrytmeplaner og særlige  

 forhold i afdelingen, - indretning og udstyr.
 De specifikke foranstaltninger vil navnlig være rettet mod det  

 patientklientel, der vil være særligt modtageligt for infektioner og derfor  

 som regel knyttet til visse afdelingstyper f.eks. neonatalafdeling,  

 brandsårsafdeling, intensiv afdeling og dialyseafdeling.
 Det vil være hygiejnesygeplejerskens opgave at bistå  

 afdelingssygeplejersken og overlægen i den specifikke afdeling med råd og  

 vejledning efter behov.
Det vil eksempelvis kunne dreje sig om spørgsmål vedrørende  

 infektionshygiejniske forholdsregler i patientplejen, der kræver speciel  

 faglig og teknisk indsigt - intravenøs terapi, - indlæggelse af urinvejskateter samt pleje af patienter med  

 urinvejskateter, - respirationsterapi, - forbindsskiftning, - isolationsforanstaltninger ved henholdsvis inficerede patienter og  

 særligt modtagelige patienter, - rengøring, desinfektion og sterilisering, - prøvetagningsteknik ved bakteriologiske miljøundersøgelser, herunder  

 håndtering af prøver og nødvendige kontrolmetoder.
OPGAVER I FORBINDELSE MED AKUT OPSTÅEN AF INFEKTIONER HOS PATIENTER ELLER  

 PERSONALE Det vil være hygiejnesygeplejerskens opgave at bistå de afdelinger, hvor  

 der måtte opstå akutte infektioner, med råd og vejledning til løsning af  

 problemet.
Hygiejnesygeplejersken vil herunder i samarbejde med mikrobiolog,  

 afdelingssygeplejersken m.fl. systematisk forsøge at finde frem til  

 eventuelle smittekilder og smitteveje.
OPGAVER I FORBINDELSE MED GENEREL ORIENTERING OM OG VEJLEDNING I  

 INFEKTIONSPROFYLAKTISKE SPØRGSMÅL TIL FORSKELLIGE PERSONALEGRUPPER Hygiejnesygeplejersken vil udover de individuelle undervisende og  

 rådgivende opgaver under udøvelsen af sin virksomhed have til opgave at  

 formidle generel orientering og vejledning vedrørende infektionsprofylaktiske  

 spørgsmål til personalet, herunder gennem arbejdet i hygiejneudvalg/  

 komiteer.
En sådan orientering vil være betinget af lokale forhold og behov og må  

 tilpasses derefter.
Der vil eksempelvis kunne være behov for - orientering til samt undervisning og instruktion af sygeplejersker,  

 læger og andet sygehuspersonale, - bistand til sygeplejelærere o.a. ved udarbejdelsen af  

 undervisningsprogrammer inden for institutionshygiejnen, - initiering af tværfaglige drøftelser mellem læger, sygeplejersker og  

 andre personalegrupper om fælles institutionshygiejniske problemer, - konferencer med sygeplejeledelsen, herunder afdelingssygeplejersker  

 m.fl., - bistand ved udarbejdelse af hygiejniske retningslinier for pleje- og  

 behandlingsprocedurer i senge- og behandlingsafdelinger, - bistand til indkøbscentral ved udvælgelse af utensilier og  

 plejeartikler, - bistand til sygeplejeledelsen ved planlægning af nybyggeri og  

 modernisering eller ombygning af ældre bygninger eller enkelte lokaler i form  

 af beskrivelse af hygiejnisk forsvarlige arbejdsgange og -metoder i  

 patientplejen, udvælgelse af apparatur og andet udstyr af hygiejnisk  

 betydning i patientplejen, m.m.
OPGAVER I FORBINDELSE MED OPSØGENDE, OPFØLGENDE OG UDVIKLENDE ARBEJDE I  

 INFEKTIONSHYGIEJNEN Under udøvelsen af sin virksomhed påhviler det hygiejnesygeplejersken at  

 tage initiativ til gennemførelsen af nødvendige forbedringer af de  

 infektionsforebyggende foranstaltninger i patientplejen og til den som  

 forudsætning herfor nødvendige kommunikation med og information til de  

 implicerede afdelinger eller institutioner.
Behovet for hygiejniske  

 forbedringer i patientplejen vil ofte være begrundet i observationer i  

 forbindelse med registrering af sygehusinfektioner, opsporing af  

 smittekilder, bakteriologiske undersøgelser af miljøet m.v., som  

 hygiejnesygeplejersken og mikrobiologen samarbejder om.
Som regel vil det være hensigtsmæssigt, at hygiejnesygeplejersken, før  

 ændringer generelt i patientbehandling og -pleje søges gennemført, afprøver  

 disse inden for et afgrænset område f.eks. en enkelt afdeling i samråd med  

 afdelingens sygeplejersker og mikrobiologen.
Det er indlysende, at ændringer  

 i arbejdet, som vil kunne betyde en hygiejnisk forbedring, ikke altid vil  

 være ensbetydende med, at den ændrede fremgangsmåde tillige er den mest  

 praktiske og rationelle.
Det er derfor hygiejnesygeplejerskens opgave nøje  

 under hensyntagen til de økonomiske og personalemæssige rammer at evaluere  

 sådanne forsøg og foretage de eventuelle nødvendige justeringer, således at  

 de hygiejniske forbedringer volder mindst mulig vanskelighed at gennemføre i  

 praksis.
ØVRIGE OPGAVER Hygiejnesygeplejersken vil endvidere naturligt være medlem af de af  

 amterne/ sygehusejerne oprettede hygiejnekomiteer, eventuelt med funktion som  

 faglig sekretær for komiteen.
Bilag 2 FAG-, EMNEINDHOLD OG VEJLEDENDE TIMETAL FOR DEN INTEGREREDE  

 TEORIUNDERVISNING OG PRAKTIKUDDANNELSE 1. Introduktion ........................... 5 timer 2. Mikrobiologi ........................... 50 timer Undervisningen i bakteriologi omfatter repetition af grundlæggende almene  

 principper inden for den medicinske mikrobiologi.
Videregående gennemgang af  

 opbygning, vækst- og drabskurver, vækstbetingelser, naturlig forekomst,  

 isolation og rendyrkning af udvalgte bakterier, svampe, parasitter og virus.  

 Mikroorganismernes klassifikation, toxin- og enzymproduktion, virulens og  

 patogenitet.
Prøvetagningsteknik, bakteriologisk diagnostik.
Antibiotika,  

 resistensudvikling, virkningsmekanismer ved behandling med antibiotika og  

 brug af desinfektionsmidler.
 Undervisningen i immunologi omfatter det immunologiske apparat, naturlig  

 resistens, immunitet, immundefekter, antistoffer, betændelse og infektion,  

 serologisk diagnostik.
Øvelser og demonstrationer i mikrobiologisk laboratorium .................. 40 timer 3. Sygehusinfektioner ........................ 50  

 timer Nosokomielle infektioner i luftveje, mave-tarmkanal, urinveje og andre  

 organer og systemer.
Infektioner i hud og subcutis, postoperative  

 sårinfektioner.
Gennemgang af infektionernes klinik, patogenese,  

 bakteriologiske undersøgelse og diagnose, epidemiologi, forebyggelse,  

 forekomst og betydning.
Infektioner, hvor toxiner spiller en særlig rolle.  

 Hepatitis, tuberkulose, importerede hæmorrhagiske virusinfektioner.
4. Epidemiologi .......................... 55 timer Infektionsepidemiologiens historie, spredning af mikroorganismer,  

 bærerproblematik, smitteveje, personale, patienter, omgivelserne, hyppighed  

 og forekomst af endemiske og epidemiske nosokomielle infektioner.  

 Epidemiologiske metoder, statistik, sandsynlighedsberegning, beskrivende og  

 analyserende modeller, overvågning og registrering samt opsporing af  

 nosokomielle infektioner og smittekilder.
Vurdering af resultater.
Øvelser, gruppearbejde og opgaveløsning ............................... 20 timer 5. Forebyggelse af sygehusinfektioner .......... 45  

 timer Aspetik og antiseptik.
Sterilisation, desinfektion, rengøring.  

 Skyllerumsindretning, transportsystemer, tekstilbehandling, affald.  

 Antibiotikapolitik, antibiotikaprofylakse.
Omgivelseskontrol, lufthygiejne,  

 ventilationsanlæg, kimfri luft.
Bygningsmæssig indretning.  

 Isolationsindikationer og -teknik, barrier-nursing.
Beskyttelse af personale  

 eller patienter ved immunisering.
Særlige risikopatienter.  

 Infektionsberedskab i dialyseafdeling, brandsårsafdeling, operationsafdeling,  

 intensivafdeling og andre behandlingsafdelinger.
Funktion og hygiejne i  

 hjælpeafdelinger, steriliseringscentral, vaskeri, sengeredningscentral,  

 mælkekøkken, centralkøkken, klinisk kemisk laboratorium.
Praktik og besøg i udvalgte afdelinger .......... 25 timer 6. Organisationen af det infektionsprofylaktiske  

 arbejde ................. 5 timer Lokale og centrale organer og institutioners funktion og opbygning.  

 Lovgrundlag.
Faglige organisationer og foreninger i ind- og udland.
7. Afslutning ............................. 5 timer Bilag 3 VEJLEDENDE MÅLSÆTNINGER FOR PRAKTIKUDDANNELSENS FORSKELLIGE OMRÅDER Praktikuddannelsen omfatter indføring i arbejdsområder - uden for  

 sygeplejerskens normale arbejdsområde - af væsentlig betydning for  

 tilrettelæggelsen og gennemførelsen generelt af en forsvarlig  

 sygehushygiejne.
Det vil navnlig sige funktioner, der knytter sig til  

 arbejdsgangen i centralkøkken, vaskeri, rengørings- og portørcentral.
Formålet med praktikuddannelsen inden for de nævnte områder er, at  

 sygeplejersken - får kendskab til de hygiejniske principper for indretningen af og  

 arbejdsgangen i et sygehuskøkken, herunder principperne for transport af mad  

 og behandling af madrester samt gøres bekendt med de for området eksisterende  

 love og bestemmelser, - opnår forståelse for de hygiejniske aspekter ved indretningen af og  

 arbejdsgangen i et sygehusvaskeri, herunder de hygiejniske principper for  

 sortering og behandling af snavsetøj, håndtering, behandling og distribution  

 af rent linned samt opsamling, opbevaring og transport af snavsetøj, - opnår kendskab til principperne for rengøring af et sygehus samt  

 bibringes forståelse for betydningen af en hensigtsmæssig tilrettelæggelse og  

 samordning af disse funktioner med arbejdsgangen i øvrigt i den enkelte  

 afdeling, - får kendskab til principperne for en hygiejnisk forsvarlig behandling af  

 sygehusaffald, omfattende alle led fra affaldets oprindelse til dets  

 destruktion, herunder bliver bekendt med gældende love og arbejdshygiejniske  

 bestemmelser for bortskaffelse og destruktion af affald, - opnår forståelse for betydningen af en hygiejnisk hensigtsmæssig  

 tilrettelæggelse, gennemførelse og samordning af de på et sygehus  

 forekommende transportsystemer.
 Endvidere skal praktikuddannelsen give sygeplejersken mulighed for at  

 uddybe sin viden om særlige aseptiske forholdsregler i patientbehandlingen og  

 -plejen f.eks. på operationsafdelinger, brandsårsafdelinger,  

 intensivafdelinger, neonatalafdelinger og dialyseafdelinger.
 er af kursusrådet for specialuddannelse til hygiejnesygeplejerske i  

 henhold til overgangsreglerne i § 10 i sundhedsstyrelsens retningslinier af  

 27. september 1982 for specialuddannelse til hygiejnesygeplejerske godkendt  

 som hygiejnesygeplejerske.
 Dato: ......................... ..........................
Formand for kursusrådet INDHOLDSFORTEGNELSE Indledning I Virksomhed som hygiejnesygeplejerske II Specialuddannelsen til hygiejnesygeplejerske Adgangsbetingelser  

 Uddannelsens indhold og varighed Den integrerede teoriundervisning og  

 praktikuddannelse Uddannelsens tilrettelæggelse og gennemførelse Afsluttende  

 eksamen Bevis III Overgangsregler Bilag:
