Nr BSF 70 Forslag til folketingsbeslutning om miljøforbedringer i transportsektoren Fremsat af Trøjborg (S) Helen Beim (S) Pia Gjellerup (S) Helge Mortensen  

 (S) Løvig Simonsen (S) den 18. april 1991 Folketinget pålægger regeringen senest ved starten af næste folketingsår at fremsætte forslag om miljøforbedringer inden for transportsektoren efter følgende retningslinjer:
 1. Der gennemføres en afgiftsdifferentiering, der giver let dieselolie en  

 prismæssig fordel i forhold til almindelig diesel.
 2. Der gennemføres en refusionsændring som økonomisk incitament for  

 brugere, der går over til anvendelse af let diesel.
 3. Der gennemføres en aftrapning af dieselafgiftsrefusionen.
Bemærkninger til forslaget Almindelige bemærkninger I midten af 1990'erne vil der på EF-niveau blive indført generelle  

 udstødningsnormer for køretøjer med henblik på at opnå en udslipsreduktion.
Dette må ikke blive en undskyldning for at undlade at gøre noget på  

 nationalt plan.
Samtidig vil det kunne virke som løftestang for at opnå  

 fælles EF-regler på et højt niveau.
Ved hjælp af afgiftsdifferentiering har man kunnet påvirke forbruget i  

 retning af blyfri benzin i stedet for almindelig benzin.
Noget lignende kan  

 foretages for så vidt angår dieselolie.
I dag er reglerne for almindelig dieselolie således, at der højst må være  

 et svovlindhold på 0,2 vægtprocent.
Imidlertid kan man på markedet i dag få  

 miljøvenlig diesel (let diesel), der kun har et svovlindhold på 0,05  

 vægtprocent.
Let diesel er 10-15 pct. dyrere end den almindelige diesel.  

 Undersøgelser viser, at let diesel udleder 30 pct. færre partikler i  

 udstødningen, 5 pct. mindre kvælstof og 20 pct. mindre kulilte.
For at skubbe forbruget over på let diesel kræves der økonomiske  

 incitamenter.
Gevinsten vil komme i form af energi- og miljømæssige  

 forbedringer.
 Hvis det kan få store dele af transportsektoren til at bruge let diesel,  

 vil det give en mærkbar forbedring - især i bymiljøet.
En samtidig aftrapning af afgiftsrefusionen vil ydermere tilskynde  

 transportsektoren til at udnytte transportkapaciteten, forbedre  

 kørselsplanlægningen og indkøbe de mere transportøkonomiske køretøjer.
Dermed  

 kan det generelle energiforbrug påvirkes.
 Beslutningsforslagets gennemførelse vil desuden betyde, at regeringen får  

 mulighed for at leve op til løftet i transporthandlingsplanen om maksimalt  

 0,05 vægtprocent svovlindhold i dieselolien.
Bemærkninger til forslagets enkelte punkter Ad 1 For at mindske luftforureningen differentieres dieselafgiften således, at  

 let diesel, der er defineret ved først og fremmest et svovlindhold på max.  

 0,05 vægtprocent, bliver billigere i forhold til almindelig diesel.
Afgiften  

 er i dag 1,76 kr. pr. liter.
 De, der kører på miljøvenligt brændstof, bør præmieres og ikke straffes.  

 Derfor skal forbruget af let diesel fremmes på samme måde, som det tidligere  

 er sket med blyfri benzin.
Ad 2 Imidlertid har en afgiftsdifferentiering ingen virkning for størstedelen  

 af dieselforbruget.
Det gælder i Danmark som eneste land i EF, at  

 virksomheder, der er registreret efter momsloven, kan få tilbagebetalt hele  

 afgiften.
Det betyder, at en afgiftsdifferentiering ikke har virkning, og at  

 en generelt nedsat afgiftsrefusion kun har delvis virkning.
Derfor må der, indtil refusionen for dieselafgiften er afviklet,  

 gennemføres en ændring af afgiftsrefusionen.
Der tænkes indtil da gennemført  

 en refusion af dieselafgiften, der defineres som et beløb pr. liter.
Det vil  

 efter gennemførelse af afgiftsdifferentieringen gøre let diesel billigere.
 Afhængigt af, hvordan forbruget vil fordele sig på de to typer dieselolie,  

 og afhængigt af refusionens størrelse kan det give staten et mer- henholdsvis  

 et mindreprovenu.
Ad 3 Forslag om nedsættelse af refusionsordningen på dieselolie er tidligere  

 behandlet i Folketinget (L 4 af 20. oktober 1990 og L 5 af 27. december 1990,  

 jf.
Folketingstidende 1990-91 (1. samling), forhandlingerne sp. 59, 329 og  

 tillæg A sp. 91, og Folketingstidende 1990-91 (2. samling), forhandlingerne  

 sp. 38, 573 og tillæg A sp. 93.
 Socialdemokratiet har tilkendegivet vilje til gennemførelse af tankegangen  

 under forudsætning af, at den kollektive trafik ikke belastes således, at  

 takstforhøjelser på den kollektive persontrafik fører til øget privatbilisme  

 - og dermed øget miljøbelastning.
Endvidere ser Socialdemokratiet afviklingen af dieselrefusionen i  

 sammenhæng med en omlægning af det samlede afgiftssystem i relation til  

 udviklingen i EF.
Det skal herunder sikres, at det danske transporterhvervs  

 konkurrenceevne opretholdes, og at en afvikling af refusionen ikke fører til  

 øget »udflagning« af danske biler på eksportområdet.
 Der er flere energi- og miljømæssige fordele ved en afskaffelse af  

 refusionsordningen:
- afgiften vil tilskynde til en mere effektiv udnyttelse af  

 transportkapaciteten og kørselsplanlægningen, - afgiften vil tilskynde til at indkøbe de mere transportøkonomiske  

 køretøjer, hvad der især vil få betydning for byernes nærmiljø, - afgiften vil give jernbane- og skibstransport en konkurrencefordel -  

 hvilket gavner miljøet.
