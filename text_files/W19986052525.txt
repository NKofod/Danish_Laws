Afkald på lejevederlag for ejendom Reference:
 EBL & 6, stk. 1, § 4 og § 5.
SL § 4 LV 1997 E.A.1.5 og E.K.1.7 A klagede for indkomståret 1992 over, at skatteankenævnet  

 havde ansat særlig indkomst til 495.886 kr.
Det fremgik af sagen, at klageren den 2. november 1990 købte en  

 ejendom med overtagelse den 1. juli 1990. Købsprisen var 2.800.000 kr.  

 Af slutseddel og skøde fremgik, at ejendommen trængte til nogen  

 istandsættelse.
Ejendommen var i perioden september 1990 til januar  

 1991 blevet renoveret for 1.060.000 kr.
Efter det oplyste havde renoveringen  

 omfattet nyt tegltag, nye vinduer med termoglas, ny indgangstrappe og  

 glasindgangsparti, sandblæsning af facader m.v., nedbrydning og  

 opbygning af vægge, etablering af nye toiletter og køkken, samt  

 udskiftning af installationer i øvrigt.
Entreprenørfirmaet B A/S, som var 100 % ejet af klagerens  

 ægtefælle, havde forestået renoveringen, og havde siden den  

 1. januar 1991 været lejer af ejendommen.
Lejen var ved lejekontrakt af  

 4. februar 1991 aftalt til en årlig basisleje på 424.700 kr.
Der  

 var samme dag udfærdiget et tillæg til lejekontrakten, hvoraf det  

 fremgik, at B A/S påtog sig udgifterne til renovering mod en  

 nedsættelse af den årlige leje til 304.700 kr.
Det var videre  

 oplyst, at klageren og B A/S i begyndelsen af 1992 havde aftalt, at klageren  

 skulle betale renoveringsudgiften.
Dette skete ved overdragelse af gæld  

 til ægtefællen, som herefter foretog modregning i et  

 tilgodehavende hos B A/S.
Den 1. april 1992 blev ejendommen solgt for  

 3.600.000 kr.
Skatteankenævnet havde ansat klagerens skattepligtige særlige  

 indkomst til 703.886 kr., med fradrag af en varig værditilvækst  

 på 200.000 kr. og pristalsregulering på 4 %, 8.000 kr., eller i  

 alt 495.886 kr.
Nævnet havde anført, at de omhandlede  

 renoveringsudgifter måtte anses for afholdt af B A/S, som aftalt i  

 tillæg til lejekontrakten.
Den efterfølgende viderefakturering,  

 15 måneder efter arbejdernes afslutning, betød ikke at  

 beløbet kunne tillægges anskaffelsessummen, idet denne  

 transaktion alene var begrundet i det foreliggende interessefællesskab  

 mellem B A/S og klageren.
Det var nævnets opfattelse, at ejendommen var  

 tilført en varig værditilvækst, som ud fra arten af de  

 foretagne arbejder var ansat skønsmæssigt til 200.000 kr.
Denne  

 værditilvækst var fradragsberettiget ved opgørelsen af den  

 særlige indkomst.
Det var anført, at den varige  

 værditilvækst var indkomstskattepligtig i 1991, hvor arbejdet  

 blev afsluttet.
 Der var henvist til ejendomsavancebeskatningslovens §§ 4, 5 og 6,  

 statsskattelovens § 4, samt til ligningsvejledningen for 1994 afsnit E.A.1.5.  

 og E.K.1.7. Endvidere var der bl.a. henvist til TfS 1993.274 LSR.
I forbindelse med sagens behandling for Landsskatteretten blev  

 skatteankenævnet anmodet om en udtalelse vedrørende  

 fastsættelsen af værditilvæksten herunder en begrundelse  

 herfor.
Nævnet havde udtalt, at de afholdte udgifter skulle opdeles i  

 forbedringsudgifter og vedligeholdelsesudgifter.
Nævnet havde  

 skønnet værdien af de værdiforøgende arbejder til  

 200.000 kr. og beløbet vedrørte hovedsageligt udskiftningen af  

 vinduer, idet det var nævnets opfattelse, at forbedringsandelen  

 udgjorde halvdelen af udgifterne, der var afholdt til vinduerne.  

 Forbedringsandelen udgjorde således ca. 120.000 kr.
Nævnet havde  

 endvidere vurderet, at støbning af ny hovedtrappe med granitsten,  

 opsætning af marmor på badeværelset, anlæg af  

 haveterasse af brosten, samt pålægning af sort glaseret tagsten  

 udgjorde en forbedring af ejendommen, der skønsmæssigt kunne  

 ansættes til 80.000 kr.
Told- og Skattestyrelsen havde udtalt, at den varige  

 værditilvækst på ejendommen efter en besigtigelse  

 skønsmæssigt kunne ansættes til ca. 600.000 kr.
Der var  

 herved taget hensyn til ejendommens ringe tilstand ved overtagelsen, hvorfor  

 den samlede ombygningsudgift på 1.060.000 kr. i væsentlig grad  

 oversteg almindelig vedligeholdelse, lige som det var anført, at  

 værdiudtalelsen var behæftet med nogen skønsusikkerhed.
Klagerens revisor havde over for Landsskatteretten principalt nedlagt  

 påstand om, at klagerens særlige indkomst nedsattes til 0,  

 subsidiært at værdien af forbedringerne tillagdes ejendommens  

 anskaffelsessum med 1.060.000 kr.
Revisoren havde anført, at klageren  

 i juni 1990 erhvervede ejendommen.
Samtidig indgik hun en aftale med B A/S,  

 der ejedes 100 % af hendes ægtefælle, om at selskabet som  

 entreprenør skulle forestå en renovering af ejendommen.  

 Renoveringen afsluttedes i foråret 1991. Den 4. februar 1991 indgik  

 klageren som udlejer og B A/S som lejer en lejeaftale, hvorefter selskabet  

 lejede ejendommen for 424.200 kr. årligt.
Ved en tillægsaftale  

 til lejeaftalen samme dag aftalte parterne, at B A/S som lejer betalte for  

 afholdte renoveringsudgifter, og at den afholdte leje reduceredes,  

 således at udlejer reelt afholdt udgiften til renoveringen over en 10  

 årig periode.
I 1992 aftalte B A/S og klageren, at sidstnævnte fysisk skulle  

 betale for de afholdte ombygningsudgifter.
Betalingen foregik en måned  

 senere ved, at klageren overdrog sin gæld til B A/S til sin  

 ægtefælle.
Gælden blev herefter modregnet i et  

 tilgodehavende, som ægtefællen havde i B A/S, hvilket bevirkede,  

 at renoveringen måtte anses for endeligt betalt af klageren.
Revisoren  

 havde desuden anført, at der ikke var noget til hinder for, at  

 gældsposter kunne overdrages mellem ægtefæller, og at en  

 gæld modregnedes i et samtidigt tilgodehavende hos kreditor.
Til støtte for den subsidiære påstand havde revisoren  

 anført, at ejendommen ved beregningen af den skattepligtige  

 ejendomsavance skulle tillægges en værdiforøgelse på  

 1.060.000 kr.
Revisoren havde henvist til, at ejendomsvurderingerne havde  

 været følgende i klagerens ejertid:
 Pr. 1. januar 1990 og pr. 1. januar 1991 var årsregulering:
 Ejendomsværdi 2.700.000 kr. heraf grundværdi 380.200 kr.
 19. alm. vurdering pr. 1. januar 1992:
 Ejendomsværdi 2.500.000 kr. heraf grundværdi 422.500 kr.
Da renoveringen i 1991 ikke stillede krav om byggetilladelse, havde der  

 ikke været indgivet oplysninger om de foretagne byggearbejder.
Derfor  

 var der ikke ved 19. almindelige vurdering pr. 1. januar 1992 taget hensyn  

 til den gennemførte renovering af ejendommen.
Værdien var  

 altså fastsat alene med baggrund i udviklingen i ejendomspriserne i  

 området i 1991 til 1992. Der havde over ejerperioden reelt været  

 tale om et fald i ejendommens værdi på anskaffelsestidspunktet  

 på 200.000 kr.
Da grundværdien samtidig var steget med 42.300 kr.  

 var der således tale om et fald i den oprindelige bygningsværdi  

 på 242.300 kr.
Omregnet til ejendommens anskaffelsespris udgjorde  

 faldet 251.200 kr., (242.300 kr. x 2.8000.000/2.700.000), svarende til en  

 reguleret købspris på 2.548.800 kr.
Da ejendommen blev solgt for  

 3.600.000 kr. i 1992, var det revisorens opfattelse, at de afholdte udgifter  

 på 1.060.000 kr. fuldt ud havde aflejret sig i en  

 værdiforøgelse af ejendommen.
 Landsskatteretten udtalte:
I henhold til den dagældende ejendomsavancebeskatningslovs § 6, stk.  

 1, lovbek. nr. 866 af 22. oktober 1992, skulle fortjeneste ved  

 afståelse af fast ejendom medregnes fuldt ud ved opgørelsen af  

 den særlige indkomst, når ejendommen var erhvervet på et  

 tidspunkt, der lå mindre end tre år forud for afståelsen.  

 Da ejendommen var erhvervet den 2. november 1990 og solgt den 1. april 1992,  

 skulle klageren herefter medregne fortjenesten som særlig indkomst.  

 Fortjenesten ved afståelsen af ejendommen skulle, jf.  

 ejendomsavancebeskatningslovens § 4, stk. 1, opgøres som forskellen  

 mellem afståelsessummen opgjort efter § 4, stk. 3, og  

 anskaffelsessummen opgjort efter § 4, stk. 2, og reguleret efter § 5. Det  

 fremgik af § 5, stk. 3, at den regulerede anskaffelsessum endvidere skulle  

 forhøjes med afholdte udgifter til vedligeholdelse eller forbedring i  

 det omfang, disse havde oversteget 10.000 kr. pr. kalenderår.
Dog  

 medregnedes vedligeholdelsesudgifter, der havde kunnet fradrages ved  

 opgørelsen af den skattepligtige indkomst ikke.
Retten fandt, at det ikke kunne anses for tilstrækkeligt godtgjort,  

 at klageren havde afholdt ombygningsudgiften.
Der var herved henset til, at  

 det ikke kunne anses for godtgjort, at der var indgået en aftale om, at  

 klageren skulle betale, samt at det ikke var dokumenteret, at der rent  

 faktisk var sket betaling.
De omhandlede udgifter ansås herefter for  

 afholdt af B A/S.
Retten fandt endvidere, at ejendomsavancebeskatningslovens  

 § 5, stk. 3 forudsatte, at udgifterne var afholdt af ejeren, hvorfor de af  

 lejeren afholdte udgifter ikke kunne tillægges klagerens  

 anskaffelsessum.
Da klageren var anset for indkomstskattepligtig af en varig  

 værdiforøgelse på 200.000 kr., tilført ejendommen  

 af lejeren i indkomståret 1991, kunne retten tiltræde, at der var  

 godkendt fradrag for det tilsvarende beløb ved opgørelsen af  

 den særlige indkomst for indkomståret 1992.
 Den påklagede afgørelse blev stadfæstet.
