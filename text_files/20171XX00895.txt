Skriftlig fremsættelse (2. maj 2018) Økonomi- og indenrigsministeren (Simon Emil Ammitzbøll-Bille):
 Herved tillader jeg mig for Folketinget at fremsætte:
Forslag til lov om nedsættelse af statstilskuddet til kommuner som følge af indtægter fra parkering (Lovforslag nr.
L 236) Lovforslagets formål er at understøtte, at kommunerne opkræver betaling for parkering af trafikale hensyn og ikke af fiskale hensyn.
I dag har en række kommuner meget høje indtægter fra parkering også efter modregning i bloktilskuddet.
Modregningsbeløbet udgør med den nuværende ordning ca. 14 pct. af kommunernes indtægter fra parkeringsbilletter.
Kommunernes indtægter fra parkeringsafgifter indgår ikke i den nuværende modregningsordning.
Der er derfor i dag en gruppe af kommuner, der via betalingsparkering har mulighed for at opbygge et betydeligt årligt overskud fra parkering også efter modregning i bloktilskuddet.
Disse kommuner kan anvende overskuddet til fx at spare likviditet op eller finansiere et højere forbrug.
 Regeringen ønsker at stramme den nuværende modregningsordning og erstatte den med en mere simpel og ubureaukratisk ordning, som omfatter kommunens indtægter fra parkeringsbilletter og afgifter, og stiller kommunerne mere lige.
 Med lovforslaget foreslås der en modregningsordning, der indebærer en fast procentvis modregningsprocent.
Med lovforslaget ændres der ikke på kommunens mulighed for at anvende betalingsparkering for at tilgodese trafikale hensyn.
Ligesom der fortsat vil være gode rammer for, at kommunen kan investere i og drive parkeringspladser til gavn for borgerne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
