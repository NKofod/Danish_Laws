Tilbagebetaling af supplerende dagpenge, manglende frigørelsesattest, a-kassens undersøgelsespligt Ankenævnet har behandlet A-kassens klage på møde den 10. maj 2007.
Nævnet traf denne A F G Ø R E L S E Ankenævnet finder, at De skal tilbagebetale de med urette modtagne dagpenge vedrørende perioden 1. august 2002 til 21. januar 2003. Beløbet er af a-kassen opgjort til 26.612,00 kr. (før skat og renter).
 Ankenævnet har noteret sig, at a-kassen i brev af 8. maj 2006 til nævnet har meddelt, at a-kassen selv er ansvarlig for fejludbetalingen vedrørende perioden 21. januar 2003 til den 26. juni 2003.
 Ankenævnet ændrer således Arbejdsdirektoratets afgørelse af den 9. marts 2006.
B E G R U N D E L S E Ankenævnet har lagt til grund, at  A-kassen den 19. december 2001 fremsendte et brev til Dem angående supplerende dagpenge.
I brevet var vedlagt en arbejdsgiverattest samt en frigørelsesattest.
Det fremgik af vejledningen til frigørelsesattesten, at et medlem, der arbejder på nedsat tid i et ansættelsesforhold med opsigelsesvarsel kun kan få supplerende dagpenge fra a-kassen, hvis medlemmet har en frigørelsesattest.
 De har været omfattet af et opsigelsesvarsel under arbejdet for AA - Skole i perioden 1. august 2002 til og med den 26. juni 2003,  De forud for Deres ansættelse på AA  Skole var ansat som tilkaldevikar på BB -skole, hvor De ikke var omfattet af et opsigelsesvarsel, og  De ikke var berettiget til supplerende dagpenge i perioden 1. august 2002 til 26. juni 2003, idet der ikke forelå en frigørelsesattest, og  De i forbindelse med ansøgning om feriedagpenge (modtaget i a-kassen den 21. januar 2003) vedlagde ansættelseskontrakten fra AA - Skole.
Ankenævnet har herudover lagt til grund, at  A-kassen i brev af 8. maj 2006 til ankenævnet har meddelt, at a-kassen selv er ansvarlig for fejludbetalingen vedrørende perioden 21. januar 2003 til den 26. juni 2003.
Tilbagebetaling Af lovens § 86, stk. 1, fremgår, at et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
 Ankenævnet har ved afgørelsen lagt vægt på, at a-kassen i brev af 19. december 2001 orienterede Dem om, at et medlem, der arbejder på nedsat tid i et ansættelsesforhold med opsigelsesvarsel kun kan få supplerende dagpenge fra a-kassen, hvis medlemmet har en frigørelsesattest.
 Det burde således have stået Dem klart, på baggrund af den vejledning De modtog fra Deres a-kasse om deltidsjob og frigørelsesattest, at De ved ansættelsen den 1. august 2002 på AA - Skole som betingelse for retten til udbetaling af supplerende dagpenge skulle indlevere en frigørelsesattest, idet De var omfattet af et opsigelsesvarsel.
 Ankenævnet finder herefter, at De skal tilbagebetale de med urette modtagne dagpenge vedrørende perioden 1. august 2002 til 21. januar 2003, som af a-kassen er opgjort til 26.612, 00 kr. (før skat og renter).
R E G L E R Ankenævnet henviser til  § 86, stk. 1 i lov om arbejdsløshedsforsikring mv., jf. lovbekendtgørelse nr.603 af 25. juni 2001, og  § 86, stk.1 i lov om arbejdsløshedsforsikring mv., jf. lovbekendtgørelse nr. 799 af 24. september 2002.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne xxx De kan læse om afgørelsens retlige grundlag på de følgende sider.
 Kopi til:
xxx Regler Lov om arbejdsløshedsforsikring m.v., jf. lovbekendtgørelse nr. 603 af 25. juni 2001 § 86. Et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
Godtgørelse efter lov om godtgørelse ved deltagelse i erhvervsrettet voksen- og efteruddannelse er ikke omfattet af bestemmelsen .
Lov om arbejdsløshedsforsikring m.v., jf. lovbekendtgørelse nr. 799 af 24. september 2002 § 86. Et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
Godtgørelse efter lov om godtgørelse ved deltagelse i erhvervsrettet voksen- og efteruddannelse er ikke omfattet af bestemmelsen.
