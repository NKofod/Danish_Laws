Fremsat den 8. maj 2018 af Josephine Fock (ALT) og René Gade (ALT) Forslag til folketingsbeslutning om oprettelse af Det Dataetiske Råd Folketinget pålægger regeringen inden den 1. januar 2019 at fremsætte et lovforslag, der indebærer oprettelse af et uafhængigt råd, Det Dataetiske Råd, som skal rådgive, oplyse og bidrage til den offentlige debat om etiske spørgsmål, der knytter sig til dataområdet.
Bemærkninger til forslaget Beslutningsforslaget indebærer, at der oprettes et nyt, uafhængigt råd, Det Dataetiske Råd, som skal beskæftige sig med rådgivning og oplysning om etiske spørgsmål i forbindelse med den udvikling, der foregår på dataområdet.
Rådgivningen skal først og fremmest rettes mod Folketinget, regeringen og offentlige myndigheder, mens oplysningsarbejdet skal rettes mod samfundet og borgere.
Formålet med Det Dataetiske Råd er at understøtte, at man i Danmark kan have en kontinuerlig, saglig og oplyst offentlig debat om alle de dataetiske spørgsmål og dilemmaer, der opstår, når offentlige myndigheder og private virksomheder og organisationer m.m. indsamler og anvender borgernes data.
Rådet skal således bl.a. udrede de etiske spørgsmål, som indsamling, registrering, videregivelse og genanvendelse af borgernes personlige oplysninger og data fører med sig.
Det gælder eksempelvis spørgsmål om indsamling, registrering, samkøring og videreanvendelse af data, profilering, overvågning og forskning samt brug af de såkaldt prædiktive analyser, dvs. databaserede forudsigelser om både samfundet og det enkelte individ inden for f.eks. folkesundhed, lægevidenskab, kriminalitet og uddannelse.
Endvidere gælder det spørgsmål om den private sektors anvendelse af data til kommercielle formål.
Disse spørgsmål kommer der kun til at blive flere af i fremtiden, og derfor er det afgørende at sikre rammerne for en vedholdende og oplyst debat om dataetik.
Opbygningen af Det Dataetiske Råd foreslås at tage udgangspunkt i opbygningen af Det Etiske Råd, hvad angår organisation og funktion m.v., dog med fuld respekt for ovenstående formål og virksomhedsområde.
Forslagsstillerne foreslår derfor også, at der  på samme vis som med Det Etiske Råd  oprettes et særligt folketingsudvalg, udvalget vedrørende Det Dataetiske Råd, på 9 medlemmer, der bl.a. skal have til opgave løbende at følge arbejdet i Det Dataetiske Råd ved fælles møder og lign.
Udvalget skal endvidere kunne anmode Det Dataetiske Råd om at behandle nærmere angivne emner inden for rådets virksomhedsområde.
Ligeledes inspireret af sammensætningen og opbygningen af Det Etiske Råd kan Det Dataetiske Råd oplagt bestå af 17 medlemmer, hvoraf 9 udpeges af Folketinget og 8 af regeringen.
Det foreslås, at medlemmerne skal have indsigt i de etiske, kulturelle, samfundsmæssige og andre faglige spørgsmål, der er af betydning for rådets arbejde.
Ved udpegning og beskikkelse bør det ligeledes  og på samme vis som med Det Etiske Råd  sikres, at såvel lægfolk som fagfolk er repræsenteret i rådet, og at der kun er 1 medlem mere af det ene køn end det andet.
Rådet bør desuden have til opgave jævnligt at afgive udtalelser eller redegørelser om de almene og principielle dataetiske spørgsmål, som er knyttet til dataområdet.
Herunder forestiller forslagsstillerne sig, at der som minimum én gang årligt afgives en overordnet redegørelse til Folketinget og regeringen om forgangne, igangværende og kommende udviklinger, tendenser, initiativer og problematikker på området.
Skriftlig fremsættelse Josephine Fock (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af Det Dataetiske Råd.
(Beslutningsforslag nr.
B 145) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
