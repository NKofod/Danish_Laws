Skriftlig fremsættelse (15. december 2020) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
 Forslag til lov om ændring af repatrieringsloven (Bortfald af den resterende del af hjælp til repatriering og reintegrationsbistand i tilfælde af alvorlig kriminalitet m.v. begået efter repatriering m.v.).
(Lovforslag nr.
L 124) Formålet med dette lovforslag er at indføre en ny ordning i repatrieringsloven, hvorefter en persons ret til udbetaling af den resterende del af hjælp til repatriering bortfalder, når der foreligger oplysninger om forhold fra tiden efter afgørelsen om hjælp til repatriering, men forud for det tidspunkt, hvor der anmodes om den resterende del af hjælpen, som ville udelukke en udlænding fra opholdstilladelse her i landet under henvisning til nærmere bestemte udelukkelsesgrunde i udlændingeloven.
 Tilsvarende har lovforslaget til formål at indføre en ny ordning i repatrieringsloven, hvorefter en persons ret til fortsat udbetaling af den løbende, månedlige reintegrationsbistand, herunder eventuel supplerende bistand, bortfalder, når der foreligger oplysninger om forhold fra tiden efter afgørelsen om reintegrationsbistand, men forud for det tidspunktet, hvor integrationsbistanden ophører, som ville udelukke en udlænding fra opholdstilladelse her i landet under henvisning til nærmere bestemte udelukkelsesgrunde i udlændingeloven.
 Lovforslaget indeholder endvidere et forslag om, at udbetalingen af den resterende del af hjælp til repatriering og den løbende, månedlige reintegrationsbistand kan tilbageholdes, når der foreligger oplysninger, som giver grund til at antage, at der foreligger et forhold, som ville udelukke en udlænding fra opholdstilladelse her i landet under henvisning til nærmere bestemte udelukkelsesgrunde i udlændingeloven.
 Lovforslaget indeholder desuden et forslag om, at kommunalbestyrelsen ved behandlingen af sager om eventuel bortfald af den resterende del af hjælp til repatriering og den løbende, månedlige reintegrationsbistand vil skulle anmode Udlændingestyrelsen om en vurdering af, om betingelserne for at udelukke en udlænding fra opholdstilladelse her i landet under henvisning til nærmere bestemte udelukkelsesgrunde i udlændingeloven er opfyldt.
 Tilsvarende indeholder lovforslaget et forslag om, at kommunalbestyrelsen ved behandlingen af sager om eventuel tilbageholdelse af den resterende del af hjælp til repatriering og den løbende, månedlige reintegrationsbistand vil skulle anmode Udlændingestyrelsen om vurdering af, om der foreligger oplysninger, som giver grund til at antage, at betingelserne for at udelukke en udlænding fra opholdstilladelse her i landet under henvisning til nærmere bestemte udelukkelsesgrunde i udlændingeloven er opfyldt.
Desuden foreslås det, at udbetaling af den resterende del af hjælp til repatriering er betinget af, at personen erklærer ikke at være sigtet, tiltalt eller dømt for et strafbart forhold, der helt eller delvist har fundet sted eller er fortsat i peroden efter kommunalbestyrelsens afgørelse efter repatrieringslovens § 7, stk. 1, og indtil det tidspunkt, hvor personen anmoder om at få udbetalt den resterende del af hjælpen.
Efter forslaget kan der kræves tilbagebetaling af den resterende del af hjælpen, hvis personen angiver urigtige eller vildledende oplysninger om, hvorvidt den pågældende er eller har været sigtet, tiltalt eller dømt for et strafbart forhold efter repatrieringen.
 Herudover foreslås det, at kommunalbestyrelsen skal træffe beslutning om tilbagebetaling af den resterende del af hjælp til repatriering, hvis der er truffet afgørelse om bortfald heraf.
Med lovforslaget følges der op på beslutningsforslag nr.
B 176 om ændring af repatrieringsloven, som fremsat den 14. maj 2020.
 Det foreslås, at lovforslaget træder i kraft den 1. februar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
