 Kirkeministeriet har den 1.april 1980 efter bemyndigelse af  

 finansministeriet indgået vedlagte aftale med Tjenestemændenes  

 centralorganisationer om folkekirkens tjenestemænds forhold i forbindelse med  

 sygdom.
 I overensstemmelse med aftalens regler fastsættes følgende:
Præsters sygdomsforfald skal som hidtil anmeldes til biskoppen eller  

 provsten efter biskoppens bemyndigelse.
En provsts sygdomsforfald anmeldes  

 til biskoppen.
 Biskoppen træffer afgørelse om, i hvilke tilfælde og hvornår lægeerklæring  

 efter aftalens § 1, stk.2-3, skal fremskaffes.
Man henleder opmærksomheden på økonomi-og budgetministeriets cirkulære  

 nr.47 af 15. marts 1973 om afsked af tjenestemænd i staten, folkeskolen og  

 folkekirken på grund af helbredsbetinget utjenstdygtighed eller alder, hvis  

 regler er uændret gældende.
Man beder Dem være opmærksom på, at  

 kirkeministeriet i alle tilfælde modtager indberetning, når en præst eller  

 provst indenfor et tidsrum af 12 på hinanden følgende måneder har været  

 fraværende som følge af sygdom ialt 120 dage.
Indberetning udbedes, uanset om  

 det kan påregnes, at præsten i en nærmere fremtid vil genoptage tjenesten.  

 Indberetningen bedes vedlagt eventuelle lægeerklæringer, som De måtte have  

 modtaget i medfør af aftalens § 1, stk.3. Den i cirkulærets §§ 1-2 omhandlede  

 lægeerklæring vil blive indhentet herfra.
Der er ved § 1, stk.4, i vedlagte aftale tilvejebragt hjemmel for, at en  

 tjenestemand, der hyppigt er sygemeldt, eller hvis tilstand giver anledning  

 til tvivl om, hvorvidt han kan anses for helbredsmæssigt egnet til at  

 varetage sin stilling, har pligt til at fremskaffe sådanne  

 helbredsoplysninger, som af kirkeministeriet efter indhentet udtalelse fra  

 Nævnet for helbredsbedømmelser i tjenestemandssager forlanges til brug ved  

 bedømmelse af tjenstdygtigheden.
Denne pligt påhviler tjenestemanden, uanset  

 at han ikke har været fraværende på grund af sygdom i 120 dage i 12 på  

 hinanden følgende måneder.
I tilfælde, hvor biskoppen skønner, at der er  

 grundlag for at bringe bestemmelsen i anvendelse, udbeder man sig indstilling  

 herom.
 Man skal i denne forbindelse bemærke, at der i tjenestemandspensionslovens  

 § 7 er hjemmel til at udbetale en særlig fordelagtig pension (kvalificeret  

 svagelighedspension), såfremt tjenestemanden afskediges på grund af  

 nedsættelse af erhvervsevnen til en tredjedel af fuld erhvervsevne eller  

 derunder og derfor vil være berettiget til mindst mellemste invalidepension.  

 Det er dog en betingelse, at tjenestemanden ikke ved afskeden er fyldt 60 år.  

 Det er derfor vigtigt, at der i tilfælde, hvor præsten nærmer sig 60 års  

 alderen, og hvor der kan være tvivl om, hvorvidt præsten af helbredsårsager  

 vil være i stand til fortsat at varetage - eller ved sygdomsforfald  

 genovertage - tjenesten, snarest og uden at afvente, at sygdomsfraværet inden  

 for det sidste år har udgjort 120 dage, sker indberetning hertil.
 Man skal endelig henlede opmærksomheden på bestemmelsen i aftalens § 5,  

 hvorefter det for en begrænset tid kan tillades, at tjenesten for en præst,  

 der af helbredsmæssige grunde midlertidigt er ude af stand til at udføre fuld  

 tjeneste, nedsættes indtil halvdelen med bibeholdelse af fuld lønning.
Udgiften til lægeerklæringer efter aftalens § 1, stk.3, og stk.4 afholdes  

 af fællesfonden.
Derimod skal lægeattest efter § 1 stk.2, betales af præsten  

 (provsten) selv.
 Ministeriet finder ikke for tiden tilstrækkelig anledning til at give  

 nærmere regler for førelse af sygedagslister.
 P.M.V.
Maria Topp B A G G E R Til biskopperne.
 Aftale om folkekirkens tjenestemænds forhold i forbindelse med  sygdom.
 I medfør af § 45, stk.2 i lov om tjenestemænd staten, folkeskolen og  

 folkekirken indgås herved følgende aftale:
 § 1. Sygdomsforfald skal anmeldes uden ugrundet ophold efter  

 kirkeministeriets anvisninger.
 stk.2. Sygdomsforfald skal bekræftes ved en af tjenestemanden  

 underskrevet erklæring eller på forlangende ved lægeattest.
 stk.3. Under sygdom af mere end 2 ugers varighed kan det forlanges, at  

 tjenestemanden fra en læge fremskaffer nærmere oplysning om sygdommens  

 varighed.
 stk.4. En tjenestemand, der hyppigt er sygemeldt, eller hvis tilstand i  

 øvrigt giver anledning til tvivl om, hvorvidt han kan anses for  

 helbredsmæssigt egnet til at varetage sin stilling, har pligt til at  

 fremskaffe sådanne helbredsoplysninger, som efter indhentet udtalelse fra  

 Nævnet for helbredsbedømmelser i tjenestemandssager forlanges til brug ved  

 bedømmelse af tjenstdygtigheden.
 § 2. En tjenestemand har pligt til, såfremt der blandt det ansatte  

 personale konstateres tilfælde af tuberkulose, på forlangende at underkaste  

 sig tuberkuloseundersøgelse.
 stk.2. Kirkeministeren kan pålægge enkelte tjenestemandsgrupper i  

 folkekirken at deltage i regelmæssige tuberkuloseundersøgelser, der omfatter  

 såvel tjenestemænd som andre.
 § 3. Udgifter til lægeattest efter § 1, stk.3, og udgifter til  

 speciallægeundersøgelse eller anden særlig undersøgelse, som forlanges  

 foretaget efter § 1, stk.4, samt eventuelle udgifter til  

 tuberkuloseundersøgelse i henhold til § 2 afholdes af folkekirkens  

 lønningsmidler.
 § 4. Kirkeministeren kan foreskrive førelse af sygedagslister og give  

 nærmere regler for indretning af disse.
§ 5. Kirkeministeren kan efter indhentet udtalelse fra Nævnet for  

 helbredsbedømmelser i tjenestemandssager tillade, at tjenestetiden for en  

 tjenestemand i folkekirken, der af helbredsmæssige grunde midlertidigt er ude  

 af stand til at udføre fuld tjeneste, nedsættes indtil halvdelen i indtil 3  

 måneder med bibeholdelse af fuld løn.
Nedsættelse af tjenestetiden udover 3  

 måneder kan ske efter indhentet udtalelse fra finansministeriet, der samtidig  

 tager stilling til tjenestemandens lønmæssige stilling under den fortsatte  

 tjenestetidsnedsættelse.
 Stk.2. Kirkeministeren kan efter indhentet udtalelse fra  

 finansministeriet give en tjenestemand, der er delvis utjenstdygtig som følge  

 af tilskadekomst under udførelse af tjenesten, tilladelse til nedsættelse af  

 tjenestetiden for begrænset tid eller indtil videre med bibeholdelse af fuld  

 lønning.
 §6. Den tid, i hvilken en tjenestemand udfører tjeneste med nedsat  

 tjenestetid i henhold til § 5, indgår uafkortet i lønancienniteten og  

 pensionsalderen.
 § 7. Aftalen træder i kraft straks.
 Stk.2. Aftalens bestemmelser finder tilsvarende anvendelse for ansatte i  

 folkekirken med tjenestemandslignende ansættelsesvilkår.
København, den 1. april 1980 Statstjenestemændenes  

 Centralorganisation I Børge Aasnæs Statstjenestemændenes Centralorganisation II Hans Strunge Akademikernes Centralorganisation Bent Nysted Jørgensen Kirkeministeriet P.M.V.
 E.B.
