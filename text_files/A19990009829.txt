Bekendtgørelse af  

 lov om tilskud til jordbrugets konsulentvirksomhed Herved bekendtgøres lov nr. 813 af 21. december 1988 om tilskud til  

 jordbrugets konsulentvirksomhed med de ændringer, der følger af  

 lov nr. 296 af 24. april 1996 § 1. Ministeren for fødevarer, landbrug og  

 fiskeri kan yde tilskud til delvis dækning af udgifter, som afholdes  

 til konsulentvirksomhed af sammenslutninger for faglig oplysningsvirksomhed  

 inden for jordbrugsfaglige områder.
 Stk. 2. Ministeren for fødevarer, landbrug og fiskeri  

 godkender de sammenslutninger, der kan ydes tilskud til.
 Stk. 3. Ministeren for fødevarer, landbrug og fiskeri  

 godkender tilskudsmidlernes anvendelse og kan fastsætte nærmere  

 regler herom.
 Stk. 4. Ministeren for fødevarer, landbrug og fiskeri  

 fastsætter de faglige områder, der kan ydes tilskud til.
 § 2. Tilskud i henhold til denne lov kan ydes  

 inden for en beløbsramme, der fastsættes på de  

 årlige bevillingslove.
 § 3. Ministeren for fødevarer, landbrug og  

 fiskeri kan fastsætte regler for beregningen af tilskuddet til den  

 enkelte sammenslutning.
 Stk. 2. Ministeren for fødevarer, landbrug og fiskeri  

 fastsætter endvidere, hvilke udgifter til konsulentvirksomhed der er  

 tilskudsberettiget.
 § 4. Ministeren for fødevarer, landbrug og  

 fiskeri fastsætter, hvilke uddannelsesmæssige,  

 efteruddannelsesmæssige og beskæftigelsesmæssige krav  

 rådgivningspersonale skal opfylde, for at tilskud kan ydes til delvis  

 dækning af udgifter ved rådgivningen.
 Stk. 2. Personer, der er beskæftiget med  

 rådgivningsvirksomhed, hvortil der ydes tilskud, må ikke i deres  

 vejledning tage andre hensyn end de rent faglige eller anbefale bestemte  

 handelsforbindelser.
§ 5. (Ophævet) § 6. Tilskud til godkendte udgifter ydes med  

 højst 70 pct.
 Stk. 2. Ministeren for fødevarer, landbrug og fiskeri  

 kan dog i tilfælde, hvor konsulentvirksomheden udøves under  

 særlig vanskelige forhold, eller hvor særlige aktiviteter  

 ønskes fremmet, fastsætte, at tilskud til godkendte udgifter  

 ydes med en højere pct. end 70.
 § 7. Ministeren for fødevarer, landbrug og  

 fiskeri kan bestemme, at tilskuddet til de sammenslutninger, der er  

 nævnt i § 1, stk. 2, nedsættes med en vis procentdel  

 årligt med henblik på at etablere en pulje til omfordeling og  

 fremme af rådgivningen på særlige områder.
 Stk. 2. Ministeren for fødevarer, landbrug og fiskeri  

 træffer afgørelse om anvendelse af den pulje, der er nævnt  

 i stk. 1.
 § 8. Såfremt et konsulentfællesskab  

 mellem godkendte sammenslutninger ophører, fordeler ministeren for  

 fødevarer, landbrug og fiskeri tilskuddet mellem de sammenslutninger,  

 der deltager i fællesskabet.
§ 9. Tilskud efter denne lov bortfalder, 1)	hvis tilskudsmodtageren har givet urigtige eller vildledende  

 oplysninger eller har fortiet oplysninger af betydning for ydelse af  

 tilskuddet, eller 2)	hvis betingelserne for støtte ikke længere er  

 opfyldt.
 Stk. 2. I de tilfælde, der er nævnt i stk. 1,  

 kan ministeren for fødevarer, landbrug og fiskeri bestemme, at ydede  

 beløb skal tilbagebetales helt eller delvis.
 Stk. 3. Når forholdene taler derfor, kan ministeren for  

 fødevarer, landbrug og fiskeri gøre undtagelse fra  

 bestemmelserne i stk. 1.
 § 10. Ministeren for fødevarer, landbrug og  

 fiskeri kan fastsætte nærmere regler for tilskudsordningens  

 gennemførelse og administration.
 § 11. Ministeren for fødevarer, landbrug og  

 fiskeri kan bemyndige et direktorat under ministeren til at udøve sine  

 beføjelser efter loven.
 Stk. 2. Ministeren for fødevarer, landbrug og fiskeri  

 kan fastsætte regler om adgang til at påklage afgørelser,  

 der er truffet i henhold til bemyndigelse efter stk. 1, herunder at  

 afgørelser ikke kan indbringes for anden administrativ myndighed.
 § 12. Tidspunktet for lovens ikrafttræden  

 fastsættes af ministeren for fødevarer, landbrug og  

 fiskeri.
 § 13. Lov om tilskud til den landøkonomiske  

 konsulentvirksomhed, jf. lovbekendtgørelse nr. 896 af 28. december  

 1987, ophæves.
 § 14. Loven gælder ikke for  

 Færøerne og Grønland.
 Lov nr. 813 af 21. december 1988 er trådt i kraft  

 den 1. januar 1990.
 Lov nr. 296 af 24. april 1996 om ændring af lov om  

 tilskud til jordbrugets konsulentvirksomhed indeholder følgende  

 bestemmelse:
§ 2 Ministeren for fødevarer, landbrug og fiskeri fastsætter  

 tidspunktet for lovens ikrafttræden.
 Lov nr. 296 af 24. april 1996 er trådt i kraft den  

 1. januar 1997.
