 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 Landbrugsministeren fastsætter bestemmelser om, under hvilke  

 omstændigheder kvæg skal anses for at være angrebet af enzootisk leukose  

 eller mistænkt herfor.
§ 2 Der skal foretages kontrolundersøgelser i landets kvægbesætninger for  

 enzootisk leukose.
Landbrugsministeren fastsætter regler om undersøgelsernes  

 omfang og gennemførelse samt om, hvorledes de stedlige mejeriers ledelse skal  

 deltage i tilrettelæggelsen af undersøgelserne.
§ 3 Landbrugsministeren fastsætter bestemmelser om, hvilke foranstaltninger  

 der skal træffes for at hindre udbredelse af smitte fra besætninger, der er  

 angrebet af enzootisk leukose eller mistænkt herfor.
 Stk. 2.  Landbrugsministeren fastsætter endvidere  

 bestemmelser om diagnostiske undersøgelser i sådanne besætninger.
§ 4 Kreaturernes ejer eller bruger skal uden vederlag yde dyrlægen den  

 nødvendige hjælp ved undersøgelserne efter §§ 2 og 3. Hvis han ikke yder  

 sådan bistand, kan veterinærdirektoratet antage den nødvendige medhjælp for  

 hans regning.
 Stk. 2.  Kreaturernes ejer, bruger eller den, der på  

 deres vegne fører tilsyn med dyrene, skal efter anmodning give kredsdyrlægen  

 eller anden fra veterinærdirektoratet udsendt dyrlæge alle oplysninger om  

 besætningen, som kan have betydning for bedømmelsen af sygdommens forekomst  

 og udbredelse.
§ 5 Hvis ejeren lader et kreatur eller en besætning, der er angrebet af  

 enzootisk leukose, slagte, ydes der tilskud af statskassen til delvis dækning  

 af tabet efter regler, der fastsættes af landbrugsministeren.
§ 6 Landbrugsministeren kan fastsætte regler for udstedelse af attester om  

 kreaturers og besætningers sundhedstilstand, for så vidt angår enzootisk  

 leukose.
§ 7 De landbrugsministeren i medfør af denne lov givne beføjelser skal udøves  

 efter forhandling med det af De danske Mejeriforeningers Fællesorganisation  

 nedsatte landsudvalg til bekæmpelse af smitsomme husdyrsygdomme, De  

 samvirkende danske Landboforeninger og De samvirkende danske  

 Husmandsforeninger.
§ 8 Udgifterne ved de i §§ 2 og 3 omhandlede undersøgelser afholdes af  

 statskassen.
§ 9 Den, der undlader at give oplysninger, der afkræves ham efter § 4, stk. 2,  

 eller giver urigtige oplysninger, straffes med bøde, medmindre højere straf  

 er forskyldt efter den øvrige lovgivning.
 Stk. 2.  I forskrifter, der udstedes i medfør af loven,  

 kan der fastsættes straf for overtrædelse af bestemmelser i forskrifterne  

 eller af forbud eller påbud i henhold til forskrifterne.
 Stk. 3.  Er overtrædelsen begået af et aktieselskab,  

 andelsselskab eller lignende, kan der pålægges selskabet som sådant  

 bødeansvar.
§ 10 Loven træder i kraft den 1. oktober 1968.
§ 11 Loven gælder ikke for Færøerne og Grønland.
 Givet på Amalienborg, den 31. maj 1968.
 Under Vor Kongelige Hånd og Segl.
 FREDERIK R.
