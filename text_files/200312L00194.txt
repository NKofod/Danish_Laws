Fremsat den 24.  

 marts 2004 af undervisningsministeren (Ulla Tørnæs) Forslag til Lov om ændring af  

 lov om folkeskolen (Obligatorisk  

 sprogstimulering af tosprogede børn, der endnu ikke har påbegyndt  

 skolegangen) § 1 I lov om  

 folkeskolen, jf. lovbekendtgørelse nr. 870 af 21. oktober 2003, foretages  

 følgende ændring:
 1.  

  

 § 4 a, stk. 5,  

  

 affattes således:
»Stk. 5.  

  

  

 Kommunalbestyrelsen orienterer forældrene om tilbudene i henhold til  

 stk. 3 og 4 samt om betydningen af, at børnene deltager i  

 sprogstimuleringen.
Hvis børnene efter den sagkyndige vurdering, som nævnt i  

 stk. 1, har behov for sprogstimulering, har forældrene pligt til at lade  

 børnene deltage i den tilbudte sprogstimulering eller i en sprogstimulering,  

 der står mål med, hvad der almindeligvis kræves i folkeskolen.
Bestemmelserne  

 i  

 kapitel 8 i lov om friskoler og private grundskoler m.v. gælder tilsvarende  

 ved  

 sprogstimulering i hjemmet m.v. af sådanne børn.« § 2 Loven  

 træder i kraft den 1. august 2004.
Bemærkninger til lovforslaget Almindelige  

 bemærkninger 1.  

 Lovforslagets indhold Lovforslaget er  

 et led i regeringens målsætning om at sikre, at alle elever får det maksimale  

 faglige og sociale udbytte af undervisningen i skolen.
En afgørende  

 forudsætning for et udbytterigt skoleforløb er gode danskkundskaber.
Ved lov nr. 486  

 af 1. juli 1998 om ændring af lov om folkeskolen blev det fastsat, at  

 undervisningsministeren i folketingsåret 2002-03 skulle fremlægge en  

 redegørelse om kommunernes erfaringer med sprogstimulering af tosprogede  

 børn,  

 som endnu ikke har påbegyndt skolegangen.
Ved tosprogede børn forstås børn,  

 der  

 har et andet modersmål end dansk, og som først ved kontakt med det omgivende  

 samfund, eventuelt gennem skolens undervisning, lærer dansk.
 Redegørelsen  

 blev afgivet til Folketinget den 9. april 2003.
Som grundlag  

 for redegørelsen blev der i efteråret 2002 foretaget en evaluering af  

 sprogstimuleringen.
Evalueringen viste, at tidlig sprogstimulering har  

 afgørende betydning for tosprogede elevers danskkundskaber ved skolestarten.
Imidlertid  

 påbegynder mange tosprogede børn skolegangen med sproglige problemer.
En stor  

 del af disse tosprogede børn har derfor behov for særlig støtte både ved  

 skolegangens begyndelse og under det senere skoleforløb.
 Evalueringen  

 viste tillige, at mange forældre er glade for tilbudet om sprogstimulering.
Der er  

 imidlertid også forældre, som ikke tager imod tilbudet.
Det kan være børn fra  

 familier, som ikke har tradition for uddannelse, eller hvor der ikke er  

 forståelse for betydningen af, at barnet kan tale dansk ved skolestarten.
Her  

 er der et klart behov for, at kommunen og forældrene indgår i et forpligtende  

 samarbejde om at styrke barnets kundskaber i dansk.
Regeringen  

 ønsker derfor, at sprogstimuleringen gøres obligatorisk for de tosprogede  

 børn,  

 der efter en sagkyndig vurdering har behov herfor.
Hensigten er at sikre, at  

 alle tosprogede børn kan påbegynde skolegangen uden sproglige problemer.
Med  

 lovforslaget ønsker regeringen også at styrke forældreansvaret.
Forældre til  

 et  

 tosproget barn, der før skolestarten ikke har tilstrækkelige danskkundskaber,  

 indgår i et forpligtende samarbejde for at sikre, at barnet kan få det fulde  

 udbytte af skolegangen.
Herved vil integrationen af disse børn i det danske  

 samfund også kunne forbedres.
Forslaget skal  

 også ses i sammenhæng med regeringens udspil fra juni 2003, »Regeringens  

 vision  

 og strategier for bedre integration«.
Redegørelsen indeholder tre centrale  

 indsatsområder, herunder indsats for at sikre, at personer med anden etnisk  

 baggrund end dansk klarer sig i uddannelsessystemet.
 Ud over at  

 forpligte forældrene til at lade deres børn deltage i sprogstimulering i  

 folkeskolen eller i en sprogstimulering, som står mål med, hvad der  

 almindeligvis kræves i folkeskolen, er det med forslaget ikke hensigten at  

 ændre de gældende regler i folkeskoleloven.
Det vil således  

 fortsat være op til kommunalbestyrelsen at sørge for, at samtlige forældre  

 til  

 tosprogede børn får et tilbud om sprogstimulering, hvis det pågældende barn  

 efter en sagkyndig vurdering har behov herfor.
Det er ligeledes  

 kommunalbestyrelsen, som afgør, hvordan sprogstimuleringen i folkeskolen  

 nærmere skal organiseres.
 De gældende  

 regler om, at sprogstimuleringen omfatter børn fra 3-årsalderen og indtil  

 skolestarten, er ligeledes uændret.
 Undervisningsministeriet  

 vil udsende en revideret vejledning om sprogstimulering af tosprogede børn.  

 Vejledningen vil komme til at indeholde konklusionerne fra evalueringen af  

 sprogstimuleringen fra efteråret 2002, den efterfølgende  

 folketingsredegørelse  

 og de seneste lovændringer.
 Vejledningen  

 vil rette sig mod såvel det administrative som det udførende niveau for så  

 vidt  

 angår den sagkyndige vurdering af børnenes sproglige niveau, organisering af  

 sprogstimuleringen, kvalifikationskrav til personalet m.v.
 Evalueringen,  

 der blev foretaget i efteråret 2002, viste, at visitationen er meget  

 forskellig  

 fra kommune til kommune.
For ca.  

 halvdelen af de små kommuners vedkommende foregår visitationen af børn uden  

 for  

 daginstitutionerne nærmest pr. automatik, da alle tosprogede børn, der endnu  

 ikke har påbegyndt skolegangen, får tilbudet.
Derudover anvender nogle  

 kommuner  

 enten personalet i daginstitutionerne eller pædagogiske  

 konsulenter/tale-hørekonsulenter, der indstiller barnet til sprogstøtte.
 Til forskel fra  

 de små kommuner anvendes der i de store og mellemstore kommuner pædagogiske  

 konsulenter/tale-hørekonsulenter, der enten træffer afgørelse på baggrund af  

 en  

 samtale med personalet i daginstitutionen, eller som anvender en pædagog, der  

 har kvalificeret sig til opgaven, til at foretage den endelige vurdering.
 Som følge af  

 den forskelligartede praksis i kommunerne vil vejledningen komme til at  

 indeholde en praktisk anvisning på, hvordan visitationen af de tosprogede  

 børn  

 mest hensigtsmæssigt kan ske.
 Vejledningen  

 vil også indeholde anvisninger på, hvordan tosprogede børn når en udvikling i  

 dansk, som svarer til danske børns sproglige udvikling, med hensyn til  

 ordforråd og begreber, sprog og sprogbrug samt kommunikationsstrategier.
 Det har været  

 overvejet, hvorvidt en pligt for forældrene til lade deres tosprogede børn  

 deltage i sprogstimulering, hvis børnene efter en sagkyndig vurdering har  

 behov  

 herfor, kan anses for at være forenelig med artikel 14 (forbudet om  

 diskrimination) i Den Europæiske Menneskerettighedskonvention sammenholdt med  

 tillægsprotokollens artikel 2 om retten til undervisning.
 Ved vurderingen  

 heraf er der lagt vægt på, at den foreslåede sprogstimuleringspligt er saglig  

 ud fra det hensyn at sikre, at alle tosprogede børn får de bedst mulige  

 danskkundskaber ved skolestarten, som er en forudsætning for et udbytterigt  

 skoleforløb og dermed også for de videre uddannelses- og  

 beskæftigelsesmuligheder.
Det er desuden  

 lagt til grund, at indførelsen af en pligt til at lade børn sprogstimulere  

 ikke  

 er mere vidtgående, end det nævnte hensyn tilsiger.
Der lægges herved navnlig  

 vægt på, at pligten alene indtræder i det omfang, der efter en sagkyndig  

 vurdering er konstateret et behov for sprogstimulering, og at deltagelse i de  

 kommunale sprogstimuleringstilbud ikke er den eneste måde, hvorpå pligten kan  

 opfyldes, jf. bemærkningerne til forslagets § 1, nr. 1.
 På denne  

 baggrund vurderes det, at lovforslaget er i overensstemmelse med Danmarks  

 forpligtelser i henhold til Den Europæiske Menneskerettighedskonvention.
 Samtidig med  

 lovforslagets fremsættelse vil der blive fremsat et forslag til lov om  

 ændring  

 af lov om friskoler og private grundskoler m.v. (Sprogstimulering af  

 tosprogede  

 børn, der endnu ikke har påbegyndt skolegangen).
2.  

 Henvisninger til relevante numre af Folketingstidende Der henvises  

 til lov nr. 413 af 22. maj 1996 om ændring af lov om folkeskolen (lovforslag  

 nr. 147), Folketingstidende 1995-96, Folketingets Forhandlinger spalte 2385,  

 2895, 6165 og 6366, Tillæg A spalte 3157, Tillæg B spalte 573, Tillæg C  

 spalte  

 604, lov nr. 486 af 1. juli 1998 om ændring af lov om folkeskolen (lovforslag  

 nr. 65), Folketingstidende 1997-98, 2. samling, Folketingets Forhandlinger  

 spalte 1018, 2445 og 2590, Tillæg A spalte 1766 og 1772, Tillæg B spalte 652  

 og  

 867, Tillæg C spalte 524 og lov nr. 412 af 6. juni 2002 om ændring af lov om  

 folkeskolen (lovforslag nr. 142), Folketingstidende 2001-02, 2. samling,  

 Folketingets Forhandlinger spalte 3998, 6692 og 7040, Tillæg A spalte 3695 og  

 3688, Tillæg B spalte 667, Tillæg C spalte 482.
 3.  

 Økonomiske konsekvenser for stat, kommuner og amtskommuner.
 Merudgifterne  

 skønnes at udgøre omkring 5 mio. kr. årligt i startfasen og forventes at give  

 et varigt merudgiftsniveau på ca. 1,5 mio. kr. ved fuld indfasning.
Det er herved  

 forudsat, at initiativet vil medføre, at der efterfølgende vil blive mindre  

 behov for særlig sprogstøtte under skoleforløbet.
De afledte mindreudgifter  

 vil  

 realiseres i takt med, at børnene påbegynder skolegangen, og fuld indfasning  

 vil derfor indtræde efter 4 år, når de 3-årige når skolealderen.
Der er ved  

 vurderingen af det varige udgiftsniveau taget udgangspunkt i den i 1998  

 aftalte  

 bloktilskudsregulering i forbindelse med indførelsen af den kommunale  

 forpligtelse til at tilbyde sprogstimulering til tosprogede småbørn med  

 virkning fra august 1999.
I tilfælde af,  

 at tilbudene gives på en fri grundskole, vil de statslige tilskud hertil være  

 ledsaget af et kommunalt bidrag af tilsvarende størrelse, således at  

 kommunerne  

 udgiftsmæssigt vil være ens stillet, uanset om tilbudene gives i en fri  

 grundskole eller i en kommunal institution.
De nævnte kommunale merudgifter  

 vil  

 derfor være uberørt af, i hvilket omfang tilbudene gives på frie grundskoler.
(mio.  

 kr. 2004 pl.) 2004 2005 2006 2007 2008 Obligatorisk sprogstimulering 2,1 5,0 4,0 3,0 1,5 Samlet regulering 2,1 5,0 4,0 3,0 1,5 4.  

 Administrative konsekvenser for stat, kommuner og amtskommuner.
 Forslaget har  

 ingen administrative konsekvenser for stat, kommuner og amtskommuner.
5.  

 Økonomiske konsekvenser for erhvervslivet Forslaget har  

 ingen økonomiske konsekvenser for erhvervslivet.
6.  

 Administrative konsekvenser for erhvervslivet Forslaget har  

 ingen administrative konsekvenser for erhvervslivet.
7.  

 Miljømæssige konsekvenser Forslaget har  

 ingen miljømæssige konsekvenser.
8.  

 Administrative konsekvenser for borgerne Forslaget har  

 ingen administrative konsekvenser for borgerne.
9.  

 Forholdet til EU-retten Forslaget har  

 ingen EU-retlige aspekter.
10.  

 Høring Lovforslaget  

 har forud for fremsættelsen været sendt til høring hos følgende:  

 Amtsrådsforeningen, Forbundet for Pædagoger og Klubfolk (BUPL), Børnerådet,  

 Børne- og Kulturchefforeningen, Danmarks Evalueringsinstitut, Danmarks  

 Elevorganisation, Danmarks Lærerforening, Danmarks Skolelederforening, Dansk  

 Arbejdsgiverforening, Dansk Center for Undervisningsmiljø, Dansk  

 Flygtningehjælp, Dansk Friskoleforening, Dansk Industri, De Etniske  

 Minoriteters Landsorganisation, De Samvirkende Invalideorganisationer, Det  

 Centrale Handicapråd, Det Danske Center for Menneskerettigheder,  

 Dokumentations- og Rådgivningscenteret om Racediskrimination,  

 Folkeskoleelevernes Landsorganisation, Frederiksberg Kommune, Frie  

 Grundskolers  

 Fællesråd, Frie Grundskolers Lærerforening, Grundskolerådet, KL,  

 Konkurrencestyrelsen, Københavns Kommune, Landsforeningen for Opholdssteder  

 og  

 Skole- og Behandlingstilbud, Landsorganisationen i Danmark, Nævnet for Etnisk  

 Ligestilling, Rådet for Etniske Minoriteter samt Skole og Samfund.
11. Vurdering af konsekvenserne af  

 lovforslaget Positive  

 konsekvenser/mindreudgifter Negative  

 konsekvenser/merudgifter Økonomiske konsekvenser  

 for stat, kommuner og amtskommuner Ingen Forslaget medfører  

 merudgifter for kommunerne Administrative  

 konsekvenser for stat, kommuner og amtskommuner Ingen Ingen Økonomiske konsekvenser  

 for erhvervslivet Ingen Ingen Administrative  

 konsekvenser for erhvervslivet Ingen Ingen Miljømæssige  

 konsekvenser Ingen Ingen Administrative  

 konsekvenser for borgerne Ingen Ingen Forholdet til EU-retten Forslaget har ingen  

 EU-retlige aspekter Bemærkninger  

 til lovforslagets enkelte bestemmelser Til  

 § 1 Til nr. 1 I  

 folkeskolelovens § 4 a er der fastsat en forpligtelse for kommunerne til  

 at tilbyde sprogstimulering til tosprogede børn, hvis de efter en sagkyndig  

 vurdering har behov herfor.
Der er derimod ingen pligt for forældrene til at  

 modtage tilbudet.
Med forslaget  

 gennemføres der en pligt for forældrene til at lade barnet deltage i den  

 tilbudte sprogstimulering eller i en sprogstimulering, der står mål med, hvad  

 der almindeligvis kræves i folkeskolen.
Forslaget indebærer også, at  

 forældrene  

 har pligt til at lade barnet underkaste den sagkyndige vurdering, der er  

 grundlag for kommunens tilbud om sprogstimulering.
Hensigten med  

 forslaget er at sikre, at alle tosprogede børn, der bor her i landet eller  

 opholder sig her i landet i længere tid, kan påbegynde skolegangen uden  

 sproglige problemer, således at barnet allerede ved skolestarten kan få det  

 fulde udbytte af skolegangen.
Herved vil integrationen af disse børn i det  

 danske samfund kunne forbedres.
Ved den  

 sagkyndige vurdering af barnets behov for sprogstimulering må det inddrages,  

 om  

 der er særlige holdepunkter for at antage, at barnet skal fraflytte Danmark,  

 inden barnet skal påbegynde skolegangen, jf. folkeskolelovens § 34 om  

 undervisningspligtens indtræden.
Dette vil fx kunne være tilfældet, hvis  

 barnets ophold i Danmark skyldes, at barnets fader eller moder har et  

 tidsbegrænset ansættelsesforhold her i landet, som ikke kan forventes  

 forlænget.
Et erklæret ønske eller en udtrykkelig intention om at forlade  

 landet på et bestemt tidspunkt vil ikke i sig selv kunne udgøre holdepunkter  

 for, at der ikke er behov for sprogstimulering.
 Efter forslaget  

 er det kommunalbestyrelsen, som træffer beslutning om, på hvilken måde de  

 kommunale skolemyndigheder skal reagere over for forældre i de tilfælde, hvor  

 forældrene på trods af henstillinger herom ikke medvirker til, at barnet  

 deltager i sprogstimulering.
Med forslaget  

 kan forældre, der er pligtige til at lade deres barn deltage i  

 sprogstimulering, selv sørge for sprogstimulering af barnet.
Herved gives der  

 forældrene en valgmulighed, der svarer til, hvad der gælder for forældre med  

 børn i den undervisningspligtige alder.
 Det fremgår af  

 forslaget, at bestemmelserne i kapitel 8 i lov om friskoler og private  

 grundskoler m.v. gælder tilsvarende ved sprogstimulering i hjemmet m.v. af  

 sådanne børn.
Dette indebærer  

 blandt andet, at forældre, som selv vil sørge for sprogstimuleringen, skal  

 meddele det skriftligt til kommunalbestyrelsen, før sprogstimuleringen  

 påbegynder.
Meddelelsen skal indeholde oplysning om, hvilke børn der skal  

 deltage i sprogstimuleringen, hvor sprogstimuleringen skal foregå, og hvem  

 der  

 skal udføre sprogstimuleringen.
Det er  

 kommunalbestyrelsen, som fører tilsyn med sprogstimuleringen i hjemmet m.v.  

 Hersker der tvivl om, hvorvidt sprogstimuleringen i hjemmet m.v. er  

 forsvarlig,  

 må tilsynet iværksættes øjeblikkeligt.
Det kan fx være tilfældet, hvor  

 forældre, der kun taler et meget begrænset dansk, selv vil påtage sig  

 sprogstimuleringen af barnet.
Kommunalbestyrelsen  

 kan hvert år lade afholde en vurdering af barnets sproglige kompetencer og  

 fremskridt for at sikre, at sprogstimuleringen står mål med, hvad der  

 almindeligvis kræves i folkeskolen.
Hvis kommunalbestyrelsen skønner, at  

 sprogstimuleringen ikke har været forsvarlig, underretter kommunalbestyrelsen  

 forældrene om, at der vil blive afholdt en ny vurdering efter 3 måneder, og  

 at  

 børnene, hvis sprogstimuleringen stadig er mangelfuld, skal deltage i  

 sprogstimulering  

 i folkeskolen.
Til  

 § 2 Loven træder i  

 kraft den 1. august 2004.
Bilag 1 Lovforslaget  

 sammenholdt med gældende lov Gældende  

 formulering Lovforslaget § 1 I lov om  

 folkeskolen, jf. lovbekendtgørelse nr. 870 af 21. oktober 2003, foretages  

 følgende ændring:
 § 4 a.
 1                                                                            .  

                                                                            
  

 § 4 a, stk. 5  

  

 , affattes  

 således:
 Stk. 5.  

  

  

 Kommunalbestyrelsen orienterer forældrene om tilbudene i henhold til  

 stk. 3, om daginstitutionstilbud og om betydningen af, at børnene  

 modtager tilbudene.
