Ankestyrelsens principafgørelse 208-11 om førtidspension - overgang til folkepension - invaliditetsbeløb - pensioniststatus - tilkendelsestidspunkt - virkningstidspunkt Resume:
 En kvinde havde ret til at bevare sit invaliditetsbeløb som 65- og 66-årig, da hun havde opnået ret til pensionen før 1. januar 2002.
 Hun havde fået tilkendt mellemste førtidspension ved afgørelse af 6. december 2001 og blev anset for at have ret til mellemste pension fra tidspunktet fra afgørelsen, uanset at pensionen ifølge afgørelsen havde virkning fra 1. januar 2002, hvor den blev udbetalt.
 Love:
Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 1006 af 19. august 2010 - § 65 Afgørelse:
 Ankestyrelsen har i møde truffet afgørelse i din sag om retten til at bevare invaliditetsbeløb.
 Sagen er antaget for at afklare, om der efter overgangsbestemmelsen i førtidspensionslovens § 65 er ret til at bevare invaliditetsbeløb som 65- og 66-årig, når pension er tilkendt med virkning fra 1. januar 2002, men afgørelsen er dateret i december 2001.
Resultatet er  Du har ret til at bevare dit invaliditetsbeløb som 65- og 66-årig efter overgang fra mellemste førtidspension til folkepension Vi ændrer således afgørelsen fra Det Sociale Nævn i Statsforvaltningen YY.
 Du vil høre nærmere fra din kommune.
 Der var enighed på mødet.
Begrundelsen for afgørelsen Ankestyrelsen finder, at du må anses for at have haft ret til mellemste førtidspension fra tidspunktet for kommunens afgørelse af 6. december 2001 om bevilling af mellemste førtidspension, og at du på det tidspunkt opnåede pensioniststatus.
 Du har dermed fået tilkendt førtidspension med virkning fra før 1. januar 2002.
 Det fremgår af førtidspensionsloven, at personer, som har fået tilkendt førtidspension med virkning fra før den 1. januar 2002, og som umiddelbart inden folkepensionsalderen modtager invaliditetsbeløb, fortsat bevarer dette tillæg som 65- og 66-årige.
 Vi finder, at der ikke er tilstrækkelige holdepunkter for, at det kan tillægges selvstændig betydning, at førtidspensionen først kom til udbetaling 1. januar 2002 i overensstemmelse med de særlige udbetalinger i førtidspensionslovens kap. 5, da du fik pensionen tilkendt ved bevillingen af pensionen.
Oplysninger i sagen Vi har afgjort sagen på grundlag af:
 De oplysninger, som forelå da Det Sociale Nævn traf afgørelse i sagen  Det Sociale Nævns afgørelse af 3. december 2010  Klagen til Ankestyrelsen af 15. december 2010  Det Sociale Nævns genvurdering Kommunen meddeler dig i brev af 10. november 2009, at da du den 14. januar 2010 fylder 65 år, vil du fra den 1. marts 2010 modtage folkepension i stedet for førtidspension.
Kommunen meddeler samtidig, at da du har fået tilkendt førtidspension fra den 1. januar 2002, bortfalder invaliditetsbeløbet som 65-årig.
 Et enigt nævn stadfæster den 3. december 2010 kommunens afgørelse, om at du ikke kan bevare dit invaliditetsbeløb som 65- og 66-årig.
 Nævnet har begrundet afgørelsen med, at det fremgår af førtidspen-sionslovens § 65, at man kun bevarer invaliditetsbeløb som 65- og 66-årig, hvis man er tilkendt førtidspension fra før den 1. januar 2002.
 Du har i klagen til Ankestyrelsen anført, at du er blevet tildelt pension inden den 1. januar 2002, idet afgørelsen om pension er dateret den 6. december 2001. Du mener derfor, at du har opnået pensionsstatus fra det tidspunkt, hvor der træffes afgørelse om pension.
