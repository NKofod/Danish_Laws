Fremsat den 28. marts 2008 af skatteministeren (Kristian Jensen) Forslag til lov om ændring af kildeskatteloven og skatteforvaltningsloven (Konsekvensændringer som følge af lov om skattenedslag for seniorer) § 1 I kildeskatteloven, jf. lovbekendtgørelse nr. 1086 af 14. november 2005, som ændret bl.a. ved § 3 i lov nr. 1577 af 20. december 2006, § 2 i lov nr. 538 af 6. juni 2007 og senest ved § 5 i lov nr. 1534 af 19. december 2007, foretages følgende ændringer:
 1. I § 60, stk. 1, indsættes som litra k :
»k) Nedslag efter lov om skattenedslag for seniorer.« 2. I § 60, stk. 2, indsættes efter »litra c-f«: »og litra k«.
 3. I § 62, stk. 2, indsættes som 4. pkt.:
»Der ydes ingen godtgørelse af et beløb, som modsvares af nedslaget efter lov om skattenedslag for seniorer.« § 2 I skatteforvaltningsloven, jf. lovbekendtgørelse nr. 907 af 28. august 2006, som ændret bl.a. ved § 1 i lov nr. 345 af 18. april 2007 og senest ved § 37 i lov nr. 523 af 6. juni 2007, foretages følgende ændringer:
 1. I § 5, stk. 1 nr. 3, ændres »4-9« til: »4-10«.
 2. I § 5, stk. 1, indsættes efter nr. 9 som nyt nummer:
»10) Afgørelser efter § 13 i lov om skattenedslag for seniorer.« 3. I § 5, stk. 2 og 3, ændres »2-9« til: »2-10«.
§ 3 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Lovforslagets baggrund Regeringen (Venstre og Det Konservative Folkeparti), Dansk Folkeparti, Det Radikale Venstre og Ny Alliance indgik den 28. februar 2008 en aftale om en jobplan, som skal skaffe mere arbejdskraft i Danmark.
Dette lovforslag indeholder forslag til de ændringer af skattelovgivningen, der er en følge af det samtidig fremsatte forslag til lov om skattenedslag for seniorer, der udmønter den del af jobplanen, der vedrører et særligt skattenedslag til 64-årige i arbejde på op til 100.000 kr.
Der er redegjort nærmere om baggrunden for lovgivningsinitiativet i de almindelige bemærkninger til dette lovforslag.
2. Lovforslagets hovedindhold Det foreslås,  at kildeskattelovens § 60 udbygges således, at nedslaget indgår i skatteberegningen på borgerens årsopgørelser for de indkomstår, hvori denne fylder henholdsvis 64 og 65 år,  at der ikke ydes godtgørelse af et beløb, som modsvares af nedslaget efter lov om skattenedslag for seniorer,  at det bliver muligt for en borger at kunne påklage en afgørelse, som SKAT har truffet efter § 13 i lov om skattenedslag for seniorer om, hvorvidt denne indtil videre opfylder betingelserne for skattenedslag, til skatteankenævnet, og  at det tilsvarende bliver muligt at påklage et bindende svar om et sådant spørgsmål til skatteankenævnet.
3. Beskrivelse af lovforslagets enkelte elementer 3.1. Indregning af skattenedslaget i slutskatten - § 1, nr. 1 Efter kildeskattelovens § 60, stk. 1, modregnes en række nærmere angivne beløb i den slutskat, der for et år udskrives for den skattepligtige.
Det drejer sig bl.a. om foreløbige skattebeløb, som er indeholdt i A-indkomst, der skal medregnes ved den skattepligtiges ansættelse til slutskat (litra a).
 Det foreslås, at der i § 60, stk. 1, indsættes et nyt litra  litra k - hvorefter nedslaget efter lov om skattenedslag for seniorer modregnes i slutskatten.
Nedslaget indgår således ved opgørelsen af skatteyderens indkomstskat. Ændres indkomstskatten, kan nedslaget blive større, mindre eller gå i nul, idet der er tale om en nettoudbetaling korrigeret for eventuel restskat, ligesom en ændret indkomstskat kan medføre, at skatteyderen får en restskat, herunder som følge af et tidligere beregnet nedslag, som skatteyderen ikke har været berettiget til.
I den situation følger det af de almindelige regler, at der beregnes et procenttillæg på 7 pct., selv om det under § 1, nr. 3, foreslås, at der ikke ydes procentgodtgørelse af nedslaget.
3.2. Indregning af skattenedslaget i slutskatten ved forskudt indkomstår - § 1, nr. 2 Efter kildeskattelovens § 60, stk. 2, modregnes for personer, der anvender et andet indkomstår end kalenderåret, de beløb, som er nævnt i § 60, stk. 1, litra c - f.
Endvidere modregnes foreløbige skattebeløb, som i løbet af det kalenderår, som indkomståret træder i stedet for, er indeholdt i A-indkomst (litra a) eller har skullet indbetales efter § 68 (litra b).
 Det foreslås, at der i bestemmelsen i § 60, stk. 2, også indsættes en henvisning til den foreslåede bestemmelse i litra k til § 60, stk. 1, jf. forslaget under § 1, nr. 1. Herved vil skattenedslaget også indgå i beregningen af slutskatten for personer, der anvender et andet indkomstår end kalenderåret.
3.3. Ingen godtgørelse ved tilbagebetaling af overskydende skat af beløb, der modsvares af skattenedslaget - § 1, nr. 3 Efter kildeskattelovens § 62, stk. 2, ydes der ved tilbagebetaling af overskydende skat som hovedregel den skattepligtige en godtgørelse på 2 pct. af beløbet.
I det omfang dette modsvares af beløb, der er indbetalt efter § 59, ydes der dog ingen godtgørelse.
Efter § 59 kan den skattepligtige indbetale foreløbig skat ud over, hvad der er indeholdt i A-indkomst eller opkrævet ved skattebillet.
Sådan indbetaling kan også foretages efter udløbet af indkomståret, men ikke senere end den 1. juli i året efter indkomståret.
Indbetaling efter den 15. marts i året efter indkomståret, kan ikke overstige 40.000 kr.
Efter § 59, 4. pkt., gælder, at i det omfang de samlede indbetalinger efter indkomstårets udløb eller udløbet af det kalenderår, som indkomståret træder i stedet for, overstiger 40.000 kr., skal den skattepligtige betale et tillæg på 2 pct.
Tillægget anses for indeholdt i indbetalingen og fragår heri, inden indbetalingen godskrives den skattepligtige efter § 60, stk. 1.
Det foreslås, at der i slutningen af § 62, stk. 2, indsættes et nyt punktum, hvorefter der ikke ydes godtgørelse af et beløb, som modsvares af nedslaget efter lov om skattenedslag for seniorer.
Dermed forholdes der teknisk set på samme måde som ved frivillig indbetaling efter § 59.
3.4. Klage til skatteankenævnene over bindende svar om, hvorvidt betingelserne for skattenedslag indtil videre er opfyldt - § 2, nr. 1 Efter § 13 i forslaget til lov om skattenedslag for seniorer kan SKAT efter anmodning træffe afgørelse om, hvorvidt en person indtil videre og til og med det seneste indkomstår opfylder betingelserne i loven.
Det gælder dog ikke kravet om fuldtidsbeskæftigelse efter § 4, som ATP træffer afgørelse om.
Har personen arbejdet i udlandet, forudsættes det, at personen fremlægger dokumentation for sin beskæftigelse i udlandet.
 Træffer SKAT en afgørelse efter § 13, vil SKAT kunne ændre denne, hvis det efterfølgende viser sig, at den er forkert.
 En person, som ønsker at have sikkerhed for, at SKAT ikke ændrer sin afgørelse, hvis den senere viser sig at være forkert, kan derfor ønske at få SKATs stillingtagen i form af et bindende svar.
 Dette vil allerede være muligt efter de gældende regler om bindende svar i skatteforvaltningslovens § 21, og efter skatteforvaltningslovens § 11, stk. 1, nr. 1, vil der være adgang til at påklage sådanne bindende svar til Landsskatteretten.
Det forekommer imidlertid hensigtsmæssigt, at en person også får mulighed for at påklage et bindende svar om, hvorvidt skattenedslagsbetingelserne indtil videre er opfyldt, til skatteankenævnet.
Det bemærkes, at afgørelser, som kan påklages til skatteankenævnet efter skatteforvaltningslovens § 5  bortset fra afgørelser om forskudsregistrering  i stedet efter klagerens valg kan påklages til Landsskatteretten efter § 11, stk. 1, nr. 1.
 Da bindende svar om, hvorvidt skattenedslagsbetingelserne indtil videre er opfyldt, ikke falder ind under nogle af de typer af bindende svar, som skatteankenævnene i dag kan klagebehandle efter skatteforvaltningslovens § 5, stk. 1, nr. 3, er der behov for at justere denne bestemmelse.
 Det foreslås derfor, at der i § 5, stk. 1, nr. 3, som omhandler klage over bindende svar, indsættes en henvisning til det foreslåede, nye nr. 10 i § 5, stk. 1, jf. nærmere om denne bestemmelse i bemærkningerne til § 2, nr. 2, nedenfor.
 Henvisningen til nr. 10 i § 5, stk. 1, nr. 3, vil herefter betyde, at en borger vil kunne påklage et bindende svar, som SKAT har afgivet vedrørende § 13 i lov om skattenedslag for seniorer, til skatteankenævnet.
Med forslaget sikres det, at personer, som har fået et bindende svar på, hvorvidt de indtil videre opfylder betingelserne for skattenedslag, kan påklage det bindende svar til skatteankenævnet, og således ikke er tvunget til at gå til Landskatteretten for at få det bindende svar prøvet.
Hermed sikres personens retsposition.
3.5. Klage til skatteankenævnene over afgørelser om, hvorvidt betingelserne for skattenedslag indtil videre er opfyldt - § 2, nr. 2 Efter § 13 i forslaget til lov om skattenedslag for seniorer kan SKAT efter anmodning træffe afgørelse om, hvorvidt en person indtil videre og til og med det seneste indkomstår opfylder betingelserne i lov om skattenedslag for seniorer.
Det gælder dog ikke kravet om fuldtidsbeskæftigelse efter lovens § 4. Har personen arbejdet i udlandet forudsættes det, at personen fremlægger dokumentation for sin beskæftigelse i udlandet, jf. lovens § 6.
 En sådan afgørelse vil efter skatteforvaltningslovens § 11, stk. 1, nr. 1, kunne påklages til Landsskatteretten.
 Forslaget går ud på at gøre det muligt for borgeren i stedet at kunne påklage afgørelsen til skatteankenævnet.
 Forslaget går ud på, at der i skatteforvaltningslovens § 5, stk. 1, som omhandler påklage af afgørelser til skatteankenævnene indsættes et nyt nr. 10, som henviser til afgørelser efter § 13 i lov om skattenedslag for seniorer.
 Med forslaget sikres det, at det bliver muligt for en borger, der efter anmodning har fået en afgørelse efter § 13 i lov om skattenedslag for seniorer, at kunne påklage afgørelsen til skatteankenævnet i stedet for til Landsskatteretten, hvilket styrker dennes retsstilling.
3.6. Konsekvensændringer som følge af § 2, nr. 1 og 2 - § 2, nr. 3 Efter skatteforvaltningslovens § 5, stk. 2, kan afgørelser, som kan påklages til skatteankenævnet efter stk. 1, nr. 2-9, efter klagerens valg i stedet påklages til Landsskatteretten efter § 11, stk. 1, nr. 1.
 Efter § 5, stk. 3, kan afgørelser, som er påklaget til skatteankenævnet efter stk. 1, nr. 2-9, efter klagerens valg påklages til Landsskatteretten efter § 11, stk. 1, nr. 1, hvis nævnet ikke har truffet afgørelse i sagen senest 3 måneder efter, at klagen er modtaget.
 Forslaget indeholder en redaktionel ændring, hvorefter klager over afgørelser efter § 13 i lov om skattenedslag for seniorer samt bindende svar herom også omfattes af bestemmelserne i § 5, stk. 2 og 3.
4. Økonomiske og administrative konsekvenser for det offentlige Der henvises herom til bemærkningerne om de økonomiske og administrative konsekvenser for det offentlige i det samtidig hermed fremsatte forslag til lov om skattenedslag for seniorer.
5. Økonomiske og administrative konsekvenser for erhvervslivet Der henvises herom til bemærkningerne om de økonomiske og administrative konsekvenser for erhvervslivet i det samtidig fremsatte forslag til lov om skattenedslag for seniorer.
6. Administrative konsekvenser for borgerne Forslaget har ingen nævneværdige konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Forslaget indeholder ingen EU-retlige aspekter.
Der henvises i øvrigt til bemærkninger om forholdet til EU-retten i det samtidig fremsatte forslag til lov om skattenedslag for seniorer.
9. Høring Forslaget sendes samtidig med fremsættelsen til høring sammen med forslaget til lov om skattenedslag for seniorer.
10. Sammenfattende skema Sammenfatning af lovforslagets økonomiske og administrative konsekvenser Bemærkninger til lovforslagets enkelte bestemmelser Til § 1 Til nr. 1 Efter § 22 i bekendtgørelse nr. 1524 af 14. december 2006 om arbejdsmarkedsbidrag, som ændret ved bekendtgørelse nr. 827 af 4. juli 2007, foretager SKAT for lønmodtagere og honorarmodtagere, en beregning af arbejdsmarkedsbidraget på grundlag af de oplysninger, der er indgået i skatteansættelsen i forbindelse med den skattemæssige årsopgørelse.
Efter bekendtgørelsens § 23 modregnes indeholdte og foreløbigt opkrævede arbejdsmarkedsbidrag i de endeligt opgjorte bidrag.
Resterende bidrag indbetales til SKAT efter reglerne i § 13 i lov om arbejdsmarkedsbidrag.
Der foretages modregning i overskydende skat m.v. efter reglerne i kildeskattelovens § 62, stk. 3, 3. pkt., § 62 A, stk. 3, 3. pkt., og § 62 A, stk. 4, 2. pkt.
Overskydende bidrag tilbagebetales til den bidragspligtige efter samme regler som for overskydende skat omfattet af kildeskattelovens § 62, stk. 3, idet der dog ikke ydes godtgørelse som omhandlet i kildeskattelovens § 62, stk. 2. Der foretages modregning for restskat m.v. efter § 15, stk. 1, 3. pkt., i lov om arbejdsmarkedsbidrag.
Efter denne bestemmelse skal der  hvis der er indbetalt bidrag med et for stort beløb  foretages modregning i eventuel uforfalden restskat efter kildeskattelovens § 61, stk. 3 - 6, og § 62 A, stk. 1, 1. og 3. pkt., samt eventuelle tilbagebetalingspligtige beløb efter kildeskattelovens § 62 A, stk. 2, forinden beløbet udbetales til den bidragspligtige.
Der foretages dog ikke modregning i uforfalden restskat, hvis det vil berøre en overførsel af restskat til det følgende år, der er sket efter kildeskattelovens § 61, stk. 3.
Efter kildeskattelovens § 60, stk. 1, modregnes en række nærmere angivne beløb i den slutskat, der for et år udskrives for den skattepligtige, med tillæg af eventuel overført restskat m.v. efter § 61, stk. 3, og efter fradrag af eventuelt overført beløb efter § 62 C, stk. 2, 2. pkt.
Det drejer sig bl.a. om foreløbige skattebeløb, som er indeholdt i A-indkomst, der skal medregnes ved den skattepligtiges ansættelse til slutskat (litra a).
Det foreslås, at der indsættes et nyt litra  litra k - i § 60, stk. 1, hvorefter nedslaget efter lov om skattenedslag for seniorer modregnes i slutskatten.
Der henvises i øvrigt til afsnit 3.1. i de almindelige bemærkninger.
Til nr. 2 Efter kildeskattelovens § 60, stk. 2, modregnes for personer, der anvender et andet indkomstår end kalenderåret, de beløb, som er nævnt i § 60, stk. 1, litra c - f.
Endvidere modregnes foreløbige skattebeløb, som i løbet af det kalenderår, som indkomståret træder i stedet for, er indeholdt i A-indkomst (litra a) eller har skullet indbetales efter § 68 (litra b).
 Det foreslås, at der i bestemmelsen i § 60, stk. 2, også indsættes en henvisning til den foreslåede bestemmelse i litra k til § 60, stk. 1, jf. forslaget under § 1, nr. 1.
Til nr. 3 Efter kildeskattelovens § 62, stk. 2, ydes der ved tilbagebetaling af overskydende skat den skattepligtige en godtgørelse på 2 pct. af beløbet.
I det omfang dette modsvares af beløb, der er indbetalt efter § 59, ydes ingen godtgørelse.
Der ydes dog godtgørelse af overskydende skat, der modsvares af beløb, hvoraf der er betalt tillæg efter § 59, 4. pkt.
Efter § 59 kan den skattepligtige indbetale foreløbig skat ud over, hvad der er indeholdt i A-indkomst eller opkrævet ved skattebillet.
Sådan indbetaling kan også foretages efter udløbet af indkomståret, men ikke senere end den 1. juli i året efter indkomståret.
Indbetaling efter den 15. marts i året efter indkomståret, kan ikke overstige 40.000 kr.
Efter § 59, 4. pkt., gælder, at i det omfang de samlede indbetalinger efter indkomstårets udløb eller udløbet af det kalenderår, som indkomståret træder i stedet for, jf. § 90, overstiger 40.000 kr., skal den skattepligtige betale et tillæg på 2 pct.
Tillægget anses for indeholdt i indbetalingen og fragår heri, inden indbetalingen godskrives den skattepligtige efter § 60, stk. 1, litra e.
Det foreslås, at der i slutningen af § 62, stk. 2, indsættes et nyt punktum, der fastslår, at der ikke ydes godtgørelse af et beløb, som modsvares af nedslaget efter lov om skattenedslag for seniorer.
Dermed forholdes der teknisk set på samme måde som ved frivillig indbetaling efter § 59.
Til § 2 Til nr. 1 Efter skatteforvaltningslovens § 21 kan enhver hos SKAT få et bindende svar på spørgsmål om den skattemæssige virkning for spørgeren af en disposition, når told- og skatteforvaltningen i øvrigt har kompetence til at afgøre spørgsmålet.
Det kan være om en disposition, som spørgeren har foretaget eller påtænker at foretage.
Efter skatteforvaltningslovens § 25 er et bindende svar bindende for skattemyndighederne i forhold til spørgeren ved behandlingen af det beskrevne forhold i 5 år.
Det kan dog i svaret bestemmes, at svaret kun skal være bindende i en kortere periode.
 Efter skatteforvaltningslovens § 5, stk. 1, nr. 3, afgør skatteankenævnene klager over SKATs afgørelser vedrørende bindende svar for fysiske personer og dødsboer, som angår:
  Forskudsregistrering af indkomst (nr. 1).
  Ansættelse af indkomstskat (nr. 2).
  Ansættelse af underskud eller tab, der kun kan modregnes i skattepligtig indkomst fra kilder af samme art, som underskuddet eller tabet vedrører (nr. 4).
  Ansættelse af ejendomsværdiskat (nr. 5).
  Beregning af passivposter efter boafgiftslovens § 13 a, der ikke vedrører værdiansættelse efter boafgiftslovens § 12 (nr. 6).
  Beregning af passivposter efter kildeskattelovens § 33 D (nr. 7).
  Ansættelse af anskaffelsessummer m.v. opgjort efter skattekontrollovens § 3 C, stk. 8, 11 og 13, for fysiske personer og dødsboer (nr. 8).
  Behandling af anmodninger efter skattekontrollovens § 3 C, stk. 3, 4. pkt., stk. 5, stk. 11, 5. pkt., og stk. 13, 4. pkt., for fysiske personer og dødsboer (9).
 Efter skatteforvaltningslovens § 11, stk. 1, nr. 1, afgør Landsskatteretten klager over SKATs afgørelser.
Ifølge § 13 i forslaget til lov om skattenedslag for seniorer kan SKAT efter anmodning træffe afgørelse om, hvorvidt en person indtil videre og til og med det seneste indkomstår opfylder betingelserne i loven.
Det gælder dog ikke kravet om fuldtidsbeskæftigelse efter § 4, som ATP træffer afgørelse om.
Har personen arbejdet i udlandet forudsættes det, at personen fremlægger dokumentation for sin beskæftigelse i udlandet.
 Træffer SKAT en sådan afgørelse, vil SKAT kunne ændre denne, hvis det efterfølgende viser sig, at den er forkert.
 En person, som ønsker at have sikkerhed for, at SKAT ikke ændrer sin afgørelse, hvis den senere viser sig at være forkert, kan derfor ønske at få SKATs stillingtagen i form af et bindende svar.
 Dette vil allerede efter de gældende regler i § 21 være muligt og efter skatteforvaltningslovens § 11, stk. 1, nr. 1, vil der være adgang til at påklage sådanne bindende svar til Landsskatteretten.
Det forekommer imidlertid hensigtsmæssigt, at en person også får mulighed for at påklage et bindende svar om, hvorvidt skattenedslagsbetingelserne foreløbigt er opfyldt, til skatteankenævnet.
Det bemærkes som nævnt, at afgørelser, som kan påklages til skatteankenævnet efter § 5  bortset fra afgørelser om forskudsregistrering  i stedet efter klagerens valg kan påklages til Landsskatteretten efter § 11, stk. 1, nr. 1.
 Da bindende svar, om hvorvidt skattenedslagsbetingelserne indtil videre er opfyldt, ikke falder ind under nogle af de typer af bindende svar, som skatteankenævnene i dag kan klagebehandle efter § 5, stk. 1, nr. 3, er der behov for at justere denne bestemmelse.
 Det foreslås derfor, at der i § 5, stk. 1, nr. 3, som omhandler klage over bindende svar, indsættes en henvisning til det foreslåede, nye nr. 10 i § 5, stk. 1, jf. nærmere om denne bestemmelse i bemærkningerne til § 2, nr. 2, nedenfor.
 Henvisningen til nr. 10 i § 5, stk. 1, nr. 3, vil herefter betyde, at en borger vil kunne påklage et bindende svar, som SKAT har afgivet vedrørende § 13 i lov om skattenedslag for seniorer, til skatteankenævnet.
Til nr. 2 Efter § 13 i forslaget til lov om skattenedslag for seniorer kan SKAT efter anmodning træffe afgørelse om, hvorvidt en person indtil videre og til og med det seneste indkomstår opfylder betingelserne i lov om skattenedslag for seniorer.
Det gælder dog ikke kravet om fuldtidsbeskæftigelse efter lovens § 4. Har personen arbejdet i udlandet forudsættes det, at personen fremlægger dokumentation for sin beskæftigelse i udlandet, jf. lovens § 6.
 En sådan afgørelse vil efter skatteforvaltningslovens § 11, stk. 1, nr. 1, kunne påklages til Landsskatteretten.
 Forslaget går ud på at gøre det muligt for borgeren i stedet at kunne påklage afgørelsen til skatteankenævnet.
Bestemmelsen i § 5, stk. 1, angår de typer af sager, som skatteankenævnene kan klagebehandle.
Bestemmelsen er nærmere omtalt i bemærkningerne til § 2, nr. 1.
 Forslaget går ud på, at der indsættes et nyt nr. 10 i skatteforvaltningslovens § 5, stk. 1, som henviser til afgørelser efter § 13 i lov om skattenedslag for seniorer.
Til nr. 3 Efter skatteforvaltningslovens § 5, stk. 2, kan afgørelser, som kan påklages til skatteankenævnet efter stk. 1, nr. 2-9, efter klagerens valg i stedet påklages til Landsskatteretten efter § 11, stk. 1, nr. 1.
 Efter § 5, stk. 3, kan afgørelser, som er påklaget til skatteankenævnet efter stk. 1, nr. 2-9, efter klagerens valg påklages til Landsskatteretten efter § 11, stk. 1, nr. 1, hvis nævnet ikke har truffet afgørelse i sagen senest 3 måneder efter, at klagen er modtaget.
 Om de typer af sager, som er omfattet af § 5, stk. 1, nr. 2-9, henvises til de særlige bemærkninger til forslaget i § 2, nr. 1.
 Forslaget indeholder en redaktionel ændring, hvorefter klager over afgørelser efter § 13 i lov om skattenedslag for seniorer samt bindende svar herom også omfattes af bestemmelserne i § 5, stk. 2 og 3.
Til § 3 Det foreslås, at loven træder i kraft den 1. juli 2008. Forslaget under § 2 får virkning for klager over afgørelser efter § 13 i lov om skattenedslag for seniorer eller bindende svar herom, der indgives til klageinstansen den 1. juli 2008 eller senere.
