Ankestyrelsen har afvist af behandle en klage over, at et social- og  

 sundhedsudvalg i en amtskommune havde afvist at oprette en beskyttet  

 arbejdsplads hos en privat arbejdsgiver med henvisning til, at alle  

 beskyttede arbejdspladser var besat.
Under hensyn til at ansvaret for  

 tilvejebringelsen af muligheder for beskæftigelse på beskyttet virksomhed og  

 lignende påhviler amtsrådet, fandt ankestyrelsen ikke, at der var truffet en  

 afgørelse, der i medfør af bistandslovens § 15, stk. 5, kunne indbringes for  

 ankestyrelsen.
 REDEGØRELSE FOR SAGEN:
 Det sociale udvalg i A kommune havde søgt social- og sundhedsudvalget i B  

 amtskommune om godkendelse af, at der i medfør af bistandslovens § 91  

 oprettedes en beskyttet arbejdsplads hos en privat arbejdsgiver til en  

 23-årig kvinde, der havde gennemgået en arbejdsprøvning hos den pågældende  

 arbejdsgiver.
 AFGØRELSEN, DER KLAGES OVER:
Social- og sundhedsudvalget havde meddelt, at der ikke for tiden var  

 mulighed for at oprette yderligere beskyttede arbejdspladser, idet alle  

 pladser var besat.
Først pr. 1. januar 1985 ville der blive frigivet 5  

 arbejdspladser hos private arbejdsgivere.
 KLAGEN TIL ANKESTYRELSEN:
 Sagen blev anket af socialudvalget i A kommune.
 SUPPLERENDE OPLYSNINGER EFTER ANKEN:
 Social- og sundhedsudvalget anførte, at afslaget ikke var begrundet i den  

 konkrete sag, men i at de af amtsrådet anmeldte beskyttede pladser hos  

 private arbejdsgivere for 1984 alle var besat.
 LOVGRUNDLAG:
 Efter bistandslovens § 91, stk. 1, skal amtsrådet sørge for, at personer,  

 der af fysiske eller psykiske årsager m.v. ikke er i stand til at fastholde  

 eller opnå normal beskæftigelse i det almindelige erhvervsliv, har mulighed  

 for beskæftigelse på beskyttede virksomheder og lignende eller ved andre  

 erhvervsmæssige foranstaltninger.
 Efter bistandslovens § 15, stk. 5, kan amtskommunens social- og  

 sundhedsudvalgs afgørelser efter denne lov indbringes for den sociale  

 ankestyrelse, medmindre andet er bestemt i loven.
 ANKESTYRELSENS AFGØRELSE:
 Under hensyn til at ansvaret for tilvejebringelsen af muligheder for  

 beskæftigelse på beskyttede virksomheder og lignende påhviler amtsrådet,  

 fandt ankestyrelsen ikke, at der var truffet en afgørelse, der i medfør af  

 bistandslovens § 15, stk. 5, kunne indbringes for ankestyrelsen.
 Ankestyrelsen afviste således at behandle sagen.
