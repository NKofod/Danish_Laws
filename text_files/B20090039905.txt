Kapitel 1   Ordningens indhold Kapitel 2   Administration Kapitel 3   Tilskudsberettigede projekter Kapitel 4   Betingelser for tilskud Kapitel 5   Tilskudsberettigede udgifter Kapitel 6   Ændring af projektet og indtræden i tilsagn Kapitel 7   Beregning af tilskud Kapitel 8   Udbetaling af tilskud Kapitel 9   Underretningspligt Kapitel 10   Bortfald og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Ikrafttrædelse Bilag 1 Bekendtgørelse om tilskud til omstrukturering af erhvervsfiskeriet I medfør af § 3, jf. § 2, nr. 1, litra a og c, § 5, § 7, stk. 4, § 11, stk. 1, 2 og 4, § 12 og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte rammer give tilsagn om tilskud til projekter til omstrukturering af erhvervsfiskeriet.
 Stk. 2. Tilsagn om tilskud kan gives til ophugning eller til modernisering af et eller flere fiskerfartøjer.
 Stk. 3. Tilsagn om tilskud kan gives til erhvervsfiskere, selskaber og partrederier, der er ejer af et fiskerfartøj.
Kapitel 2 Administration Myndigheder og kontrol § 2. Ministeriet for Fødevarer, Landbrug og Fiskeri ved FødevareErhverv træffer afgørelser efter denne bekendtgørelse.
 § 3. FødevareErhverv foretager kontrol i forbindelse med administrationen efter denne bekendtgørelse.
 Stk. 2. FødevareErhverv forestår den fysiske kontrol og den efterfølgende regnskabskontrol.
 Stk. 3. Fiskeridirektoratet kan efter bemyndigelse fra ministeren for fødevarer, landbrug og fiskeri forestå den fysiske kontrol og den efterfølgende regnskabskontrol.
 Stk. 4. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud udfærdiges på et særligt ansøgningsskema, der fås ved henvendelse til FødevareErhverv eller via FødevareErhvervs hjemmeside.
Stk. 2. En ansøgning om tilskud skal være vedlagt en omstruktureringsplan, jf. § 6. Hvis der søges om tilskud til ophugning af et fiskerfartøj, skal begæringen om, at fartøjet slettes af Skibsregistrets Særregister over fiskerfartøjer eller Fartøjsfortegnelsen, tillige vedlægges.
Begæringen er bindende for ansøger, når ansøger har modtaget tilsagn om tilskud fra FødevareErhverv.
 Stk. 3. En ansøgning om tilskud skal være modtaget i FødevareErhverv senest den 15. juni 2009, klokken 12.00.
Prioritering og afgørelse § 5. Ansøgninger om tilskud til ophugning af et fiskerfartøj eller om tilskud til investering i modernisering af et fiskerfartøj prioriteres på grundlag af en rangordning af det omstruktureringsprojekt, ansøgningen indgår i.
Omstruktureringsprojekter rangordnes efter den reduktion i energiforbruget som forventes som følge af projektets gennemførelse.
Kapitel 3 Tilskudsberettigede projekter Generelle bestemmelser § 6. Der skal udarbejdes en omstruktureringsplan for fiskerfartøjer, hvori kan indgå ansøgers fiskerfartøjer, medansøgeres fiskerfartøjer eller andre erhvervsfiskeres fiskerfartøjer.
Fartøjer, hvortil der søges om tilskud, skal indgå i planen.
En omstruktureringsplan skal indeholde oplysninger om fartøjernes nuværende og fremtidige fiskeri og energiudnyttelse.
Stk. 2. I en omstruktureringsplan kan indgå både FAS-fartøjer og andre fiskerfartøjer.
I en omstruktureringsplan skal indgå mindst to fiskerfartøjer, heraf mindst et FAS-fartøj, som ophugges med tilskud efter denne bekendtgørelse.
Tilskud kan kun ydes til et FAS-fartøj.
 Stk. 3. Følgende betingelser skal opfyldes for alle FAS-fartøjer i en omstruktureringsplan:
 1) Hvert fartøj skal have fisket i mindst 120 havdage i perioden fra 1. juli 2007 til 30. juni 2009.
 2) Hvert fartøj skal have været i driftsklar stand den 31. juli 2008.
 3) FAS-fartøjerne skal i gennemsnit have energiudgifter på mindst 30 % af produktionsudgifterne i driftsregnskabet for perioden 1. juli 2007 til 30. juni 2008. FødevarerErhverv fastlægger nærmere retningslinier herfor.
§ 7. Omstruktureringsplanen skal dokumentere, at fiskeriet for fiskerfartøjer i omstruktureringsplanen videreføres på mindst samme niveau, men med en 30 % bedre energiudnyttelse inden for en periode på 3 år.
Et FAS-fartøj, som moderniseres med tilskud efter denne bekendtgørelse, kan holdes uden for opgørelsen af forbedringen på 30 %, hvis der også indgår andre fiskerfartøjer end FAS-fartøjer i omstruktureringsplanen.
 Stk. 2. Omstruktureringsplanen skal desuden dokumentere permanent ophør med fiskeri for mindst 30 % af kapaciteten udtrykt i tonnage og motoreffektivitet for de FAS-fartøjer, der indgår i planen.
§ 8. Et beløb svarende til tilskuddet til ophugning skal indgå i egenfinansieringen af modernisering af fartøjer i omstruktureringsplanen, i finansieringen af erhvervelse af et importeret fartøj bygget efter 1989 eller i finansieringen af nybygning af et fiskerfartøj, og som indgår i den planlagte drift.
Et importeret fartøj må ikke have været registreret som fiskerfartøj i Danmark i det seneste år forud for ansøgningstidspunktet.
Ophugning af fiskerfartøjer § 9. Tilskud til ophugning af fiskerfartøjer kan ydes til ansøgere, der lader deres fiskerfartøj fysisk ophugge.
Modernisering af fiskerfartøjer § 10. Tilskud kan ydes til investeringer i udstyr ombord på fiskerfartøjer, investeringer i fiskeredskaber eller udskiftning af motor, hvis projektets gennemførelse vil medføre en forbedring af energieffektiviteten på mindst 5 %, og hvis fartøjet har gennemgået et energisyn fra en energikonsulent, jf. § 11 i bekendtgørelse nr. 321 af 27. april 2009 om tilskud til fremme af energieffektiviteten i erhvervsfiskeriet og akvakultursektoren, som bl.a. dokumenterer effekten på energiforbruget.
Tilskud til motorudskiftning er endvidere betinget af, at betingelserne i § 11 er opfyldt.
 Stk. 2. Slettes fiskerfartøjet af EUs flåderegister inden for de første 5 år efter udbetalingen af tilskud, skal tilsagnshaver tilbagebetale en forholdsmæssig del af det udbetalte beløb.
 § 11. Der kan ydes tilskud til én udskiftning af et fiskerfartøjs hovedmotor på de i stk. 2-7 anførte betingelser.
 Stk. 2. Tilskud kan ydes til udskiftning af hovedmotor på fartøjer under 12 m, som ikke anvender trukne redskaber, som anført i skema 3 i bilag I til Kommissionens forordning nr. 26/2004, forudsat den nye motor har samme eller lavere effekt end den motor, der erstattes ved udskiftningen.
 Stk. 3. Tilskud kan ydes til udskiftning af hovedmotor på fartøjer, som ikke falder ind under stk. 2, forudsat den nye hovedmotor har en effekt som er mindst 20 pct. lavere end den, der erstattes ved udskiftningen.
Stk. 4. Uanset stk. 3 kan der ydes tilskud til udskiftning af hovedmotor på et fartøj, som ikke er omfattet af stk. 2, hvis den nye motor har samme eller mindre effekt end den motor, der udskiftes, forudsat at fartøjet indgår i en gruppe, som defineret i stk. 5, og den samlede motoreffekt for fartøjerne i gruppen reduceres med 20 pct. af effekten for den motor, der erstattes ved udskiftningen.
Ved udskiftning af flere motorer i gruppen skal den samlede motoreffekt for fartøjerne i gruppen reduceres med 20 pct. af den samlede effekt for alle de motorer, der erstattes.
 Stk. 5. En gruppe af fiskerfartøjer, som nævnt i stk. 4, skal opfylde følgende betingelser:
 1) Gruppen skal anmeldes til FødevareErhverv, som foranlediger, at gruppens fiskerfartøjer kan identificeres som medlemmer af samme gruppe i Fiskeridirektoratets fartøjsregister.
 2) Gruppen må højst bestå af 50 fartøjer.
 3) Alle fartøjer i gruppen skal drive den væsentligste del af deres fiskeri enten i Nordsøen (ICES IV) eller i Skagerrak, Kattegat, Bælterne og Østersøen (ICES III).
 4) Alle fartøjer skal anvende en af følgende 4 hovedtyper af redskaber: trawl, vod, garn eller kroge, jf. skema 3 i bilag I til Kommissionens forordning nr. 26/2004.
 5) Gruppens forpligtelser med hensyn til motoreffekt skal opretholdes i 5 år efter, der er udbetalt tilskud til udskiftning af en hovedmotor på et fartøj i gruppen.
 6) Fartøjerne i gruppen kan forøge deres motorkraft ved at overtage kapacitetsrettigheder fra andre fartøjer i gruppen, men kan ikke overtage kapacitetsrettigheder vedrørende motoreffekt fra fartøjer, som ikke tilhører gruppen.
 Stk. 6. Når der ansøges om tilskud efter bestemmelsen i stk. 4, skal der indsendes dokumentation for den krævede reduktion af motorkraft med angivelse af på hvilket eller hvilke fartøjer i gruppen, reduktionen foretages.
 Stk. 7. Det er en betingelse, at den reduktion af motoreffekt, der kræves efter stk. 3 og 4, opnås uden offentlig støtte og ikke senere kan anvendes til at forøge motoreffekten på andre danske fiskerfartøjer.
 § 12. Tilskud til udskiftning af et fiskerfartøjs hovedmotor efter § 10 er desuden betinget af, at fartøjet på ansøgningstidspunktet er registreret i EUs flåderegister over fiskerfartøjer, og at fartøjet har været registreret i registeret mindst 5 år.
 § 13. Der kan endvidere ydes tilskud til investeringer i udstyr ombord på fiskerfartøjer og til investeringer i fiskeredskaber, hvis ansøger godtgør, at projektet opfylder et eller flere af følgende krav:
 1) Projektet medfører en forbedring af fiskens kvalitet, således at værdien pr. enhed af fangsten forøges med mindst 10 pct.
 2) Projektet vedrører investeringer, som direkte forbedrer sikkerhed eller arbejdsmiljø for besætningen.
 3) Projektet reducerer fiskeriets påvirkning af ikke kommercielle arter, økosystemer eller havbunden.
 4) Projektet bidrager til formindskelse af genudsætning af fangster.
 Stk. 2. For at opnå tilskud efter stk.1 til investeringer i fiskeredskaber, skal betingelserne i § 14 opfyldes.
 Stk. 3. FødevareErhverv afgør, hvilke typer investeringer, der er omfattet af stk. 1.
 Stk. 4. Hvis kun en del af projektet er afgørende for de i stk. 1 nævnte resultater, ydes tilskud kun til denne del af projektet.
§ 14. Tilskud til fiskeredskaber kan ydes på betingelse af, at 1) det pågældende fartøj er omfattet af en genopretningsplan, som omhandlet i artikel 5 i forordning 2371/2002, ændrer sin fangstmetode og forlader det pågældende fiskeri for at overgå til et andet fiskeri, hvor ressourcetilstanden gør det muligt at udøve et fiskeri, 2) redskaberne udskiftes for at sikre overholdelse af nye tekniske krav til selektivitet i EU-lovgivningen, eller 3) redskaberne udskiftes for at reducere fiskeriets indvirkning på ikke kommercielle arter.
 Stk. 2. Tilskud, som omhandlet i stk. 1, nr. 2, kan ydes indtil den dato, hvor kravene bliver obligatoriske, eller i en periode efter den pågældende dato, hvis det er fastsat i den berørte EU-lovgivning.
 Stk. 3. FødevareErhverv kan bestemme, at der kan ydes tilskud til redskaber som er mere selektive og opfylder anerkendte miljøkriterier og regler, som er mere vidtrækkende end de gældende forpligtelser i henhold til EU regler.
 Stk. 4. Der kan i medfør af fiskeriudviklingsloven i perioden 2007-2013 højst ydes tilskud til to udskiftninger af redskaber i de i stk. 1, nr. 1, og stk. 3, nævnte tilfælde og højst til én udskiftning i de i stk. 1, nr. 2 og 3, nævnte tilfælde.
§ 15. For at opnå tilskud til modernisering af fiskerfartøjer efter § 10 eller § 13 skal ansøger påvise teknisk og økonomisk levedygtighed for virksomheden og projektet, efter at projektet er gennemført.
Ved vurderingen af økonomisk levedygtighed indgår følgende:
 1) Om virksomheden i seneste regnskabsår har en positiv egenkapital, eller der er afgivet going concern forbehold.
 2) Om virksomheden i de foregående 3 regnskabsår har haft positive regnskabsresultater efter skat.
 3) Oplysninger om virksomhedens produktion og afsætning de sidste 3 år.
 4) Forventede og fremtidige fangstmuligheder og indtjening.
 Stk. 2. Ved nyetablerede virksomheder vurderes virksomhedens økonomiske levedygtighed efter retningslinier fastlagt af FødevareErhverv.
Kapitel 4 Betingelser for tilskud Generelle bestemmelser § 16. Det er en betingelse for tilskud til et projekt, 1) at de nødvendige tilladelser fra offentlige myndigheder opnås, 2) at ansøger afgiver de oplysninger, FødevareErhverv anmoder om til brug for sagsbehandlingen, og 3) at tilsagnshaver indsender dokumentation til FødevareErhverv for gennemført modernisering af fiskerfartøj, erhvervelse af importeret fiskerfartøj eller nybygning af fiskerfartøj senest 18 måneder efter tilsagnsdatoen, medmindre FødevareErhverv meddeler dispensation herfra.
 Stk. 2. FødevareErhverv fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
 Stk. 3. Tilsagnshaver er forpligtet til at indsende en rapport om projektets effekter 3 år efter tilsagnsdatoen.
 Stk. 4. FødevareErhverv kan i tilsagnet fastsætte yderligere betingelser for tilskud.
Ophugning af fiskerfartøjer § 17. Et fiskerfartøj skal være slettet af Skibsregistrets Særregister over fiskerfartøjer eller af Fartøjsfortegnelsen senest den 31. december 2009, og dokumentation herfor skal foreligge senest den 1. februar 2010.
Modernisering af fiskerfartøjer § 18. Det er en betingelse for tilskud til et projekt, 1) at tilsagnshaver indsender afsluttende udbetalingsanmodning og projektrapport rettidigt, jf. § 28, stk. 3, 2) at projektet og de investeringer, hvortil der er ydet tilskud, opretholdes af tilsagnshaver i en periode på mindst fem år fra datoen for udbetaling af tilskud, og 3) at udbetalingsanmodninger med tilhørende originale regnskabsbilag holdes tilgængeligt indtil den 31. december 2021.
Kapitel 5 Tilskudsberettigede udgifter Modernisering af fiskerfartøjer § 19. De tilskudsberettigede udgifter kan omfatte 1) nødvendige udgifter til investeringer og udstyr til gennemførelse af projektet, 2) udgifter til attestation af betalte udgifter, 3) udgifter til projektrapportering og 4) andre udgifter, som FødevareErhverv vurderer er nødvendige for at gennemføre projektet.
 § 20. Der kan ikke ydes tilskud til investeringer, der medfører en forøgelse af fartøjernes evne til at fange fisk eller en udvidelse af lastrum.
§ 21. Der kan ikke ydes tilskud til 1) brugt eller renoveret udstyr, 2) udgifter, som tilsagnshaver har betalt inden FødevareErhverv har givet tilladelse til at iværksætte projektet, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, jf. dog § 14, stk. 1, nr. 2, 4) udgifter, hvortil der ydes tilskud efter anden lovgivning, 5) finansierings-, revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed, 6) værdien af eget arbejde, 7) moms, medmindre denne endeligt bæres af tilskudsmodtager, eller 8) leasing og leje.
§ 22. De tilskudsberettigede investeringer kan for det enkelte fartøj i perioden 2007-2013 ikke overstige 80 pct. af fartøjets forsikringsværdi den 1. januar i ansøgningsåret.
Hvis fartøjet ikke er forsikret, foretages en vurdering af fartøjets værdi efter retningslinier fra FødevareErhverv.
Kapitel 6 Ændring af projektet og indtræden i tilsagn § 23. Ændring af et projekt kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer af et projekt.
Stk. 3. FødevareErhverv kan efter ansøgning tillade, at en anden, der efter bekendtgørelsen kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 7 Beregning af tilskud Ophugning af fiskerfartøjer § 24. Tilskud ydes på grundlag af de i bilag 1 nævnte støttesatser.
§ 25. Tilskud nedsættes helt eller delvist med det beløb, der tidligere måtte være ydet i tilskud til modernisering og forbedring af fiskerfartøjer.
Beløbet beregnes pro rata temporis i forhold til den periode på fem år, der går forud for det endelige ophør.
Modernisering af fiskerfartøjer § 26. Tilskuddet til investeringer efter § 10 udgør 60 % af de tilskudsberettigede udgifter, og tilskuddet til investeringer efter § 13 udgør 40 % af de tilskudsberettigede udgifter.
Kapitel 8 Udbetaling af tilskud Ophugning af fiskerfartøjer § 27. Tilskuddet udbetales, når FødevareErhverv fra Fiskeridirektoratets stedlige afdeling har modtaget meddelelse om, at ophugningen har fundet sted, og når FødevareErhverv fra tilsagnshaver har modtaget dokumentation for, at alle pant- og udlægshavere har kvitteret for deres pant og udlæg i forbindelse med fartøjets ophugning, og dokumentation for, at et beløb svarende til tilskuddet til ophugning er anvendt i overensstemmelse med § 8.
Modernisering af fiskerfartøjer § 28. Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til FødevareErhverv eller via FødevareErhvervs hjemmeside.
 Stk. 2. Anmodningen om udbetaling af tilskud skal indsendes til FødevareErhverv.
Stk. 3. Anmodning om udbetaling skal være FødevareErhverv i hænde senest 18 måneder efter tilsagnsdatoen.
FødevareErhverv kan i særlige tilfælde meddele dispensation fra denne frist.
Udbetalingsanmodning skal være vedlagt en projektrapport.
 Stk. 4. Udbetaling af tilskuddet kan tidligst finde sted, når FødevareErhverv fra Fiskeridirektoratets stedlige afdeling har modtaget meddelelse om, at den i omstruktureringsplanen forudsatte ophugning har fundet sted.
Kapitel 9 Underretningspligt § 29. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 30.
Kapitel 10 Bortfald og tilbagebetaling af tilskud § 30. Tilsagn om tilskud bortfalder, hvis 1) betingelserne for tilskud ikke opfyldes, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med den godkendte ansøgning, herunder hvis væsentlige dele af projektet bortfalder, 4) omstruktureringsplanen for alle de fiskerfartøjer, der indgår i planen, ikke gennemføres, 5) tilsagnshaver tilsidesætter sine pligter efter fiskeriudviklingslovens § 11, stk. 2, eller 6) tilsagnshaver ikke overholder sin underretningspligt efter § 29.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Force majeure § 31. FødevareErhverv anerkender følgende begivenheder som force majeure:
 1) Ekspropriation, hvis en sådan ikke kunne forudses på tidspunktet for ansøgers modtagelse af tilsagnet.
 2) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 32. Hvis tilsagnshaver ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 33. Afgørelser, truffet af FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være FødevareErhverv i hænde senest 4 uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter at der er indgivet klage.
Kapitel 13 Ikrafttrædelse § 34. Bekendtgørelsen træder i kraft den 29. maj 2009.
