Skriftlig fremsættelse (4. november 1999) Indenrigsministeren (Thorkild Simonsen):
 Herved tillader jeg mig for Folketinget at  

 fremsætte:
 Forslag til lov om ændring af lov om kommunal  

 udligning og generelle tilskud til kommuner og amtskommuner. (Ændret  

 tilskudsberegning som følge af finansieringsomlægninger,  

 grundtillæg i sammenlagte kommuner).
(Lovforslag nr.
L 80).
 Lovforslaget indebærer tre ændringer i det  

 kommunale tilskuds- og udligningssystem.
 Den første ændring foreslås med henblik  

 på at fjerne en eventuel barriere for kommunesammenlægninger,  

 mens de to øvrige ændringer er et led i udmøntningen af  

 regeringens aftale af 11. juni 1999 med Kommunernes Landsforening.
Den første ændring indebærer en  

 ændring af grundtillægget i den kommunale udligning af  

 udgiftsbehov i de tilfælde, hvor to eller flere kommuner  

 sammenlægges.
Dette forslag indebærer, at en kommune, som er  

 dannet ved sammenlægning af flere kommuner, i en overgangsperiode kan  

 bevare grundtillæggene fra de tidligere selvstændige kommuner.  

 Grundtillægget for den sammenlagte kommune vil således i  

 overgangsperioden på 8 år svare til summen af  

 grundtillæggene for de kommuner, der indgår i  

 sammenlægningen.
Dermed får den sammenlagte kommune en  

 overgangsperiode på 8 år til at tilpasse økonomien til den  

 nye struktur.
På den ene side vil der kunne forekomme visse  

 tilpasningsomkostninger i starten, mens der på den anden side vil  

 være rationaliseringsgevinster, som vil kunne realiseres på lidt  

 længere sigt.
 De to øvrige elementer i lovforslaget er som  

 nævnt et led i udmøntningen af regeringens aftale af 11. juni  

 1999 med Kommunernes Landsforening.
Det drejer sig for det første om, at der  

 overføres 40 mio. kr. fra det kommunale bloktilskud til puljen til  

 særligt vanskeligt stillede kommuner.
Formålet er at tilgodese  

 kommuner, der som følge af regionaløkonomisk udvikling er i  

 økonomiske vanskeligheder.
For det andet drejer det sig om, at der som  

 en overgangsordning indføres et tilskud til kommuner, der har  

 byrdefordelingsmæssige tab på over 0,1 procent af  

 beskatningsgrundlaget i forbindelse med integrationsloven og  

 refusionsomlægningerne på førtidspension og sygedagpenge.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
