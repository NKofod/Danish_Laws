Bekendtgørelse om regnskaber m.v. for Seniorpensionsenheden I medfør af § 13 i lov nr. 869 af 14. juni 2020 om Seniorpensionsenheden fastsættes:
Kapitel 1 Seniorpensionsenheden § 1. Seniorpensionsenheden skal aflægge et årsregnskab, jf. § 11 i lov om Seniorpensionsenheden, for sin virksomhed. Årsregnskaberne skal indgå i en årsrapport.
 Stk. 2. Årsregnskabet for virksomheden skal omfatte Seniorpensionsenhedens opgaver, som tillægges Seniorpensionsenheden i henhold til § 2 i lov om Seniorpensionsenheden og lov om social pension eller i regler udstedt i medfør heraf.
Kapitel 2 Seniorpensionsenhedens årsregnskab § 2. Seniorpensionsenheden skal aflægge årsregnskabet i overensstemmelse med årsregnskabsloven og skal mindst følge reglerne efter regnskabsklasse B, samt de tillægskrav til aflæggelse af årsregnskabet, der fremgår af denne bekendtgørelse, jf. dog stk. 2. Seniorpensionsenheden kan vælge at følge alle eller nogle af reglerne i en højere regnskabsklasse.
Stk. 2. Årsregnskabslovens kapitel 2 a samt kapitel 13-25 samt bilag 2 finder ikke anvendelse.
Første regnskabsperiode kan omfatte en periode på længere end 18 måneder.
 Stk. 3. Seniorpensionsenheden skal bogføre m.v. efter bogføringslovens regler.
Kapitel 3 Udarbejdelse, klassifikation og opstilling § 3. Resultatopgørelse og balance for årsregnskabet skal opstilles i overensstemmelse med bekendtgørelsens bilag 1.
 Stk. 2. I resultatopgørelse og balance kan der tilføjes nye poster, hvis beløbet for posten er væsentligt, og hvis arten eller funktionen af den nye post er forskellig fra de øvrige poster.
Resultatopgørelsen og balancen § 4. Resultatopgørelsen og balancen skal dække Seniorpensionsenhedens virksomhed, jf. § 1, samt posterne i bilag 1.
Ledelsesberetningen § 5. Bestyrelsen for Seniorpensionsenheden udarbejder en ledelsesberetning, som opfylder kravene i årsregnskabslovens §76 a, og som herudover skal indeholde en gennemgang af bestyrelsens væsentlige beslutninger i løbet af året, herunder særligt oplysninger om beslutninger og forhold, der i væsentlig grad påvirker administrationen og den økonomiske situation i både negativ og positiv retning.
 Stk. 2. Ledelsesberetningen skal indeholde en oversigt for de seneste fem år med relevante hoved- og nøgletal.
Kapitel 4 Noteoplysninger § 6. Noterne til resultatopgørelsen skal indeholde en specifikation af den enkelte kommunes administrationsbidrag.
 § 7. Noterne til balancen skal indeholde oplysning om årets indeholdte og refunderede moms.
Kapitel 5 Ledelsespåtegning § 8. Ved aflæggelse af årsregnskabet underskrives ledelsespåtegningen af bestyrelsen for Seniorpensionsenheden og af Arbejdsmarkedets Tillægspension som teknisk og administrativ leverandør og ansvarlig for den daglige ledelse af Seniorpensionsenheden.
Stk. 2. Ledelsespåtegningen skal indeholde en erklæring om, at årsrapporten er aflagt i overensstemmelse med lovgivningens krav m.v., og at den giver et retvisende billede af Seniorpensionsenhedens aktiver og passiver, finansielle stilling og resultatet.
Det skal desuden fremgå af påtegningen, at ledelsesberetningen indeholder en retvisende redegørelse for de forhold, beretningen omhandler, samt en beskrivelse af de væsentligste risici og usikkerhedsfaktorer, som Seniorpensionsenheden kan påvirkes af.
Endelig skal det fremgå af påtegningen, at der er etableret forretningsgange, der sikrer en økonomisk hensigtsmæssig forvaltning af de forvaltede midler.
 Stk. 3. Har ledelsen for Seniorpensionsenheden indføjet supplerende beretninger i årsrapporten, skal ledelsespåtegningen desuden erklære, at beretningerne giver en retvisende redegørelse inden for rammerne af almindeligt anerkendte retningslinjer for sådanne beretninger.
Kapitel 6 Offentliggørelse m.v.
§ 9. Årsrapporten, jf. § 1, skal offentliggøres senest 6 måneder efter regnskabsårets afslutning.
Offentliggørelse kan ske på Arbejdsmarkedets Tillægspensions hjemmeside.
Kapitel 7 Revisorerklæring om it-anvendelsen § 10. Hvis Seniorpensionsenheden ved varetagelse af de opgaver, der er omfattet af § 2 i Lov om Seniorpensionsenheden, anvender it-systemer, der udvikles, vedligeholdes eller driftes af andre end Arbejdsmarkedets Tillægspension, skal Seniorpensionsenheden sikre, at der foreligger en uafhængig ekstern revisorerklæring med høj grad af sikkerhed for, 1) at den samlede system-, data- og driftssikkerhed er og fungerer betryggende, og 2) at revisionen hos databehandleren ikke er blevet bekendt med forhold, der er i strid med kravene i lovgivningen vedrørende Seniorpensionsenheden, og de til enhver tid gældende databeskyttelsesretlige regler eller anden offentligretlig lovgivning.
Kapitel 8 Administrationsbidrag § 11. Seniorpensionsenheden skal for opgaver, jf. § 1, udarbejde et skøn over størrelsen af det kommende kalenderårs administrationsbidrag for hver enkelt kommune, jf. lovens § 15, stk. 1. Skønnet skal godkendes af bestyrelsen for Seniorpensionsenheden.
Kapitel 9 Ikrafttræden § 12. Bekendtgørelsen træder i kraft den 1. januar 2021 og omfatter udarbejdelse af årsregnskaber fra og med regnskabsåret 2021.
