Toldgodtgørelse Reference:
EF forordning nr. 46/1999 A Amba's klage til Landsskatteretten vedrører told- og  

 skatteregionens afgørelse af 7. september 1999,  ved hvilken klagerens  

 anmodning om toldgodtgørelse ikke blev imødekommet.
 Det fremgår af sagen, at klageren ved faktura af 14. december 1998  

 købte et parti benklæder  for 85.992,15 USD, af virksomheden B  

 ltd, for hvilke der blev udstedt oprindelsescertifikat formular A,  

  attesteret af myndighederne i Laos den 24. december 1998, lydende på  

 "men´s pants 100 % cotton twill", og med angivelse i rubrik 4 af "Derogation  

 Regulation (EC) no 1713/97.".
 Ifølge fremlagt fragtbrev udstedt i Bangkok den 28. december 1998,  

 blev varerne, der var solgt FOB Bangkok, lastet på skib i Singapore den  

 28. december 1998, med angivelse af bestemmelsessted Danmark.
Den 22. januar 1999 blev varerne godsregistreret i Danmark og  

 onlinefortoldet af klagerens repræsentant.
Der er fremlagt  

 enhedsdokument dateret den 22. januar 1999, i hvilken rubrik 36 er udfyldt  

 med præferencekode 100, (den normale toldordning) rubrik 44 med  

 følgende tekst: "Faktura, opr.cert, fragtafregning, g46, indf.cert nr.  

 3880. Frist til fremskaffelse af gsp cert begæres", og rubrik 47  

 udfyldt med beregningskode 1800, (depositum for manglende  

 præferencedokumentation), for så vidt angår grundlag  

 på 560217.
 Den 9. august 1999 indgav klagerens repræsentant rettelsesangivelse,  

 i hvilken fortolkningsangivelsens rubrik 36 anmodedes ændret fra  

 præferencekode 100 til 200 (GSP), og rubrik 47 ændret fra  

 beregningsart 1800 til 1142 (toldpræference i øvrigt).
Told- og skatteregionen havde ved den påklagede afgørelse  

 ikke imødekommet klagerens anmodning om toldgodtgørelse.  

 Regionen har til støtte for afgørelsen anført, at de  

 omhandlede varer er indført efter den 31. december 1998, hvor  

 lempelsesordningen efter Kommissionens forordning (EF) nr. 1713/97, jf.  

 artikel 2, ophørte.
Det er bemærket, at varernes varecertifikat  

 er udstedt under denne forordning, og at forordningen er en lempelse af de  

 generelle præferenceregler i Gennemførelsesbestemmelser til  

 EF-toldkodeks, jf. forordning (EØF)  nr. 2454/93 og Rådets  

 forordning (EØF) nr. 2913/92.
Regionen har derudover  anført, at toldgodtgørelse heller  

 ikke er hjemlet i de nye præferenceregler i  

 gennemførelsesbestemmelser til toldkodeks som blev indført den  

 22. januar 1999, da der ikke er overensstemmelse mellem disse regler og  

 reglerne under forordning 1713/97, idet en vare  i henhold til denne  

 forordning kan opnå oprindelse i Laos, når varen er fremstillet  

 på basis af metervarer, mens de nye regler i  

 gennemførelsesbestemmelserne forudsætter at varerne skal  

 være fremstillet på basis af garn.
Der er herved henvist til, at  

 godkendelse fra og med den 22. januar 1999 af varecertifikater udstedt under  

 forordning 1713/97 forudsætter, at der er overensstemmelse mellem denne  

 forordnings lempelsesregler og de nye regler i  

 gennemførelsesbestemmelserne.
Klageren har over for Landsskatteretten nedlagt påstand om, at  

 anmodningen om toldgodtgørelse for de omhandlede varer godkendes.
Til  

 støtte herfor er anført, at alle relevante papirer for varerne  

 er udstedt før og varerne afsendt inden den 31. december 1998 og alle  

 betingelser for toldfrihed dermed er opfyldt.
Der er også henvist til,  

 at varerne såfremt de var blevet sendt med fly til Danmark var blevet  

 klareret inden 31. december 1998, og dermed ville kunne have opnået  

 toldfrihed.
Klageren har endvidere bestridt, at varerne ikke er omfattet af  

 de lempelsesregler der trådte i kraft den 22. januar 1999, og  

 anført at det ud fra denne betragtning var endnu mere urimeligt, at  

 varerne ikke kunne præferencetoldbehandles.
 Landsskatterettens bemærkninger:
 De omhandlede varer i det fremlagte oprindelsescertifikat formular A er  

 beskrevet som "men´s pant 100 % cotton twill", og denne type varer er  

 omfattet af Rådets forordning (EØF) nr. 3281/94 af 19. december  

 1994 om anvendelse af et flerårigt arrangement med generelle  

 toldpræferencer for perioden 1995-1998 for visse industrivarer med  

 oprindelse i udviklingslande, som forlænget ved Rådets forordning  

 (EF) 2820/98 af 21. december 1998.
 I forordning nr. 3281/94 bestemmer artikel 1, stk. 4, at fordelene i  

 forbindelse med præferenceordningerne i henhold til forordningen kun  

 kan indrømmes, hvis definitionen af varers oprindelse, som  

 fastlægges efter proceduren i artikel 249 i rådets forordning  

 (EØF) nr. 2913/92 om indførelse af en EF-toldkodeks, er  

 overholdt.
 Artikel 67-97 i forordning (EØF) 2454/93 af 2. juli 1993 om visse  

 gennemførelsesbestemmelser til Rådets forordning (EØF)  

 nr. 2913/92 om indførelse af en EF-toldkodeks, fastsætter de  

 betingelser, som definitionen af varer med oprindelsesstatus skal opfylde  

 inden for rammerne af den generelle præferenceordning.  

 Landsskatteretten lægger til grund, at de omhandlede varer ikke efter  

 disse regler, som de var udformet på tidspunktet for udstedelsen af  

 oprindelsescertifikatet, havde oprindelse i Laos, idet der i de omhandlede  

 vares oprindelsescertifikat henvises til forordning (EF) 1713/97, jf. herom  

 nedenfor.
 I artikel 77 i forordning (EØF) 2454/93 gives dog mulighed for at  

 gøre undtagelse fra disse bestemmelser til fordel for de mindst  

 udviklede lande, der er omfattet af den generelle præferenceordning,  

 når disse anmoder Fællesskabet derom.
 Ved Kommissionen forordning (EF) nr. 1713/97, af 3. september 1997 "om en  

 undtagelse fra forordning (EØF) nr. 2454/93, hvad angår  

 definitionen af begrebet "varer med oprindelsesstatus" i henhold til den  

 generelle præferenceordning, for at tage hensyn til den særlige  

 situation i Laos for visse tekstilvarer, der udføres fra dette land  

 til Fællesskabet", opnåede Laos en sådan undtagelse for  

 så vidt angår visse varer indført i Fællesskabet  

 perioden 1. august 1997 til 31. december 1998, jf. artikel 2. Ifølge  

 artikel 1, stk. 1, og bilaget til forordningen anses bl.a. lange  

 benklæder fremstillet i Laos af vævet stof (vævede  

 produkter) eller garn, som var indført fra visse lande for at have  

 oprindelse i Laos.
De omhandlede varer  blev godsregistreret og online fortoldet i Danmark  

 den 22. januar 1999. Da varerne således blev indført i  

 Fællesskabet efter den 31. december 1998 kan de særlige regler om  

 oprindelse i forordning (EF) 1713/97, ikke finde anvendelse vedrørende  

 disse varer.
Det bemærkes herved, at Laos først ved  

 Kommissionens forordning (EF) 1537/99 af 13. juni 1999 og med virkning for  

 varer indført fra Laos i perioden 15. juli 1999 til 14. juli 2000  

 opnåede en forlængelse af undtagelsen fra oprindelsesreglerne i  

 den generelle præferenceordning.
 Retten finder endvidere ikke, at varerne kan anses at opfylde  

 oprindelseskravene for toldpræferencebehandling i medfør af de  

 nye oprindelsesregler gældende under den generelle  

 præferenceordning som blev fastsat i Kommissionens forordning (EF) nr.  

 46/1999, med ikrafttræden den 22. januar 1999. Der henvises herved til,  

 at der ved forordning 46/1999 for så vidt angår varer som de  

 omhandlede ikke blev foretaget sådanne ændringer i  

 oprindelsesreglerne under den generelle præferenceordning, der kan  

 medføre, at de omhandlede varer anses for at have oprindelse i  

 Laos.
 Som følge af det anførte findes det at have været med  

 rette, at regionen ikke har imødekommet anmodningen om  

 præferencetoldbehandling på det anførte grundlag.
