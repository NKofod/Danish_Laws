Vedtaget af Folketinget ved 3. behandling den 17. december 2015 Forslag til Lov om fastsættelse af udgiftslofter for stat, kommuner og regioner for finansåret 2019 § 1. Det statslige udgiftsloft for finansåret 2019 fastsættes til 458,4 mia. kr., hvoraf det statslige delloft for driftsudgifter udgør 205,8 mia. kr. og det statslige delloft for indkomstoverførsler udgør 252,6 mia. kr.
 Stk. 2. Det kommunale udgiftsloft for finansåret 2019 fastsættes til 230,4 mia. kr.
 Stk. 3. Det regionale udgiftsloft for finansåret 2019 fastsættes til 110,1 mia. kr., hvoraf det regionale delloft for sundhedsområdet udgør 107,2 mia. kr. og det regionale delloft for de regionale udviklingsopgaver udgør 2,9 mia. kr.
 § 2. Uanset § 1 kan finansministeren foretage en omfordeling mellem det statslige delloft for driftsudgifter og det statslige delloft for indkomstoverførsler for finansåret 2019, i det omfang det er begrundet i permanente ændringer i fordelingen af udgifter omfattet af det statslige delloft for driftsudgifter og det statslige delloft for indkomstoverførsler.
 Stk. 2. Finansministeren orienterer Folketingets Finansudvalg om omfordelinger efter stk. 1 og offentliggør oplysninger herom på Finansministeriets hjemmeside på internettet.
 § 3. Uanset § 9, stk. 2, i budgetloven omfatter det statslige delloft for driftsudgifter ikke udgifter til tilskud til offentlige serviceforpligtelser fastsat i henhold til lov om fremme af vedvarende energi og lov om elforsyning.
 § 4. Loven træder i kraft dagen efter bekendtgørelsen i Lovtidende.
 Stk. 2. Loven har virkning for finansåret 2019.
 § 5. Loven gælder ikke for Færøerne og Grønland.
