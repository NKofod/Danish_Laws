Fastholdelse af afslag på ansøgning om dispensation for indretningskrav til eksisterende elevator Resume Arbejdstilsynet meddelt i medfør af Arbejdstilsynets bekendtgørelse nr. 459 af 23. maj 2016 om indretningskrav til eksisterende elevatorer mv., der ikke er CE-mærket, § 14, stk. 1, og stk. 2 og § 17, nr. 4, om skaktens afgrænsning, afslag på ansøgningen om dispensation.
 Et enigt Arbejdsmiljøklagenævn fastholdt afgørelsen og lagde vægt på, at elevatorerne ikke er beskyttet mod forudseelige farlige påvirkninger og indgreb udefra, idet det er muligt med penetrerende genstande fx at ramme elevatorstol og/eller kontravægt, fordi elevatorskakten ikke er fuldstændig afgrænset fra omgivelserne.
 Nævnet lagde endvidere vægt på, at der ikke er oplyst om sådanne særlige forhold, der i dette tilfælde gør en dispensation rimelig og forsvarlig.
 Nævnet lagde videre vægt på, at det ikke er tilstrækkeligt til en dispensation fra reglerne, at elevatorerne er placeret i private opgange med adgangskontrol eller, at der foreligger et ønske om at bevare elevatorerne i deres oprindelige udformning i jugendstil.
Den konkrete afgørelse [Adressat udeladt] Arbejdsmiljøklagenævnet har på møde den 26. marts 2019 behandlet klagen fra [navn udeladt] og [navn udeladt] på vegne af [navn udeladt] over Arbejdstilsynets afgørelse af 21. november 2018 med afslag på ansøgningen om dispensation fra reglerne om afgrænsning af elevatorskakt på 2 elevatorer på adresserne [adresse udeladt] og [adresse udeladt].
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 21. november 2018, hvori Arbejdstilsynet i medfør af Arbejdstilsynets bekendtgørelse nr. 459 af 23. maj 2016 om indretningskrav til eksisterende elevatorer mv., der ikke er CE-mærket, § 14, stk. 1, og stk. 2 og § 17, nr. 4, om skaktens afgrænsning meddeler ejerforeningen afslag på ansøgningen om dispensation.
B E G R U N D E L S E Arbejdsmiljøklagenævnet vurderer, at ejerforeningen ikke ud fra ansøgningen kan få dispensation fra reglerne om skaktens afgrænsning i bekendtgørelse om indretningskrav til eksisterende elevatorer mv., der ikke er CE-mærket.
 Nævnet lægger vægt på, at elevatorerne ikke er beskyttet mod forudseelige farlige påvirkninger og indgreb udefra, idet det er muligt med penetrerende genstande fx at ramme elevatorstol og/eller kontravægt, fordi elevatorskakten ikke er fuldstændig afgrænset fra omgivelserne.
 Nævnet lægger endvidere vægt på, at ejerforeningen ikke har oplyst om sådanne særlige forhold, der i dette tilfælde gør en dispensation rimelig og forsvarlig.
 Nævnet lægger videre vægt på, at det ikke er tilstrækkeligt til en dispensation fra reglerne, at elevatorerne er placeret i private opgange med adgangskontrol eller, at der foreligger et ønske om at bevare elevatorerne i deres oprindelige udformning i jugendstil.
 Nævnet lægger til grund, at elevatorskaktens afgrænsning består af et stålnet med kvadratformede åbninger på 25 x 25 mm, der er monteret i hele omkredsen fra skaktens bund til top.
 Det følger af reglerne om indretningskrav til eksisterende elevatorer mv., der ikke er CE-mærket, at elevatoren skal være konstrueret og fremstillet på en sådan måde, at adgang til elevatorskakten ikke er mulig undtagen i forbindelse med vedligeholdelse eller i nødstilfælde.
 Det følger endvidere af reglerne, at en skakts afgrænsninger skal beskytte mod forudseelige farlige påvirkninger og indgreb udefra.
 Det følger desuden af reglerne, at hvis skakten ikke skal være helt lukket, fx panoramaelevatorer, tårne osv., forudsætter det, at højden af afskærmningen på steder, der normalt er tilgængelig for personer, skal være tilstrækkelig til at forhindre, at personer kan udsættes for fare på grund af elevatorens bevægelige dele, og forhindre elevatoren i at fungere sikkert ved, at de kan nå elevatorudstyr i skakten enten direkte eller med håndholdte genstande.
 Arbejdstilsynet kan, hvor særlige forhold foreligger, i enkelttilfælde tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt.
 Arbejdsmiljøklagenævnets afgørelse er truffet af et enigt nævn.
B E M Æ R K N I N G E R  T I L  K L A G E N Ejerforeningen oplyser i klagen, at det tidligere Direktorat for Arbejdstilsynet ved brev af 21. august 1997 har oplyst, at elevatorerne har fået brugstilladelse hvert andet år siden 1908, og at det må skyldes, at den pågældende inspektør igennem årene har skønnet, at der ikke var tilstrækkelig grund til at kræve skaktindhegningen ændret.
 Ejerforeningen oplyser desuden, at direktoratet har vejledt om, at klemningsrisikoen ved etagerne kan elimineres ved, at der på indersiden af skaktindhegningen monteres et tilpas tæt hegn i op til 2 meters højde fra gulvet med en maskevidde på 25 x 25 mm, hvilket er udført på elevatoren.
 Ejerforeningen oplyser endvidere, at Ejerforeningen ved brev af 22. oktober 1998 fra Arbejdstilsynet modtog tilbagemelding om ændring af skakten, hvor det fremgår, at direktoratet betragter sagen som afsluttet og henlægger den, og at Ejerforeningen herefter er gået ud fra, at den eksisterende skaktindretning er godkendt.
 Ejerforeningen oplyser videre, at elevatorerne er placeret i private opgange med adgangskontrol, og at det ligger Ejerforeningen stærkt på sinde i størst muligt omfang at søge de gamle elevatorer fra 1908 bevaret i deres oprindelige udformning i jugendstil uden, at de skæmmes af sikkerhedsforanstaltninger, der som udgangspunkt primært er relevant ved moderne hurtiggående elevatorer.
 Arbejdsmiljøklagenævnet skal henvise til Arbejdstilsynets udtalelse af 21. januar 2019, hvori det er oplyst, at elevatoren er omfattet af indretningskravene i bekendtgørelse om indretningskrav til eksisterende elevatorer m.v., der ikke er CE-mærkede.
Efter reglerne i bekendtgørelsen kan Arbejdstilsynet, hvor særlige forhold foreligger, i enkelttilfælde tillade afvigelser fra bestemmelserne i bekendtgørelsen, når det skønnes rimeligt og fuldt forsvarligt.
 Hvis skakten ikke skal være helt lukket, er det forudsat, at højden af afskærmningen på steder, der normalt er tilgængelig for personer, skal være tilstrækkelig til at forhindre, at personer kan udsættes for fare på grund af elevatorens bevægelige dele, og forhindre elevatoren i at fungere sikkert ved, at de kan nå elevatorudstyr i skakten enten direkte eller med håndholdte genstande.
 En skakts afgrænsninger skal udelukke, at personer udefra kan komme til skade ved elevatoranlægget, og beskytte mod forudseelige farlige påvirkninger og indgreb udefra.
 Arbejdstilsynet har desuden oplyst, at Direktoratet for Arbejdstilsynets afgørelse af 21. august 1997 er truffet efter regler, som blev ophævet ved bekendtgørelse nr. 996 af 16. december 1997 om indretning af elevatorer m.v.
 Denne bekendtgørelse finder ikke længere anvendelse.
 Med de nye regler er kravene til en sikkerheds- og sundhedsmæssig fuld forsvarlig indretning af skaktvægge i ikke CE-mærkede elevatorer blevet skærpet i forhold til de tidligere gældende regler, som var grundlaget for afgørelsen fra 21. august 1997.
 Arbejdstilsynet har vurderet, at det er muligt enten direkte eller med håndholdte genstande at nå elevatorudstyret i skakten, såsom elevatorstol og/eller kontravægt.
 Skaktindhegningen er således monteret i en højde, der er tilgængelig for personer, og en genstand kan fx være en lang stang, som personer uden for elevatoren kan føre ind igennem åbningerne i stålnettet til elevatorudstyret i skakten.
 Arbejdstilsynet har hertil vurderet, at det er forudseeligt, at dette kan ske.
 Arbejdstilsynet har endvidere vurderet, at der er risiko for, at personer i elevatoren kan komme alvorligt til skade, hvis elevatoren pludselig standser og/eller, at personer bliver spærret inde i elevatoren, hvilket i sig kan opleves som meget ubehageligt med risiko for pådragelse af fx angst.
 Arbejdstilsynet har henvist til, at den gældende standard er DS/EN 81-20-2014, hvor det af punkt 2.5.2.3. om delvist lukket skakt, at højden af afskærmningen på steder, der normalt er tilgængelige for personer, skal være tilstrækkelig til at forhindre elevatoren i at fungere sikkert ved, at de kan nå elevatorudstyr i skakten enten direkte eller med håndholdte genstande.
 Den citerede passus fra standarden er implementeret i bekendtgørelsen.
 Arbejdstilsynet har vurderet, at der ikke foreligger sådanne særlige forhold, som gør det rimeligt og fuldt forsvarligt at afvige fra bekendtgørelsens bestemmelser om skaktafgrænsning.
 Nævnet er enig i det af Arbejdstilsynet anførte.
R E G L E R Arbejdsmiljøklagenævnet henviser til Om Arbejdstilsynets mulighed for at dispensere  § 282 i Arbejdstilsynets bekendtgørelse nr. 459 af 23. maj 2016 om indretningskrav til eksisterende elevatorer m.v., der ikke er CE-mærket Om indretningskrav til eksisterende elevatorer, der ikke er CE-mærket  § 1, stk. 1 og stk. 2, nr. 1, § 14, stk. 1 og 2, § 15, § 16 og § 17, nr. 4, i Arbejdstilsynets bekendtgørelse nr. 459 af 23. maj 2016 om indretningskrav til eksisterende elevatorer m.v., der ikke er CE-mærket Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet, og brev af 21. januar 2019 fra [navn udeladt] og [navn udeladt], brev af 22. januar 2019 fra [navn udeladt], samt brev af 25. januar 2019 fra Arbejdstilsynet.
På klagenævnets vegne [Navn udeladt] [Stilling udeladt] Kopi til Regler Arbejdstilsynets bekendtgørelse nr. 459 af 23. maj 2016 om indretningskrav til eksisterende elevatorer m.v., der ikke er CE-mærket Kapitel 1 Anvendelsesområde § 1. Denne bekendtgørelse indeholder indretningskrav og krav ved ombygning eller væsentlig reparation af de i stk. 2 nævnte typer elevatorer m.v., der allerede er installeret i en bygning eller i et anlæg m.v. ¬¬Stk. 2. Følgende typer elevatorer og deres tilbehør er omfattet af bekendtgørelsen:
 1. Personelevatorer og person-godselevatorer, der ikke er omfattet af elevatordirektivet.
 2. Løfteplatforme til persontransport, som hverken er omfattet af maskindirektivet eller elevatordirektivet.
 3. Paternosterelevatorer.
 4. Godselevatorer, der ikke er omfattet af maskindirektivet, og som er udstyret med betjeningsanordninger, der ikke kan benyttes af en person, der befinder sig i elevatorstolen, og hvis: ¬a) belastningen er 100 kg eller derover, eller ¬b) adgangsåbningshøjden er 1 m eller derover.
 5. Trappeløbselevatorer, som ikke er omfattet af maskindirektivet.
 6. Rulletrapper og rullefortove, som ikke er omfattet af maskindirektivet.
Kapitel 4 Særlige bestemmelser for personelevatorer, persongodselevatorer og løfteplatforme til persontransport, hvor der anvendes tove eller kæder som bæremiddel, eller hvor løftehøjden er over 4 m Skakt § 14. Elevatoren skal være konstrueret og fremstillet på en sådan måde, at adgang til elevatorskakten ikke er mulig undtagen i forbindelse med vedligeholdelse eller i nødstilfælde.
 Stk. 2. En elevator skal være fuldstændig afgrænset fra omgivelserne efter principper som angivet i nugældende standard, om sikkerhedsregler for konstruktion og installation af elevatorer, ved hjælp af:
1.vægge, grubbebund og skaktloft, eller 2.tilstrækkelig afstand.
 § 15. I de dele af bygningen, hvor skakten efter fx krav i bygningslovgivningen skal være helt lukket med tætte vægge, bund og loft, er kun følgende åbninger tilladt:
 1. Åbninger til skaktdøre.
 2. Åbninger til inspektions- og nødadgangsdøre til skakt samt inspektionslemme.
 3. Udluftningsåbninger til fjernelse af gasser og røg i tilfælde af brand.
 4. Ventilationsåbninger.
 5. Åbninger mellem skakt og maskinrum eller tov-skiverum, der er nødvendige for elevatorens drift.
 6. Åbninger i skillevægge mellem elevatorer ifølge pkt. 5.6 i DS/EN 81-1/2:2012.
 § 16. Hvis skakten ikke skal være helt lukket, fx panoramaelevatorer i forbindelse med indkøbscentre, atriumgårde, tårne osv., er det ikke nødvendigt, at den er helt lukket, forudsat at:
 1. Højden af afskærmningen på steder, der normalt er tilgængelig for personer, skal være tilstrækkelig til at forhindre, at personer kan: ¬a) udsættes for fare på grund af elevatorens bevægelige dele, og ¬b) forhindre elevatoren i at fungere sikkert ved, at de kan nå elevatorudstyr i skakten enten direkte eller med håndholdte genstande.
 2. Afskærmningen må ikke have åbninger.
 3. Afskærmningen skal være placeret inden for højst 0,15m fra kanten af gulve, trapper eller platforme.
 4. Der skal træffes foranstaltninger for at forhindre, at andet udstyr griber ind i elevatorens drift.
 5. Der skal træffes særlige forholdsregler for elevatorer, der er udsat for vejrliget, fx udvendige elevatorer installeret på bygningens ydermur.
 Stk. 2. Højden i stk. 1, nr. 1, antages at være tilstrækkelig, hvis den svarer til:
 1. Mindst 3,5 m ved skaktdøre.
2. Mindst 2,5 m på andre sider og med en mindste horisontal afstand på 0,5 m til elevatorens bevægelige dele.
Hvis afstanden til bevægelige dele overstiger 0,5 m, kan værdien på 2,5 m nedsættes progressivt til en mindstehøjde på 1,1 m i en afstand af 2,0 m.
 § 17. En skakts afgrænsninger skal:
1.bestå af ikke brandnærende materiale og yde fornøden brandsikring, 2.udelukke, at personer udefra kan komme til skade ved elevatoranlægget, 3.beskytte effektivt mod skadelig indflydelse fra vejrliget, og 4.beskytte mod forudseelige farlige påvirkninger og indgreb udefra.
Kapitel 11 Administrative bestemmelser Dispensation § 282. Arbejdstilsynet kan, hvor særlige forhold foreligger, i enkelt tilfælde tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt.
