Nr BTL 188 Betænkning over Forslag til lov om ændring af lov om vandforsyning m.v.  

 (Etablering af direkte kundeforhold mellem forbruger og vandforsyning)   

 Nr L 188 1996-97, 1. samling Afgivet af Miljø- og Planlægningsudvalget Afgivet: 19970507 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Et af udvalgets spørgsmål er tillige med miljø- og energiministerens  

 besvarelse heraf optrykt som bilag til betænkningen.
 Endvidere har udvalget modtaget skriftlige henvendelser fra:
Danmarks Private Vandværker (F.V.D.) og Københavns Kommune, Magistratens 5. afdeling.
 Herefter indstiller udvalget lovforslaget til vedtagelse  

 uændret.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
Dansk  

 Folkeparti havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes svar  

 herpå Spørgsmål:
 Ministerens kommentar udbedes til henvendelsen af 24. marts 1997 fra  

 Københavns Kommune, magistratins 5. afdeling, vedrørende ovennævnte  

 lovforslag, jf. bilag 1.
 Svar:
 Jeg har forelagt spørgsmålet for Miljøstyrelsen, der har oplyst følgende:
 »Miljøstyrelsen beklager, at det ikke fremgår af bemærkningerne til  

 lovforslaget, at Københavns Kommune - og i øvrigt Frederiksberg Kommune - er  

 enige med Kommunernes Landsforening og de to vandværksforeninger i, at ejers  

 hæftelse for betaling af driftsbidrag til vandforsyningen i denne situation  

 ikke bør bortfalde.
Der kan i øvrigt henvises til vedlagte notat om henvendelsen.« Miljøstyrelsen Vandforsyningskontoret Notat om Københavns Kommunes henvendelse af 24. marts 1997 til  

 Folketingets Miljø- og Planlægningsudvalg om L 188. (Etablering af direkte  

 kundeforhold mellem forbruger og vandforsyning) Det fremgår af Københavns Kommunes skrivelse af 24. marts 1997, at  

 kommunen intet har at indvende mod, at der fastsættes regler om, at betaling  

 efter målt forbrug skal ske direkte mellem forbruger og vandforsyning, uanset  

 om forbrugeren er lejer, andelshaver eller ejer.
 Københavns Kommune er derimod ikke enig i, at udlejer/ejer- eller  

 andelsforening efter forslaget ikke længere skal hæfte - heller ikke  

 subsidiært - for lejerne m.v.s forbrug.
Dertil bemærkes, at formålet med lovforslaget er at øge bevidstheden om og  

 ansvarligheden for den enkeltes vandforbrug ved at synliggøre vandforbruget  

 over for den enkelte forbruger, hvor det er teknisk muligt.
I den sammenhæng  

 er det et vigtigt element, at den, der forbruger vandet, også alene hæfter  

 for dette forbrug, da dette bidrager til at øge det økonomiske incitament og  

 dermed motivationen for den enkelte forbruger til at spare på vandet.
 Med dette formål ligger lovforslaget i naturlig forlængelse af den større  

 ansvarlighed over for - og dermed den øgede bevidsthed om - forbruget af  

 ressourcer, som er bekræftet med Rio-deklarationen.
 At udlejers m.v. hæftelse bortfalder, er også et led i den ønskede  

 ligestilling mellem boligejere og lejere/andelshavere på dette område.
 Disse forhold adskiller sig ikke fra, hvad der er gældende inden for  

 f.eks. elforsyningsområdet, og hvad der tilsigtes på varmeforsyningsområdet,  

 jf. det fremsatte lovforslag L 240 om ændring af lov om varmeforsyning  

 (Etablering af direkte kundeforhold mellem forbruger og  

 varme-/naturgasforsyningen). Det forventes i øvrigt kun at give få problemer  

 i praksis, da vandforsyningen som anført i lovbemærkningerne vil kunne få  

 andre muligheder for at sikre sig betaling som f.eks. adgang til at kræve  

 depositum som sikkerhed for betaling af fremtidige leverancer.
 Københavns Kommune er endvidere bekymret for, at lejernes vandregning kan  

 blive meget høj i f.eks. lækagetilfælde, lækager som ofte skyldes forhold hos  

 ejendommens ejer.
Miljøstyrelsen skal hertil bemærke, at vandmålerne som regel vil være  

 opsat i selve boligenheden, hvorfor den beskrevne situation med høje  

 vandregninger som følge af utætte installationer i eller på hovedejendommen  

 sjældent vil opstå i praksis.
Forbrugeren må endvidere forventes at reagere  

 på eventuelle »indvendige« lækager, idet han eller hun vil kunne se  

 på målerens udvisende, om forbruget forekommer unormalt højt.
 Det bemærkes i øvrigt, at dette problem ikke er knyttet til hæftelsen, men  

 til lejerens betaling for vandforbrug efter målt forbrug, som Københavns  

 Kommune ikke er uenig i.
