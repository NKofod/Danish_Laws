 Den 30. marts 1995 undertegnedes i Yaounde en overenskomst imellem Danmark  

 og Cameroun om konsolidering af Camerouns gæld til den danske stat.  

 Overenskomsten er i overensstemmelse med de retningslinier for omlægning af  

 Camerouns gæld (Agreed Minute on the Consolidation of the Debt of the  

 Republic of Cameroun), som der opnåedes enighed om under multilaterale  

 forhandlinger i Paris den 25. marts 1994.
 Aftalen vedrører tilbagebetalingen af 4 danske statslån, tilbagebetalingen  

 af eksportkreditter på et år eller mere ydet før den 31. december 1988 samt  

 visse rentebetalinger i henhold til tidligere konsolideringsaftaler fra 1989  

 og 1993.
 For statslånene omlægges afdrag, som ville forfalde imellem 1. april 1994  

 og 30. september 1995, ca. 30,4 mio. kr., til betaling over en periode på 18  

 år begyndende i 2007. Restancer pr. 31. marts 1994, ca. 22 mio. kr., udsættes  

 til betaling over 10 år begyndende i 2014.
 For eksportkreditterne omlægges afdrag og renter forfaldende imellem 1.  

 april 1994 og 30. september 1995 samt visse renter i henhold til de to  

 tidligere konsolideringsaftaler til betaling i voksende rater over 23 år  

 begyndende i 1995. Restancerne pr. 31. marts 1994, ca. 94,9 mio. kr., skal  

 betales i lige store rater imellem 2002 og 2009.
 Herudover fastsættes det, at nogle restancer på kortfristede  

 eksportkreditter, ca. 20 mio. kr., som skulle være betalt under  

 konsolideringsaftalen fra 1993, udsættes til betaling i 6 rater imellem juni  

 1995 og september 1996.
Aftalen fastsætter rentesatsen på udestående beløb.
Fra 1. juli 1995 vil  

 satsen andrage 0,5%p. a. over Copenhagen Interbank Offered Rate (CIBOR) for  

 6-måneders lån.
For de omlagte eksportkreditter som ville være forfaldet  

 imellem 1. april 1994 og 30. september 1995 yder Danmark imidlertid et  

 rentetilskud, som indebærer, at denne gælds beregnede nutidsværdi reduceres  

 med 50%.
 Ifølge aftalen vil dennes bestemmelser være gældende under forudsætning  

 af, at Cameroun opfylder visse bestemmelser i ovennævnte Agreed Minute af 25.  

 marts 1994. Ifølge disse er bl.a. gyldigheden for perioden 1. januar til 30.  

 september 1995 afhængig af Camerouns opfyldelse af forpligtelser, landet har  

 påtaget sig overfor Den Internationale Valutafond eller indgåelse af en ny  

 aftale imellem disse to parter.
