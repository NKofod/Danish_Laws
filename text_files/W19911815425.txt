Ved omlægning af regnskabsår fra 1.6. - 31.5. til kalenderåret skulle  

 indkomsten for 1988 beregnes på grundlag af perioden 1.6.1987 - 31.12.1988,  

 omregnet til et års indkomst.
I den nævnte periode forfaldt 2 års  

 forpagtningsafgift.
Landsskatteretten var enig med klagerens repræsentant i,  

 at omregning af forpagtningsafgiften skulle ske som 12/24, svarende til et  

 års afgift.
 A klagede for indkomståret 1988 over, at skatteankenævnet ved omregning i  

 forbindelse med omlægning af regnskabsår fastholdt, at forpagtningsafgift  

 skulle omregnes med 12/19.
Det fremgik af sagen, at klageren tidligere havde haft regnskabsår fra den  

 1.6. til den 31.5. i det følgende år.
Han fik tilladelse til at føre sit  

 regnskabsår tilbage til kalenderåret, således at hans skattepligtige indkomst  

 for indkomståret 1988 skulle opgøres på grundlag af indtægter og udgifter i  

 perioden fra den 1.6. 1987 til den 31.12.1988, omregnet til et års indtægt.
 Ved opgørelsen af den selvangivne indkomst var der medregnet 12/19 af en  

 forpagtningsafgift på 98.752 kr.
 Skatteankenævnet henviste ved afgørelsen bl.a. til en af Landsskatteretten  

 afsagt kendelse af 29. marts 1982 vedrørende en noget lignende situation.
 Klagerens repræsentant nedlagde påstand om, at forpagtningsindtægten  

 skulle medregnes i den skattepligtige indkomst for indkomståret 1988 med  

 12/24 af 98.752 kr. eller med 49.376 kr.
Om baggrunden for tilbagelægningen af det forskudte regnskabsår til  

 kalenderåret forklarede han, at klageren i 1985 ophørte med at drive  

 landbrug, idet ejendommen blev bortforpagtet fra den 1. januar 1986.  

 Vilkårene i forpagtningskontrakten var udarbejdet ud fra normal praksis inden  

 for landbruget, hvilket også gjaldt betalingsterminerne.
Til støtte for den  

 nedlagte påstand henviste han til, at den oppebårne forpagtningsindtægt  

 vedrørte 2 års forpagtningsindtægt, idet forpagtningsindtægterne forfaldt den  

 11. juni og 11. december.
Klagerens repræsentant anførte videre, at grundsynspunktet er, at  

 omlægninger af regnskabsår ikke må stille den skattepligtige bedre eller  

 ringere, end hvis omlægningen ikke havde fundet sted.
Det betød, at  

 forpagtningsindtægten ikke måtte indgå med et større beløb end den faktiske  

 helårsindtægt.
Han henviste i forbindelse hermed til, at godkendelsen af  

 omlægningen da heller ikke indeholdt nogen bestemt omregningsfaktor.
Det  

 afgørende var, at indkomsten svarede til et års indtægt.
Da en omregning med  

 omregningsfaktoren 12/24 gav dette resultat, og da resultatet ikke førte til,  

 at nogen indtægt blev unddraget beskatning, skulle omregningen foretages med  

 denne omregningsfaktor.
Klagerens repræsentant henviste til støtte for sit synspunkt til  

 Landsskatterettens kendelse af 27. juli 1967, refereret i Meddelelser fra  

 Landsskatteretten 1968 nr. 80. Sagen drejede sig om omlægning af  

 regnskabsåret fra kalenderåret til 1.11 - 31.10. Den skattepligtige indkomst  

 skulle opgøres på grundlag af 12/10 af indkomsten i perioden 1.1. - 31.10.  

 Klageren havde selvangivet i overensstemmelse hermed bortset fra, at han  

 havde opgjort driftsresultatet af en fast ejendom for hele året.
Ved  

 ansættelsen blev driftsresultatet opgjort til 12/10 af resultatet fra 1.1. -  

 31.10. Landsskatteretten fandt ikke grundlag for at medregne et beløb, der  

 oversteg det virkelige driftsresultat for 1 år.
Han henviste endvidere til Landsskatterettens kendelse af 20. oktober  

 1980, der drejede sig om omlægning af regnskabsåret 1.7. - 30.6. til  

 kalenderåret.
Den skattepligtige indkomst skulle opgøres til 12/18 af  

 indtægten i tiden 1.7. 1977 - 31.12 1978. Den pågældende klagers indkomst  

 omfattede en forpagtningsafgift, der forfaldt 1. april.
Klageren havde  

 selvangivet 12/18 af den pr. 1.4.1978 forfaldne forpagtningsafgift.
Skatterådet havde ved ansættelsen fundet, at forpagtningsindtægten skulle  

 indgå med en normal helårsforpagtningsafgift.
Da klageren for det  

 efterfølgende indkomstår kun ville blive beskattet af 1 års  

 forpagtningsafgift, fandt Landsskatteretten ansættelsen berettiget og  

 stadfæstede ansættelsen.
 Landsskatteretten var enig med klagerens repræsentant i, at omregningen af  

 forpagtningsafgiften i overensstemmelse med princippet i de af repræsentanten  

 påberåbte kendelser måtte foretages således, at der i indkomsten indgik et  

 beløb, der svarede til et års forpagtningsindtægt.
 Da retten herefter kunne tiltræde klagerens påstand, blev ansættelsen af  

 forpagtningsafgiften nedsat til 49.376 kr.
