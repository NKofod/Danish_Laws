(Til kommunalbestyrelserne,  

 politimestrene og landsbevillingsnævnet) Hermed fremsendes et antal eksemplarer af lov nr. 140 af 29. marts 1978 om  

 ændring af lov om restaurations- og hotelvirksomhed m. v. tilligemed et antal  

 eksemplarer af handelsministeriets lovbekendtgørelse nr. 141 af 30. marts  

 1978, hvorved restaurations- og hotelloven bekendtgøres med de ændringer, der  

 følger af lov nr. 507 af 29. november 1972 og ovennævnte lov nr. 140 af 29.  

 marts 1978, der træder i kraft den 1. maj 1978.
 Den seneste lovændring er gennemført på foranledning af den kritik, der  

 fra forskellig side har været fremsat mod restaurations- og hotelloven siden  

 dens ikrafttræden den 1. april 1970. Særlig er taget til orde for at styrke  

 kommunernes indflydelse på beslutninger om bevillingsmeddelelse samt for at  

 øge mulighederne for herved at tage samfundsmæssige, ædruelighedsmæssige og  

 dermed sammenhængende hensyn.
 I det følgende redegøres for retstilstanden efter den nye lov, idet man  

 har fundet anledning til samtidig at fremhæve, hvorledes bestemmelser, der  

 ikke er ændret, efter handelsministeriets opfattelse rettest bør  

 administreres, når henses til de intentioner på området, som den seneste  

 lovændring er udtryk for.
 Ændringer, der alene er af redaktionel karakter, vil ikke blive omtalt.
 KOMMUNALBESTYRELSENS KOMPETENCE.
 § 11.  Af den nye formulering af paragraffens stk. 1,  

 3. punktum, fremgår, at alkoholbevillinger fortsat gælder for et tidsrum af 8  

 år, men efter omstændighederne nu kan begrænses og betinges af  

 kommunalbestyrelsen.
Efter den gældende lov kunne kommunalbestyrelserne kun foretage en  

 tidsmæssig begrænsning i bevillingen enten til 4 år, d.v.s. halvdelen af den  

 almindelige gyldighedsperiode, eller til vinter- eller sommerhalvår.
Alle  

 andre begrænsninger og betingelser skulle meddeles af landsbevillingsnævnet  

 efter indstilling fra kommunalbestyrelsen.
 Kommunalbestyrelsens kompetence på dette område er således udvidet.
Det sker tit, at en alkoholbevilling ønskes begrænset til kun at give  

 adgang til servering af øl - bevillingsansøgeren er ikke sjældent selv  

 interesseret i en sådan serveringsbegrænsning - og kommunalbestyrelsen kan nu  

 på egen hånd foretage en sådan begrænsning.
Tilsvarende gælder for så vidt  

 angår begrænsning af bevillinger til servering i klubber og foreninger, jfr.  

 nedenfor ad § 14, stk. 3, litra e).
 Endvidere kan en kommunalbestyrelse selv betinge en bevilling til  

 servering af stærke drikke af f. eks. en samtidig mulighed for servering af  

 madvarer, ligesom fornyelse af bevilling kan betinges af, at restaurationens  

 standard højnes.
 Ved udøvelsen af kommunalbestyrelsernes adgang til at begrænse og betinge  

 bevillinger bør det nøje påses, at der ikke opstilles begrænsninger eller  

 betingelser, der ikke kan motiveres af de hensyn, loven skal varetage, jfr.  

 ordlyden af lovens § 14, stk. 3.
 Man gør i denne forbindelse opmærksom på, at selv om der på denne måde er  

 åbnet adgang til i særlige tilfælde at give en bevilling for en kortere  

 periode, er bevillingernes tidsmæssige gyldighed principielt fortsat 8 år,  

 hvorfor der, bl. a. under hensyn til de ofte store udgifter, der er forbundet  

 med virksomhedernes etablering, kun i undtagelsestilfælde bør gøres brud på  

 dette princip.
 Er der i kommunen nedsat bevillingsnævn, vil dets afslag på en bevilling  

 efter den ændrede formulering af paragraffens 3. stk. kunne indbringes for  

 kommunalbestyrelsen, der derved får det endelige ansvar for et afslag.
 ANKE TIL LANDSBEVILLINGSNÆVNET.
§ 13.  Bestemmelsen om indbringelse af den lokale  

 bevillingsmyndigheds afslag på ansøgninger om alkoholbevilling for  

 landsbevillingsnævnet er ændret, og en ny bestemmelse i lovens § 13, stk. 2,  

 begrænser landsbevillingsnævnets kompetence til ved simpelt flertal at ændre  

 det indbragte afslag.
Mens et bevillingsnævns afslag på en  

 bevillingsansøgning efter 1970-loven umiddelbart kunne indankes for  

 landsbevillingsnævnet, er det nu, jfr. foran om § 11, stk. 3, bestemt, at  

 afslaget, forinden sagen kan forelægges for landsbevillingsnævnet, skal  

 indbringes for kommunalbestyrelsen, i København den samlede magistrat.
Først  

 når denne har fastholdt afslaget, kan dette af bevillingsansøgeren indbringes  

 for landsbevillingsnævnet.
Motiveringen for denne ændring er ønsket om at  

 tillægge den lokale bevillingsmyndigheds afgørelse mere vægt, idet  

 bestemmelsen i § 11, stk. 3, må ses i sammenhæng med § 13, stk. 2, hvorefter  

 afgørelse i en bevillingssag, der er truffet af en kommunalbestyrelse med  

 alle de tilstedeværendes stemmer, i København med den samlede magistrats  

 stemmer, kun kan ændres af landsbevillingsnævnet ved en afgørelse, hvorom  

 samtlige nævnsmedlemmer er enige.
 Den ændrede formulering af paragraffens 3. stk. udelukker ikke, at  

 landsbevillingsnævnet ved sine kendelser, jfr. § 11, stk. 2, begrænser eller  

 betinger bevillingerne eller ophæver eller omgør de af kommunalbestyrelserne  

 fastsatte vilkår.
RETNINGSLINIER FOR BEHANDLING AF BEVILLINGS SAGER.
 § 14.  I det nyindsatte 3. stk. i paragraffen er det  

 udtalt, at samfundsmæssige, ædruelighedsmæssige og dermed sammenhængende  

 hensyn skal iagttages ved behandlingen af ansøgninger om alkoholbevilling, og  

 at handelsministeren fastsætter retningslinjer for, hvorledes disse hensyn  

 kan tilgodeses ved bevillingsmyndighedernes vurdering af de i de følgende  

 litra a) - e) omhandlede forhold.
 I henhold til denne bemyndigelse skal kommunalbestyrelserne, respektive  

 bevillingsnævnene og landsbevillingsnævnet, herefter ved behandlingen af  

 ansøgninger om alkoholbevilling, udover at påse at de lovbestemte betingelser  

 er opfyldt, iagttage følgende:
 Finder bevillingsmyndigheden, at den til vurderingen af de foran nævnte  

 forhold har behov for råd og vejledning af faglig art, vil den kunne rette  

 henvendelse til restaurationsbranchens hovedorganisationer eller den lokale  

 brancheforening.
Der må lægges vægt på fornøden kommunikation mellem en kommunes  

 forskellige afdelinger, der behandler spørgsmål i forbindelse med etablering  

 af restaurationsvirksomhed, således at det bl. a. sikres, at foreløbig  

 byggetilladelse omfattende restaurationslokaler kun gives i forståelse med  

 den kommunale myndighed, der meddeler alkoholbevillinger.
For en sikkerheds  

 skyld bør der i en sådan foreløbig byggetilladelse indsættes et udtrykkeligt  

 forbehold om, at der ikke med denne er taget stilling til, hvorvidt en  

 eventuel ansøgning om tilladelse til servering af stærke drikke vil kunne  

 imødekommes, men at denne skal søges særskilt.
 Bevillingsmyndigheden må være opmærksom på de krav, der stilles til  

 restaurationsvirksomheders indretning i handelsministeriets bekendtgørelse  

 nr. 483 af 27. september 1974 om restaurations- og hotellokaler m. v. samt i  

 miljøministeriets bekendtgørelse nr. 369 af 27. juni 1974 om  

 detailforhandling, herunder ved servering m. m., af levnedsmidler, kap. 4, og  

 på den adgang, den lokale tilsynsmyndighed har til at tage spørgsmålet om  

 restaurationslokalernes godkendelse op til fornyet behandling, såfremt  

 virksomhedens karakter i væsentlig grad ændres, hvilket f. eks. vil være  

 tilfældet, når en restauration, der hidtil har været drevet uden servering af  

 stærke drikke, ønsker at opnå en sådan adgang.
Ud fra samme hensyn må bevillingsmyndigheden være tilbageholdende med  

 hensyn til at åbne adgang for servering af stærke drikke i klubhuse for  

 idrætsforeninger, i sportshaller og i forsamlingshuse.
Fremfor at give  

 generelle alkoholbevillinger til sådanne foreninger m. v., hvori kommunen  

 gennem forpagtningskontrakt eller på anden måde måske er økonomisk  

 interesseret, bør bevillingsmyndigheden i almindelighed begrænse bevillingen  

 til kun at give adgang til servering for den personkreds, der benytter  

 vedkommende klubhus, idrætshal eller forsamlingshus, og kun til udskænkning  

 af øl og bordvin.
Eventuelt vil bevillingen kunne begrænses til alene at tage  

 sigte på selskabelige sammenkomster o. lign.
 FRATAGELSE AF BEVILLINGER.
§ 18.  Fremgangsmåden i stk. 1 for fratagelse af  

 alkoholbevillinger er ændret.
Motiveringen herfor er, at sager om fratagelse  

 af bevillinger kun har været forelagt landsbevillingsnævnet i yderst få  

 tilfælde. Årsagen hertil er formentlig, at den i den hidtidige lovbestemmelse  

 anviste fremgangsmåde har været for kompliceret og proceduren følgelig for  

 langvarig.
Da de hensyn af bl. a. ædruelighedsmæssig karakter, der efter den  

 nye lovs § 14, stk. 3, skal iagttages ved meddelelse af alkoholbevillinger,  

 taler for, at det gøres lettere, end tilfældet var efter den hidtidige § 18,  

 stk. 1, at tage bevillingen fra en bevillingshaver, er fremgangsmåden for  

 bevillingsfratagelse blevet forenklet ved lovændringen.
 Man skal herefter over for politi- og bevillingsmyndighederne indskærpe,  

 at det i den ændrede lovs § 18, stk. 1, hjemlede sanktionsmiddel bør bringes  

 i anvendelse i alle tilfælde, hvor lovens betingelser herfor er til stede.  

 Man skal særligt pege på, at fratagelse af bevilling bør komme på tale, hvor  

 bevillingshaveren har gjort sig skyldig i gentagen overtrædelse af  

 bestemmelsen i lovens § 29, stk. 1, om forbud mod servering af stærke drikke  

 for mindreårige eller berusede.
 LEJLIGHEDSTILLADELSER.
§ 22.  Det er af restaurationsbranchen gjort gældende,  

 at der af forsamlingshuse, idrætshaller og tilsvarende lokaliteter påføres  

 lokale restauratører en ubillig konkurrrence.
Det er således anført, at der  

 undertiden udvises en vis lemfældighed ved udstedelse af lejlighedstilladelse  

 i henhold til lovens § 22, medens det også hævdes, at forsamlingshuse og  

 lignende i betydeligt omfang anvendes til afholdelse af fester, som burde  

 have udkrævet lejlighedstilladelse eller næringsbrev med tilhørende  

 alkoholbevilling.
 På denne baggrund henledes politimestrenes opmærksomhed på, at  

 forsamlingshuse og lignende lokaliteter ikke kan drives på erhvervsmæssig  

 basis, jfr. herved også lovens § 1, stk. 2, uden at have de som følge heraf  

 nødvendige adkomster.
 Samtidig finder man dog anledning til at gentage bemærkningerne i  

 handelsministeriets cirkulære nr. 77 af 6. april 1970, pkt. 13.  

 Lejlighedstilladelser. stk. 3:
»Ved særlige lejligheder, der ikke har offentlig karakter, f. eks.  

 fester, møder og lignende for en snæver kreds af personer, der har  

 tilknytning til hinanden på særlig måde, og som normalt - hvis  

 pladsforholdene tillod det - ville blive afholdt i hjemmet, vil der i  

 almindelighed ikke være tale om en virksomhed, der omfattes af denne  

 lovgivning, og servering af spise- og drikkevarer vil derfor i disse tilfælde  

 kunne ske uden særlig tilladelse.« De situationer, der omhandles i de citerede bemærkninger, vil normalt være  

 tilfælde, hvor vareindkøbet sker for regning den, der afholder festen, d.v.s.  

 selskabsværten, og hvor forsamlingshusværten og den af ham antagne medhjælp  

 alene vederlægges for udført arbejde, d.v.s. madlavning, servering, rengøring  

 m. v.
Leveres der derimod til en fast kuvertpris, vil der normalt være  

 inkluderet en restauratørfortjeneste, og i sådanne situationer vil  

 erhvervelse af adkomst overensstemmende med reglerne i § 1 og § 11 være  

 nødvendig.
Man gør opmærksom på, at det forudsættes, at lejlighedstilladelser som  

 hidtil kun meddeles efter et vist samarbejde mellem politiet og de lokale  

 kommunale myndigheder.
Det forhold, at den før 1. april 1970 bestående  

 hjemmel for kommunalbestyrelsen til at fastsætte almindeligt begrænsende  

 regler for meddelse af lejlighedstilladelse - en hjemmel, der sjældent blev  

 benyttet - blev ophævet ved restaurationsloven af 1970, har ikke gjort et  

 sådant samarbejde unødvendigt.
 NATTILLADELSER.
 § 28.  Ifølge denne § skal restaurationer og andre  

 serveringssteder, hvortil der er offentlig adgang, være lukket i tiden fra  

 kl. 24 til kl. 5, men politiet kan tillade, at et af kommunalbestyrelsen  

 fastsat antal restaurationer har åbent også i dette tidsrum, dog længst til  

 et af kommunalbestyrelsen fastsat tidspunkt.
Der findes opgørelser for de enkelte politikredse, der viser store  

 variationer med hensyn til nattilladelsernes omfang.
I enkelte politikredse  

 har kun 15-20 0/0 af restaurationerne tilladelse til forlænget åbningstid,  

 medens i andre politikredse op til 70 0/0 af restaurationerne har  

 nattilladelse.
 På denne baggrund finder man anledning til at pege på, at en liberal  

 praksis med hensyn til meddelelse af nattilladelser kan være betænkelig  

 vurderet ud fra ædrueligheds-, miljø- og samfundsmæssige synspunkter.
 Man gør iøvrigt opmærksom på, at tilladelser af denne art vil kunne  

 begrænses til bestemte ugedage eller til at gælde for kortere tidsrum med  

 mulighed for fornyelse.
 Tilladelserne er personlige, og ved afhændelse af en restauration vil det  

 følgelig være nødvendigt at tage op til overvejelse, om tilladelse til  

 forlænget åbningstid også bør meddeles den nye ejer.
Man gør sluttelig opmærksom på, at politiets tilbagetagelse af en  

 nattilladelse efter handelsministeriets erfaring undertiden anvendes som en  

 straffesanktion overfor vedkommende bevillingshaver.
En sådan fremgangsmåde  

 er naturligvis fuldt berettiget i situationer, hvor fratagelsen støtter sig  

 på misbrug, der har relation til nattilladelsens udnyttelse.
Man finder dog  

 grund til at fremhæve, at der i enkelte tilfælde har været forelagt  

 handelsministeriet sager af denne art, hvor misbrugene vel har været særdeles  

 grove, men samtidig af mere generel art, således at spørgsmålet om fratagelse  

 af bevillingen snarere burde være kommet på tale.
 Handelsministeriets cirkulære nr. 45 af 4. marts 1974 om de synspunkter,  

 der bør lægges til grund ved vurdering af, om alkoholbevilling bør gives,  

 ophæves.
 HANDELSMINISTERIET DEN 26. APRIL 1978.
