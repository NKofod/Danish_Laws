Landsskatteretskendelse Moms - psykoanalytiker - evt. fritagelse Reference:
ML § 13, stk. 1, nr. 1 A klagede over, at told- og skatteregionen ikke havde  

 anset hende for momsfritaget efter momslovens § 13, stk. 1, nr. 1.
Det var oplyst, at klageren drev privat konsultation som  

 psykoanalytiker for relativt få personer, hvoraf flere af dem gik hos  

 hende i flere år.
Hun reklamerede ikke for sin virksomhed.
Hendes  

 patienter blev henvist fra især kolleger, men også fra private og  

 i sjældnere tilfælde fra læger.
Ifølge klagerens egen opsummering af, hvorfor hun  

 skulle være momsfritaget fremgik - at hun havde en næsten 20-årig praksis som  

 psykoanalytiker.
- at hun havde gennemført en personlig analyse hos en  

 internationalt anerkendt psykoanalytiker.
- at hun gennem flere år havde gået i  

 kontrolanalyse (sagssupervision) hos næstformanden for den belgiske  

 sammenslutning af psykoanalytikere, og stadig fra tid til anden gjorde  

 det.
- at hun deltog vedvarende i klinisk efteruddannelse  

 både internationalt og i Danmark.
- at hun var delegeret til bestyrelsen i den  

 europæiske forening og havde deltaget i en lang række seminarer i  

 denne forening.
- at hun var medstifter af en forening, medlem af denne  

 forenings bestyrelse og såvel arrangør af som deltager i den  

 kliniske og teoretiske undervisning, der gennem snart 10 år havde  

 fundet sted i denne forening, samt - at hun var anbefalet som kvalificeret fuldt på  

 højde med psykoanalytikere med klinisk  psykologisk uddannelse af  

 kolleger i såvel i som udenfor det offentlige system.
 Der var vedlagt en række erklæringer og  

 anbefalinger vedr. hendes aktiviteter som psykoanalytiker, En  

 speciallæge havde bl.a. anført:
"Jeg skal hermed bekræfte, at jeg har kendskab til A  

 som en psykoterapeut/psykoanalytiker.
Jeg anser hende for at være  

 kompetent som psykoterapeut på et niveau, der kan sidestilles med en  

 klinisk psykolog.
Jeg har derfor i flere tilfælde henvist patienter til  

 behandling hos hende, hvilket det offentlige har ydet tilskud til".
 Klageren havde ved skrivelse af 21. oktober 1998  

 ansøgt regionen om at måtte blive registreret efter  

 lønsumsafgiftsloven.
Regionen havde ved den påklagede afgørelse  

 fundet, at klagerens virksomhed ikke kunne registreres efter  

 lønsumsafgiftsloven, men skulle registreres efter momsloven.
Regionen  

 havde henset til, at klagerens virksomhed ikke var en anden egentlig  

 sundhedspleje, jf. momslovens § 13, stk. 1, nr. 1. Regionen havde herved  

 henvist til Momsvejledningen 1997, side 75-76, hvoraf det fremgik, at  

 psykologer og psykoanalytikere med akademisk kandidateksamen, som havde  

 gennemført en klinisk uddannelse i en offentlig stilling af mindst 1  

 års varighed, var omfattet af momslovens § 13, stk. 1. Regionen havde  

 tillige henvist til Momsnævnets afgørelse nr. 901/85. Henset  

 til, at klageren ikke opfyldte disse betingelser, havde regionen ikke anset  

 klageren for omfattet af momsfritagelsen i momslovens § 13, stk. 1, nr.  

 1.
 Klageren havde over for Landsskatteretten nedlagt  

 påstand om, at hun var momsfritaget.
 Hun havde til støtte herfor bl.a. gjort  

 gældende, at hun måtte være omfattet af en  

 dispensationsmulighed, idet der var henvist til det i Momsvejledningen fra  

 1997 D 11.1 anførte, hvorefter psykologer og psykoanalytikere med  

 akademisk kandidateksamen, som havde gennemført en klinisk uddannelse  

 i en offentlig stilling af mindst 1 års varighed, var omfattet af § 13,  

 stk. 1, nr. 1, idet der i visse tilfælde blevdispenseret fra kravet om  

 klinisk uddannelse i en offentlig stilling, hvis det kunne dokumenteres, at  

 der af anden vej var opnået tilsvarende kvalifikationer.
Klageren havde videre anført, at hun set i forhold  

 til de uddannelseskrav, der blev stillet psykoterapeuter for at de kunne  

 blive momsfritaget, havde fremlagt dokumentation om uddannelse, der langt  

 overgik disse krav.
Det var hertil anført, at psykoanalysen ikke var  

 forbeholdt læger og psykologer, og at man havde støttet den  

 såkaldte lægmandsanalyse, fordi psykoanalysen var en  

 selvstændig disciplin, hvis grundbetingelse var, at psykoanalytikeren  

 havde fuldført en egenanalyse.
 Klageren havde endelig gjort gældende, at  

 sagsbehandlingen ved regionen havde været under al kritik, idet  

 afgørelsen ikke fandtes at være begrundet, hendes synspunkter  

 ikke inddraget i afgørelsen, ligesom hendes  

 dispensationsansøgning samt den dertil vedlagte dokumentation ikke var  

 omtalt i sagsfremstillingen.
 Landsskatteretten havde under sagens behandling anmodet om  

 Sundhedsstyrelsens stillingtagen til, hvorvidt klagerens aktiviteter som  

 psykoanalytiker kunne anses at være "anden egentlig sundhedspleje".
 Sundhedsstyrelsen havde i udtalelse af 22. maj 2000  

 anført følgende:
 "Landsskatteretten beder i brev af 1. maj 2000  

 Sundhedsstyrelsen om at tage stilling til, hvorvidt psykoanalytiker A's  

 virksomhed konkret kan anses for at være "anden egentlig  

 sundhedspleje".
 Efter Sundhedsstyrelsens opfattelse kan den  

 pågældende virksomhed betegnes som "anden egentlig  

 sundhedspleje".
 Landsskatteretten udtalte:
I henhold til momslovens § 3 skulle der betales afgift af  

 varer og ydelser, der blev leveret mod vederlag her i landet.
I henhold til  

 momslovens § 13, stk. 1, nr. 1, var dog følgende varer og ydelser  

 fritaget for afgift: "Hospitalsbehandling og lægevirksomhed, herunder  

 kiropraktik, fysioterapi og anden egentlig sundhedspleje samt tandlæge-  

 og andel dentalvirksomhed." Retten bemærkede hertil, at der ikke i denne  

 bestemmelse fandtes en dispensationsadgang.
I henhold til 6. momsdirektivs art. 13, pkt.
A, nr. 1,  

 litra b og c var bl.a. følgende virksomheder af almen interesse  

 fritaget:
 "b Hospitalsbehandling og pleje samt transaktioner i  

 nær tilknytning hertil, udført af offentligretlige organer,  

 eller under sociale betingelser for sådanne organer, at hospitaler,  

 centre for lægebehandling og diagnostik og andre lignende  

 behørigt anerkendte institutioner.
c)Behandling af personer som led i udøvelse af  

 lægegerning og dertil knyttede erhverv, som fastsat af den  

 pågældende medlemsstat." Retten bemærkede hertil, at  

 momsfritagelsesbestemmelserne i henhold til fast praksis fra EF-domstolen  

 skulle fortolkes indskrænkende.
Retten fandt, at  

 momsfritagelsesbestemmelserne skulle fortolkes i overensstemmelse med  

 direktivbestemmelserne.
Momsfritagelse forudsatte på den baggrund en form  

 for offentlig sundhedsfaglig godkendelse af virksomheden, f.eks. ved  

 autorisation eller ved, at Sundhedsstyrelsen konkret anerkendte, at den  

 pågældende virksomheds aktivitet kunne anses som anden egentlig  

 sundhedspleje.
Der henvistes herved til TfS 2000.367 LSR.
Retten fandt  

 herefter under henvisning til Sundhedsstyrelsens udtalelse af 22. maj 2000,  

 hvorefter Sundhedsstyrelsen fandt, at klagerens virksomhed kunne betegnes som  

 "anden egentlig sundhedspleje", at klageren i henhold til momslovens § 13,  

 stk. 1, nr. 1, var momsfritaget.
 Den påklagede afgørelse blev ændret i  

 overensstemmelse hermed.
