 3-måneders studieophold i England arrangeret af Foreningen til Unge  

 Handelsmænds Uddannelse (FUHU) ikke godkendt som  

 uddannelsesstøtteberettigende.
 Undervisnings- og Forskningsministeriets skrivelse af 30. marts 1990:
 Ved brev af 8. november 1989 har De klaget over, at Styrelsen for Statens  

 Uddannelsesstøtte har afslået at godkende Deres studieophold i England som  

 støtteberettigende.
 Det drejer sig om et 3-måneders ophold i perioden september 1989 til  

 december 1989 arrangeret af Foreningen til Unge Handelsmænds Uddannelse  

 (FUHU).
Undervisningsministeriet har i anledning af Deres klage indhentet den i  

 kopi vedlagte udtalelse af 19. marts 1990 fra Styrelsen for Statens  

 Uddannelsesstøtte.
Udtalelsen var vedlagt kopi af styrelsens akter i sagen.
Styrelsen fastholder heri sit afslag af 19. oktober 1989. Styrelsen mener  

 ikke, at studieopholdet i sig selv giver en erhvervskompetence, der kan finde  

 almindelig anvendelse i Danmark.
Styrelsen bemærker samtidig, at De først den  

 22. maj 1989 fik meddelelse om, at De var optaget som deltager på  

 studieopholdet.
De er derfor ikke omfattet af overgangsordningen.
De havde  

 ikke en begrundet forventning om optagelse på uddannelsesinstitutionen før  

 den 1. april 1989.
I denne anledning skal man meddele, at Undervisningsministeriet er enigt i  

 den af styrelsen trufne afgørelse.
Studieopholdet opfylder ikke betingelserne  

 i de gældende regler for at kunne godkendes som en støtteberettigende,  

 kompetencegivende uddannelse i udlandet.
Studieopholdet er tilrettelagt for  

 danskere i udlandet af en privat dansk organisation i samarbejde med en  

 udenlandsk organisation.
Det giver ikke i sig selv en erhvervskompetence, der  

 kan finde almindelig anvendelse i Danmark.
Det bemærkes, at der ikke heri  

 ligger en vurdering af studieopholdets lødighed og værdi for de studerende.  

 Der henvises til § 4, stk. 4, pkt. 4, i bekendtgørelse nr. 178 af 20. marts  

 1989 om uddannelsesstøtte, som ændret ved bekendtgørelse nr. 406 af 8. juni  

 1989.
