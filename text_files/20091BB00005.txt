Fremsat den 7. oktober 2009 af Tina Petersen (DF), Anita Christensen (DF), René Christensen (DF), Kristian Thulesen Dahl (DF), Dennis Flydtkjær (DF), Martin Henriksen (DF), Pia Kjærsgaard (DF) og Peter Skaarup (DF) Forslag til folketingsbeslutning om en national handlingsplan om demens Folketinget pålægger regeringen inden den 1. januar 2010 at nedsætte en tværfaglig arbejdsgruppe, der har til formål at udarbejde en national handlingsplan om demens, der skal foreligge senest den 1. august 2010.
Bemærkninger til forslaget Formålet med indeværende forslag er at sikre, at der nedsættes en arbejdsgruppe, der skal udarbejde en national handlingsplan om demens.
Arbejdsgruppen skal bl.a. skabe overblik over, hvem der gør hvad på demensområdet i Danmark, og indsamle udenlandske erfaringer med sådanne handlingsplaner.
Arbejdsgruppen skal nedsættes inden den 1. januar 2010, og handlingsplanen skal foreligge senest den 1. august 2010.
Ny forskning viser, at antallet af demente i Danmark kan være op til 40 pct. højere end hidtil antaget, jf.
Alzheimerforeningen, www.alzheimer.dk, den 13. juli 2009: »Flere end 100.000 demente i Danmark om 10 år«.
På baggrund af tal fra Danmarks Statistik har Nationalt Videnscenter for Demens beregnet, at antallet af demente vil stige til over 100.000 i løbet af de næste 10 år.
Ifølge en rapport fra 2008 fra Sundhedsstyrelsen fastsættes antallet af demente til omkring 56.000. Dette tal kan være undervurderet med op til 20.000. Alzheimers sygdom er i dag den mest almindelige årsag til demens.
Vi ved ikke, hvorfor Alzheimers sygdom eller andre demenssygdomme opstår, og der findes desværre heller ingen kur mod demenssygdomme.
Disse sygdomme rammer hjernens funktioner og medfører handicap og andre voldsomme gener.
I sidste ende medfører sygdommen døden.
 Fakta om demens ifølge Alzheimerforeningen:
 Mellem 70.000 og 80.000 mennesker lever med en demenssygdom i Danmark.
Ca. 40.000 af disse lider af Alzheimers sygdom.
  Der vurderes at forekomme mellem 14.000 og 15.000 nye tilfælde af demens i Danmark hvert år, og man venter, at antallet af demente vil være steget til ca. 178.000 i år 2040.
  Omkring 400.000 personer i Danmark lever på nuværende tidspunkt med en dement i familien.
 De samlede omkostninger for samfundet ved demens er svære at vurdere, men de anslås at ligge mellem 7 og 15 mia. kr. om året i Danmark.
Dette beløb vil stige markant i de kommende år, såfremt antallet af demente stiger i det omfang, som fremskrivningerne viser.
  Demens er den hyppigste dødsårsag blandt alle hjernesygdomme, og blot hver tredje af alle demente får stillet en specifik demensdiagnose.
Skriftlig fremsættelse Tina Petersen (DF):
 Forslag til folketingsbeslutning om en national handlingsplan om demens.
(Beslutningsforslag nr.
B 5).
