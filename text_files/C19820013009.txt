I § 9, stk. 1, i lov nr. 311 af 9. juni 1971 om offentlig sygesikring,  

 jfr. lovbekendtgørelse nr. 94 af 9. marts 1976, som ændret senest ved lov nr.  

 272 af 10. juni 1981 bestemmes, med virkning fra 1. januar 1982, at tilskud  

 fra den offentlige sygesikring til behandling hos fysioterapeut på klinik kun  

 kan ydes, hvis klinikken er godkendt af amtsrådet, i Københavns og  

 Frederiksberg kommuner af kommunalbestyrelsen.
Sundhedsstyrelsen fastsætter  

 regler for klinikkens indretning.
 I medfør af denne bestemmelse har sundhedsstyrelsen fastsat regler i  

 bekendtgørelse nr. 580 af 14. december 1981.
Forud for den seneste lovændring var godkendelsesbeføjelsen henlagt til  

 sundhedsstyrelsen - og før 1. april 1973 til Direktoratet for  

 Sygekassevæsenet - og det var kun klinikker, på hvilke der ydedes diatermi-  

 eller badebehandling, der skulle godkendes.
Denne regel havde givet anledning  

 til tvivl om, hvilke hensyn man kunne lægge vægt på ved godkendelsen.  

 Lovændringen er i overensstemmelse med en henstilling fra folketingets  

 ombudsmand, der fandt behov for en klarere regel.
Ved bedømmelsen af klinikker, der søgtes godkendt, støttede  

 sundhedsstyrelsen sig til nogle regler, der oprindeligt var udarbejdet til  

 brug ved godkendelse af klinikker med henblik på tilskud fra sygekasserne.  

 Disse regler kunne ikke betragtes som bindende, men var alene et udtryk for  

 sundhedsstyrelsens praksis.
Med udsendelsen af sundhedsstyrelsens nævnte  

 bekendtgørelse er der skabt egentlige, bindende regler for klinikkernes  

 indretning.
Kravene i de nye regler betegner ikke nogen skærpelse i forhold til de  

 krav, der hidtil har været stillet ved godkendelse af klinikker.
Det niveau,  

 der fastlægges af reglerne i deres helhed, er efter sundhedsstyrelsens  

 opfattelse således, at dispensationsreglen i bekendtgørelsens § 2 kun  

 undtagelsesvis bør anvendes.
Den vil ikke kunne anvendes med hensyn til  

 kælderlokaler, idet bestemmelsen i § 1, nr. 5 tilsigter en udtømmende  

 angivelse af, i hvilke tilfælde kælderlokaler kan godkendes.
Den bør heller  

 ikke anvendes med hensyn til kravene om rumfanget af de enkelte kliniklokaler  

 og om loftshøjden.
Denne skal være mindst 2,50 m, hvilket må anses nødvendigt  

 under hensyn til, at moderne fysioterapi omfatter øvelsesterapi med  

 anvendelse af redskaber såsom bolde, køller og lignende.
Man kan også i denne  

 forbindelse pege på, at i de klinikker, hvor arbejdstilsynets regler finder  

 anvendelse, dvs. hvor der er ansat personale, kræves en loftshøjde på 2,50 m.
 Med hensyn til kravet i bekendtgørelsens § 1, nr. 11 til gulvbelægningen  

 bemærkes, at anvendelse af tæpper ikke bør godkendes, idet der i tæpper  

 forekommer uønsket ophobning af mikroorganismer.
OM FREMGANGSMÅDEN I SAGER OM GODKENDELSE Det vil være hensigtsmæssigt, at det som hidtil kræves, at ansøgninger om  

 godkendelse skal indeholde oplysninger om, hvilke behandlinger der skal ydes  

 på klinikken tillige med oplysning om de enkelte lokalers areal, rumfang og  

 loftshøjde samt deres påtænkte anvendelse.
Endvidere bør der vedlægges en  

 fuldstændigt målsat tegning med angivelse af fast inventar og ligeledes  

 forsynet med oplysninger om rummenes anvendelse.
Denne tegning vil danne  

 grundlaget for godkendelsen således, at hvis der foretages væsentlige  

 ændringer i klinikken, må denne godkendes påny med de foretagne ændringer.  

 Yderligere bør der foreligge attestation for, at klinikkens vand-, afløbs- og  

 elinstallationer er i orden.
Sagens akter tilsendes vedkommende embedslægeinstitution, der efter  

 besigtigelse af lokalerne afgiver en udtalelse, eventuelt med forslag om  

 vilkår med hensyn til ændringer af forholdene vedrørende f.eks. de sanitære  

 installationer, ventilation, belysning, gulvbelægning m.v. eller vilkår om  

 anvendelse af de enkelte rum.
Det vil være praktisk ved godkendelsen at  

 angive, hvor mange personer der maksimalt må opholde sig samtidigt i  

 behandlingslokalerne, jfr. bekendtgørelsens § 1, nr. 3, hvorefter hvert  

 enkelt behandlingslokales rumfang skal udgøre mindst 15 m3 pr.  

 tilstedeværende person incl. personalet.
SPECIELLE REGLER AF BETYDNING FOR FYSIOTERAPEUTISKE KLINIKKER Udover de foran omtalte regler i sundhedsstyrelsens bekendtgørelse af 14.  

 december 1981 findes en række andre regler, der er af betydning i forbindelse  

 med etablering og drift af klinikker for fysioterapi.
En del af disse regler  

 finder anvendelse på erhvervsmæssig virksomhed i almindelighed og skal derfor  

 ikke omtales nærmere her.
Det er især bestemmelser i bygnings- og  

 brandlovgivningen samt regler i lovgivningen om kommuneplanlægning, der kan  

 være afgørende for, om der må drives erhverv på det pågældende sted.
Det  

 tilrådes derfor, at den, der ønsker at etablere en klinik, henvender sig til  

 den kommunale forvaltning og får oplysning om disse regler og om eventuelt  

 krævede godkendelser.
 I det følgende omtales regler af speciel betydning for de  

 fysioterapeutiske klinikker, idet bemærkes, at opregningen ikke tilsigter at  

 være udtømmende.
1. ARBEJDSTILSYNETS REGLER Såfremt der på klinikken beskæftiges ansat personale gælder en række  

 regler i henhold til lov nr. 681 af 23. december 1975 med senere ændringer om  

 arbejdsmiljø. Med hjemmel i denne er der fastsat regler, der indeholder krav  

 vedrørende lokalerne på arbejdsstedet, og hvis overholdelse påses af  

 arbejdstilsynet.
Disse krav er i nogle henseender mere vidtgående end de  

 krav, der er fastsat i sundhedsstyrelsens bekendtgørelse af 14. december  

 1981. De vedrører f.eks. adgangsveje og udgangsforhold, belysning,  

 omklædningsrum, personaletoilet, spiserum m.v.
Såfremt der på klinikken skal  

 være ansat personale, bør planer for klinikken forelægges den lokale  

 arbejdstilsynskreds med henblik på godkendelse.
2. REGLER VEDRØRENDE ELEKTRISK APPARATUR I stærkstrømsreglementet er det bestemt, at elektromedicinske apparater og  

 apparater til anvendelse ved undersøgelse og behandling af personer skal være  

 godkendt (D-mærkede), med mindre de anvendes på et sygehus eller en offentlig  

 klinik.
De her omhandlede klinikker kan i henhold til elektricitetsrådets  

 afgørelse ikke betragtes som offentlige klinikker, selv om der ydes støtte  

 fra den offentlige sygesikring til behandlingen.
Ejeren/ brugeren af  

 klinikken har altså ansvaret for, at der kun anvendes D-mærket apparatur og  

 har herudover også ansvar for, at apparaturet til stadighed holdes i orden  

 således, at det ikke frembyder risiko ved brugen.
3. OVERGANGSREGLER Om godkendelse af de pr. 31. december 1981 eksisterende klinikker har  

 socialministeriet fastsat regler i bekendtgørelse nr. 581 af 16. december  

 1981 om tilskud efter sygesikringsloven til fysioterapeutisk behandling.
Heri  

 bestemmes, at klinikker, der før 1. april 1973 er godkendt af Direktoratet  

 for Sygekassevæsenet eller i perioden 1. april 1973 til 31. december 1981 af  

 sundhedsstyrelsen, bevarer deres godkendelse.
Som foran nævnt var det indtil den seneste lovændring kun klinikker, på  

 hvilke der ydedes diatermi- eller badebehandling, der skulle godkendes.
Der  

 eksisterer en række klinikker, som ikke er godkendte, idet de ikke yder disse  

 behandlinger.
Om disse klinikker gælder, at de i følge socialministeriets  

 nævnte bekendtgørelse kan fortsætte driften uden godkendelse i hidtidigt  

 omfang med tilskud til behandling på klinikken indtil ejer- eller  

 brugerskifte, dog længst til 1. januar 1987, hvorefter de skal godkendes.  

 Kravet om godkendelse senest pr. 1. januar 1987 er dog ikke absolut, idet  

 godkendelse fortsat kan afvente ejer- eller brugerskifte, medmindre  

 amtsrådet/ kommunalbestyrelsen finder, at klinikkens indretning afviger  

 væsentligt fra de af sundhedsstyrelsen fastsatte regler.
