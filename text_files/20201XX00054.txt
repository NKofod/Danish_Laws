Skriftlig fremsættelse (7. oktober 2020) Boligministeren Kaare Dybvad Bek:
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v., lov om midlertidig regulering af boligforholdene og lov om friplejeboliger (Landsbyggefondens rammer 2021-2026, sammenlægning af boliger, grundkapital for almene boliger og kapitalindskud for friplejeboliger m.v.) (Lovforslag nr.
L 10) Med lovforslaget udmøntes den sidste del af boligaftale af 19. maj 2020 indgået af regeringen (S), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Alternativet og Sikandar Siddique (UFG). Aftalen første del blev udmøntet ved lov nr. 919 af 20. juni 2020.
 Nærværende lovforslag skal udmønte 6.464 mio. kr. i 2021, som skal anvendes til at afvikle Landsbyggefondens venteliste til renoveringsstøtte, samt 752 mio. kr. i 2021 og 2.222 mio. kr. årligt i årene 2022-2026 til nye renoveringsprojekter.
Desuden vil almenboliglovens regler om renoveringsstøtteordningen blive forenklet og reglerne om sammenlægning af boliger vil blive ændret med henblik på at bevare mindre og billige boliger i de større byer.
Der tilføres midler til en forlængelse af den generelle nedrivningspulje, som ikke retter sig mod udsatte boligområder.
Der afsættes midler til bæredygtighedspuljer og digitalisering af det almene bygger samt til at styrke udbuddet af almene boliger på landets mindre øer.
Ligesom der oprettes en ny grøn garanti i Landsbyggefonden.
 Med forslaget forlænges de nuværende regler om den nedsatte, differentierede kommunale grundkapital frem til 2026 samt de nuværende regler om den nedsatte friplejeleverandørens kapitalindskud i friplejeboliger.
 Finansieringen af Center for Boligsocial Udvikling vil blive forlænget til og med 2026 for at sikre, at de boligsociale indsatser kvalificeres og virker effektivt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
