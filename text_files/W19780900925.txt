Ankestyrelsens principafgørelse O-85-78 om støtte til bilvarmer Resume:
 Der blev givet bevilling til støtte til bilvarmer til en 26-årig mand med en alvorlig hjertelidelse, og hvis symptomer forværredes ved legemlige anstrengelser og kuldepåvirkninger.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 58 Vejledninger:
Socialministeriets cirkulære af 24. november 1975 - pkt. 20 Sagsfremstilling:
 En 26-årig mand indankede en afgørelse truffet af revaliderings- og pensionsnævnet, hvorefter der ikke kunne ydes ham støtte til anskaffelse af en el-bilvarmer i henhold til bistandslovens § 58.
Det fremgik af sagen, at ansøgeren studerede ved et universitet, og at han indtil april 1976 havde modtaget støtte i henhold til revalideringsloven.
Fra april 1976 havde han fået tilkendt mellemste invalidepension, tiltrådt af Ankestyrelsen i møde den 27. juni 1977.
 Det var yderligere oplyst, at ansøgeren siden 1969 havde fået støtte til bil, ydet efter de dagældende regler i revalideringsloven og Finansministeriets bekendtgørelse om registreringsafgift af motorkøretøjer til brug for invalider, og at der senest i 1974 var ydet støtte i forbindelse med udskiftning af bilen.
 Ifølge de foreliggende lægelige oplysninger havde ansøgeren en medfødt hjertelidelse - Eisenmengers syndrom - hvis symptomer forværredes, når ansøgeren blev udsat for legemlige anstrengelser og kuldepåvirkning.
 Revaliderings- og pensionsnævnet havde begrundet sin afgørelse med, at støtte til bilvarmer ifølge punkt 20 i Socialministeriets cirkulære af 24. november 1975 om støtte til erhvervelse af motorkøre-tøjer efter bistandsloven kun kan ydes til ansøgere med muskellidelser, f.eks. polio, spasticitet eller muskeldystrofi.
 Afgørelse:
Efter de foreliggende oplysninger om ansøgerens helbredstilstand fandt Ankestyrelsen, at ansøgeren var berettiget til støtte til køb af el-bilvarmer.
Ankestyrelsen lagde herved vægt på, at de lidelser, der er nævnt i cirkulærets punkt 20, alene er eksempler, og at der herudover i særlige tilfælde kan ydes støtte, når dette må antages at være lægeligt påkrævet.
