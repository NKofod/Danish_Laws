Skriftlig fremsættelse (3. oktober 2018) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Lov om ændring af lov om planlægning og lov om maritim fysisk planlægning (Strategisk planlægning for landsbyer, planlægning i områder belastet af lugt, støv eller anden luftforurening, helårsbeboelse i sommerhuse på Læsø, ekspropriation til virkeliggørelse af lokalplaner, havplanlægning for transportinfrastruktur m.v.) (Lovforslag nr.
L 51) Formålet med lovforslaget er at følge op på anbefalingerne for så vidt angår planloven fra hhv.
Udvalg om levedygtige landsbyer og Ekspropriationsudvalget, at øge kommunernes muligheder for at planlægge for boliger i områder belastet af lugt, støv og anden luftforurening og imødekomme et ønske fra Læsø Kommune om at kunne dispensere til helårsbeboelse i sommerhusområder m.v.
Lovforslaget har derudover til formål at sikre, at der kan ske retligt bindende arealudlæg til transportinfrastruktur i havplanen, og at havplanen kan undtages fra offentliggørelse i Lovtidende.
Lovforslaget er et led i regeringens opfølgning på anbefalingerne fra Udvalget for levedygtige landsbyer, som bl.a. anbefaler, at landsbyernes levedygtighed skal understøttes ved at sikre, at kommunerne i kommuneplanen foretager en strategisk planlægning for landsbyer.
I lovforslaget foreslås det derfor, at kommunerne forpligtes til i kommuneplanlægningen at foretage en strategisk planlægning, der sammenhængende tager stilling til muligheder for udvikling af landsbyer, samt forpligtes til at indarbejde retningslinjer for udviklingen af landsbyer.
Lovforslaget giver endvidere mulighed for, at der i en lokalplan kan udlægges arealer i konsekvensområder, som er belastet af lugt, støv eller anden luftforurening, til opførelse af ny bebyggelse til boliger i lighed med kontorer og lign., hvis der i lokalplanen stilles krav om, at bygningerne skal være hermetisk lukkede.
Derudover indeholder lovforslaget begrænset mulighed for dispensation til udlejning af sommerhuse i sommerhusområder til helårsbeboelse på Læsø.
 Som opfølgning på betænkningen fra Ekspropriationsudvalget indeholder lovforslaget forslag om, at borgernes retsstilling ved ekspropriation efter planloven forbedres ved øget gennemsigtighed om ekspropriation efter planloven og indførelse af femårig solnedgangsklausul for lokalplaner som ekspropriationsgrundlag.
 Yderligere indeholder lovforslaget en forkortelse af solnedgangsklausulen for planlægning af sommerhusområder på baggrund af et landsplandirektiv fra 8 til 4 år.
Lovforslaget indebærer, at transportinfrastruktur bliver en sektor, der obligatorisk skal planlægges for i havplanen.
Lovforslaget skaber mulighed for, at havplanen kan undtages fra offentliggørelse i Lovtidende, hvilket vil betyde, at havplanen kan offentliggøres som et brugervenligt digitalt kort frem for som en traditionel bekendtgørelse med koordinatangivelser.
 Lovforslaget om helårsbeboelse i sommerhuse på Læsø vurderes at have positive økonomiske konsekvenser for Læsø. Lovforslaget forventes i øvrigt ikke at medføre væsentlige økonomiske og administrative konsekvenser for erhvervslivet m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
