Skriftlig fremsættelse (30. oktober 2014) Justitsministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om dansk indfødsret (Accept af dobbelt statsborgerskab og betaling af gebyr i sager om dansk indfødsret) (Lovforslag nr.
L 44) Formålet med lovforslaget er navnlig at gennemføre den politiske aftale, som regeringen indgik med Venstre, Socialistisk Folkeparti, Enhedslisten og Liberal Alliance den 4. juni 2014 om at gennemføre en ændring af indfødsretsloven og cirkulæreskrivelsen om naturalisation, som skal sikre, at der gives mulighed for dobbelt statsborgerskab.
Aftalen bygger på en rapport om dobbelt statsborgerskab fra marts 2014, der er udarbejdet af en tværministeriel arbejdsgruppe, som regeringen nedsatte i december 2012.
 Forslaget indebærer, at indfødsretslovens bestemmelser om, at erhvervelse af dansk indfødsret er betinget af, at statsborgerskab i andre stater derved mistes (§§ 4 A, stk. 1, og 5, stk. 2), og at dansk indfødsret fortabes ved erhvervelse af et fremmed statsborgerskab (§ 7), ophæves.
Endvidere indeholder lovforslaget en generel 5-årig overgangsordning som giver tidligere danske statsborgere, der har fortabt deres danske statsborgerskab i forbindelse med erhvervelse af et fremmed statsborgerskab mulighed for at generhverve det danske statsborgerskab ved afgivelse af erklæring.
Det er en forudsætning for generhvervelse, at den pågældende ikke er idømt en ubetinget frihedsstraf i perioden mellem fortabelsen af den danske indfødsret og indgivelse af erklæring.
 Lovforslaget indebærer ligeledes en 2-årig overgangsordning for personer, der frem til ikrafttrædelsen af de foreslåede regler om dobbelt statsborgerskab er blevet eller bliver optaget på en lov om indfødsrets meddelelse med krav om løsning, men som ikke er blevet løst, og hvor løsningsfristen ikke var udløbet den 4. juni 2014.
Endvidere indebærer lovforslaget, at der indføres en ensartet gebyrbetaling på 1.200 kr. for alle ansøgninger om henholdsvis bevis for og bevarelse af dansk indfødsret og ansøgninger om naturalisation.
Det eksisterende gebyr på 1.100 kr. ved afgivelse af erklæring om dansk indfødsret foreslås også at gælde ved afgivelse af erklæring i henhold til de nævnte overgangsordninger.
Endelig indebærer lovforslaget, at den gældende bemyndigelse i indfødsretslovens § 12, stk. 1, 3. pkt., til justitsministeren til at fastsætte nærmere regler om gebyrets betaling og undtagelser herfra ophæves.
Dette indebærer, at bekendtgørelse nr. 874 af 4. juli 2014 om betaling af gebyr i sager om dansk indfødsret bortfalder.
Indholdet af bekendtgørelsen foreslås i stedet indsat i indfødsretsloven, dog således at alle børn under 18 år fremover fritages for gebyr i sager om ansøgning om dansk indfødsret ved naturalisation.
 På baggrund af den politiske aftale af 4. juni 2014 er kapitel 1 i Europarådets konvention af 6. maj 1963 om begrænsning af tilfælde af dobbelt statsborgerret og værnepligt for personer med dobbelt statsborgerret opsagt i overensstemmelse med de nærmere regler om opsigelse i konventionens artikel 12. Opsigelsesvarslet i konventionen er fastsat til 1 år og regnes fra den 25. august 2014. Det foreslås derfor, at loven træder i kraft den 1. september 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
