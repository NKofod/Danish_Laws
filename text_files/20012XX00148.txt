Skriftlig fremsættelse (28. februar  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service, lov om retssikkerhed og administration på det sociale  

 område og lov om individuel boligstøtte (Frit valg af  

 leverandør af personlig og praktisk hjælp m.v.) (Lovforslag nr.
L 130).
 Lovforslaget er et led i udmøntningen af  

 finanslovsaftalen for 2003 mellem regeringen og Dansk Folkeparti.
 Lovforslaget består af en række elementer, der  

 har det til fælles at de skal tjene to overordnede formål:
 Dels skal de ældre have større valgfrihed og  

 større indflydelse på tilrettelæggelsen af deres eget  

 liv.
 Dels skal der gøres op med de kommunale monopoler  

 på leveringen af serviceydelser i hjemmeplejen.
 Derudover skal forslaget også tjene til at  

 synliggøre og indskærpe kommunalbestyrelsernes myndighedsansvar  

 overfor borgerne, og til at styrke særligt de ældres  

 retssikkerhed.
 Lovforslaget har følgende hovedelementer:
1.	Det foreslås, at kommunalbestyrelsen  

 pålægges at fastsætte og offentliggøre de kvalitets-  

 og prismæssige krav, der i den enkelte kommune stilles til  

 leverandører af personlig og praktisk hjælp.
Kommunalbestyrelsen  

 skal ligeledes forpligtes til at indgå kontrakt med de  

 leverandører, der opfylder disse krav.
I den enkelte kommune stilles  

 der de samme krav om indhold og godkendelse til alle leverandører  

 uanset om leverandøren er kommunal eller privat.  

 Hjemmehjælpsmodtageren vælger selv den af de godkendte  

 leverandører, som pågældende ønsker skal  

 udføre opgaverne hos den sig.
2.	Det foreslås, at fleksibiliteten med hensyn  

 til tilrettelæggelsen af hjælpen øges, så det i  

 højere grad bliver op til den ældre selv fra gang til gang at  

 aftale med hjemmehjælperen, hvordan udførelsen af hjælpen  

 skal tilrettelægges.
Den ældre skal også have bedre  

 mulighed for selv at vælge hvilke opgaver, der skal løses.
 3.	Der foreslås endvidere en  

 tydeliggørelse af kommunalbestyrelsens forpligtelse til at sikre, at  

 de ældre får den hjælp, der er truffet afgørelse  

 om.
 4.	Endeligt foreslås det, at de væsentlige  

 forbedringer i de ældres mulighed for frit at vælge en  

 ældre- eller plejebolig   også på tværs af  

 kommunegrænserne   der gennemføres i erhvervs- og  

 økonomiministerens lovgivning, også gennemføres for  

 så vidt angår de (få) boligtyper, der fortsat reguleres i  

 den sociale lovgivning.
Formålet med lovforslaget er at sætte borgeren  

 i centrum, og skabe bedre rammer for en ældrepolitisk indsats baseret  

 på kontinuitet, selvstændighed, værdighed og respekt for de  

 ældre, og for deres individuelle ønsker og behov.
Det er  

 regeringens faste overbevisning, at ikke mindst den mulighed for individuelle  

 løsninger, der skabes med forslagene om frit valg, vil give  

 større tilfredshed blandt de ældre.
 Et andet vigtigt formål med lovforslaget er at skabe  

 øget konkurrence om leveringen af ydelserne i hjemmeplejen.  

 Øget konkurrence skærper opmærksomheden om, at pris og  

 kvalitet er orden, og forhindrer at et unaturligt monopol kommer til at virke  

 som en sovepude, både for leverandørerne og for  

 kommunalbestyrelserne, der jo har ansvaret for, at skatteborgernes penge  

 bruges så godt og så effektivt som muligt.
En forudsætning for, at alle leverandører  

 bliver behandlet på samme måde, er at der skelnes mere klart  

 imellem de kommunale myndighedsopgaver og de kommunale  

 leverandøropgaver.
Dette er væsentligt af habilitets- og  

 ligebehandlingsmæssige grunde.
Men for borgerne er der også klare  

 fordele forbundet med at få udskilt kommunalbestyrelsens  

 myndighedsopgaver fra de opgaver, der varetages af den kommunale  

 leverandørvirksomhed.
Det er regeringens klare forventning at  

 lovforslaget dermed også vil kunne bidrage til at sætte fokus  

 på den opgave, der er kommunalbestyrelsernes fremmeste og fornemmeste,  

 nemlig at påtage sig myndighedsansvaret overfor borgerne og det  

 politiske ansvar for serviceniveauet i kommunen.
Dette vil også kunne  

 forbedre grundlaget for den demokratiske proces i kommunerne, ved at medvirke  

 til at skabe større åbenhed om borgernes rettigheder og om de  

 politiske beslutninger i kommunen.
 Merudgifterne ved lovforslaget er efter aftale med  

 Kommunernes Landsforening dækket ved den ½ mia. kr., der i  

 finanslovsaftalen med Dansk Folkeparti er afsat til bedre omsorg og frit valg  

 for ældre.
 Med disse bemærkninger skal jeg indstille  

 lovforslaget til Folketingets velvillige behandling.
