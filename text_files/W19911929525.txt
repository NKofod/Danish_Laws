 Dagpenge til en fiskeri-industriarbejder, hvis arbejdstid måtte  

 betragtes som ikke på forhånd fastsat på grund af hyppigt forekommende  

 produktionsstandsninger på grund af råvaremangel, skal beregnes på grundlag  

 af lønindtægten i de sidste 13 uger før sygdommens indtræden samt på grundlag  

 af de supplerende arbejdsløshedsdagpenge i de sidste 4 uger før sygdommens  

 indtræden.
 Antallet af arbejdstimer i de sidste 4 uger før sygdommens indtræden  

 kunne ikke anses for sædvanligt på grund af afholdelse af ferie i en uge.
 Ved opgørelse af arbejdstimer kunne ferieperioden ikke anses for død  

 periode.
 SAGSFREMSTILLING:
 Kommunen traf afgørelse om, at dagpenge til en lønmodtager, der var  

 sygemeldt fra den 24. oktober 1990 og ud over 14-dages perioden af  

 arbejdsgiveren skulle beregnes på grundlag af den timeindtægt, som  

 lønmodtageren ville være berettiget til under sygefraværet i henhold til  

 dagpengelovens § 9, stk. 1, 1. punktum, dvs. på grundlag af det normale antal  

 arbejdstimer pr. uge og ugelønnen ved fuld arbejdstid, og at der kun skulle  

 ske reduktion, hvis hele virksomheden var standset på grund af råvaremangel.
 Arbejdsgiveren har udbetalt dagpenge til lønmodtageren for de omhandlede  

 sygedage beregnet på grundlag af den gennemsnitlige indtjening inden for de  

 sidste 4 uger før sygdommens indtræden, idet han ikke mener, at indtjeningen  

 vil være kendt, hvis der indtræder råvaremangel.
 Der var i følge arbejdsgiveren ikke produktionsstop på grund af  

 råvaremangel på de dage, hvor lønmodtageren var sygemeldt.
 AFGØRELSE:
 Dagpengeudvalget har på sit møde den 8. marts 1991 truffet den afgørelse,  

 at arbejdsgiveren skal udbetale dagpenge fra den 24. oktober til og med 7.  

 november 1990 på grundlag af det gennemsnitlige antal arbejdstimer og den  

 gennemsnitlige timefortjeneste i de sidste 13 uger før sygdommens indtræden,  

 jf. dagpengelovens § 9, stk. 6, samt § 30, stk. 3, i Socialministeriets  

 bekendtgørelse nr. 153 af 5. marts 1990, medens kommunen skal udbetale  

 dagpenge på grundlag af de udbetalte arbejdsløshedsdagpenge i de sidste 4  

 uger før sygdommens indtræden, jf. dagpengelovens § 9, stk. 3, og § 34 i  

 Socialministeriets bekendtgørelse nr. 153 af 5. marts 1990.
 Det tilføjes, at antallet af arbejdstimer i 4-ugers perioden ikke kan  

 anses for sædvanligt på grund af afholdt ferie, således at det i stedet er  

 den gennemsnitlige timefortjeneste inden for de sidste 13 uger, der skal  

 anvendes af arbejdsgiveren.
 Dagpengeudvalget ændrer således kommunens afgørelse.
