Nr BSF 148 Forslag til folketingsbeslutning om forbud mod at afskedige gravide  

 kvinder og kvinder og mænd på barselorlov m.v.
Fremsat af Helle Degn (S) Hanne Andersen (S) Jytte Andersen (S) Dorte  

 Bennedsen (S) Ritt Bjerregaard (S) Mette Groes (S) Jytte Hilden (S) Tove  

 Lindbo Larsen (S) Lissa Mathiasen (S) Joanna Rønn (S) den 19. marts 1987 Folketinget opfordrer regeringen til inden 1. februar 1988 at fremsætte lovforslag, der sikrer tryghed i ansættelsen for gravide kvinder og kvinder og mænd på barselorlov efter følgende retningslinier:
1. I lov om ligebehandling af mænd og kvinder med hensyn til beskæftigelse m.v. vendes bevisbyrden.
Reglen skal udformes således, at arbejdsgiveren skal betale en godtgørelse, såfremt en lønmodtager afskediges under graviditet, barsel eller adoption, medmindre arbejdsgiveren kan godtgøre, at afskedigelsen ikke er begrundet i graviditet, barsel eller adoption.
2. Godtgørelsesordningen i ligebehandlingslovens §§ 8 og 9, stk. 1, udformes svarende til § 4 i lov om beskyttelse mod afskedigelse på grund af foreningsforhold, og der indføres en mulighed for påbud om genansættelse.
3. Muligheden for at etablere en frivillig forsikringsordning for arbedjsgivere til dækning af de økonomiske tab, der er forbundet med medarbejdernes fravær som følge af graviditet eller barselorlov, undersøges.
Oprindeligt fremsat beslutningsforslag Folketinget opfordrer regeringen til ved begyndelsen af folketingsåret 1987-88 at fremsætte lovforslag, der sikrer tryghed i ansættelsen for gravide kvinder og kvinder og mænd på barselorlov efter følgende retningslinier:
1. Lov om ligebehandling af mænd og kvinder med hensyn til beskæftigelse m.v. ændres, således at afskedigelse af gravide kvinder og kvinder og mænd på barselorlov forbydes.
2. Godtgørelsesordningen i ligebehandlingslovens §§ 8 og 9, stk. 1, udformes svarende til § 4 i lov om beskyttelse mod afskedigelse på grund af foreningsforhold.
3. Dispensationsbestemmelsen i ligebehandlingslovens § 11, stk. 1, og straffebestemmelsen i lovens § 12 ændres, så forbuddet mod afskedigelse af gravide og kvinder og mænd på barselorlov omfattes af bestemmelserne.
4. Der etableres et lovgrundlag for en frivillig forsikringsordning for arbejdsgivere til dækning af de økonomiske tab, der er forbundet med medarbejdernes fravær som følge af graviditet eller barselorlov.
BEMÆRKNINGER TIL LOVFORSLAGET Der er ikke forbud i dansk ret mod at afskedige gravide eller kvinder og mænd på barselorlov, kun et forbud mod at afskedige på grund af graviditet eller dertil knyttede forhold.
Andre lande, Norge og Frankrig, har indført totalt forbud mod at afskedige gravide uanset begrundelse.
Det er netop dette forslags hensigt.
Regeringen opfordres til at udarbejde en ny bestemmelse i ligebehandlingsloven, jf. lovbekendtgørelse nr. 572 af 28. august 1986, hvorefter afskedigelse af gravide eller kvinder og mænd på barselorlov ikke kan finde sted.
Endvidere skal der ændres i §§ 8 og 9, stk. 1, som omfatter godtgørelse og straffebestemmelser.
Godtgørelsesordningen foreslås udformet som § 4 i lov nr. 285 af 9. juni 1982 om beskyttelse mod afskedigelse på grund af foreningsforhold.
Ligeledes skal § 11, stk. 1, om dispensation og straffebestemmelsen i § 12 ændres til også at omfatte den ny bestemmelse om afskedigelse af gravide kvinder og mænd på barselorlov.
Kvinder, som er gravide eller på barselorlov, ligesom fædre på barselorlov skal fredes.
Det danske samfund bør give unge vordende forældre en håndsrækning i form af sikkerhed, fairness og tryghed i ansættelsen.
Ca. 20-25 retssager har vist, at domspraksis har været positiv for kvinderne.
Derfor kan loven lige så godt tydeliggøre et forbud.
En lang række sager har samtidig vist, at der indgås retsforlig eller frivillige forlig, når sager af denne karakter rejses.
Dog peger adskillige hændelser også på, at mange kvinder slet ikke overkommer at føre retssager for at få deres ret håndhævet, ligesom mange kvinder føler deres eget eller deres fosters sundhedstilstand truet på grund af arbejdsmiljøet.
Reglen her bør efter forslagsstillernes mening være, at virksomhederne skaber sikre rammer om deres medarbejderes helbred, fremfor at kvinderne tvinges til at forlade arbejdsmarkedet.
 Senest er dette beskrevet i en arbejdsmiljørapport fra Nordjylland.
Her blev eksempelvis 6 af 10 gravide kvinder, som var truet af arbejdsmiljøgener, afskediget.
For at imødekomme mindre virksomheders problemer med økonomiske tab som følge af medarbejdernes periodiske fravær anbefaler forslagsstillerne en forsikringsordning, som enhver arbejdsgiver skal kunne tegne.
Dermed modvirkes de vanskeligheder på en arbejdsplads, der kan opstå ved, at en eller flere af medarbejderne for en periode er gravide og på barsel- eller forældreorlov.
Forslaget omfatter således de ny mødre og de ny ansvarsbevidste fædre.
Kravene om sikkerhed og trykhed i ansættelsen for unge forældre er hovedintentionen bag dette forslag.
