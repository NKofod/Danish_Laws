 København Byrets tinglysningsafdeling har i en periode forsøgsvis  

 begrænset anvendelsen af anbefalede forsendelser således, at skøder,  

 ikke-negotiable pantebreve, servitutdokumenter og aflyste dokumenter er  

 tilbagesendt anmelderne ved almindelig postforsendelse, mens negotiable  

 pantebreve forsat er returnet som anbefalet post.
 På baggrund af de erfaringer, der er indvundet ved forsøgsordningen i  

 Københavns Byret, har Justitsministeriet - efter at spørgsmålet har været  

 drøftet i Hovedsamarbejdsudvalget for domstolene - besluttet at gennemføre et  

 landsdækkende forsøg efter samme retningslinier, som har været praktiseret i  

 Københavns Byret.
 Justitsministeriet skal herefter meddele, at der indtil videre i en  

 periode på 1 år fra dags dato kan dispenseres fra bestemmelsen i  

 tinglysningsbekendtgørelsens § 4, stk. 1, således at embederne i en periode  

 kan begrænse anvendelsen af anbefalede postforsendelser i overensstemmelse  

 med de ovennævnte retningslinier.
I tilfælde af at en forsendelse anmeldes bortkommet under postbesørgelsen,  

 vil anmelderen, såfremt der ikke er tale om særlige forhold, kunne henvises  

 til at lade dokumentet mortificere og senere fremsætte sit erstatningskrav i  

 forbindelse hermed.
Erstatningskravet forelægges herefter på sædvanlig vis  

 for Justitsministeriet.
 Justitsministeriet vil senere, når forsøgsordningen har været praktiseret  

 igennem en periode, og under forudsætning af, at der ikke har været  

 væsentlige indvendinger imod ordningen, overveje en eventuel ændring af  

 reglerne på dette område.
 P.M.V.
 E.B.
