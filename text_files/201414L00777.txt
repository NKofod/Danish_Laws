Betænkning afgivet af Sundheds- og Forebyggelsesudvalget den 14. april 2015 Betænkning over Forslag til lov om ændring af lov om apoteksvirksomhed (Friere adgang til oprettelse m.v. af apoteksfilialer, veterinærafdelinger og apoteksudsalg, ændret procedure for Sundhedsstyrelsens meddelelse af apotekerbevilling og bidrag ved ansættelse af sygehusapotekere, ophævelse af apotekeres adgang til statsgaranti ved lånoptagelse m.v.) [af ministeren for sundhed og forebyggelse (Nick Hækkerup)]:
1. Ændringsforslag Ministeren for sundhed og forebyggelse har stillet 10 ændringsforslag til lovforslaget.
2. Udvalgsarbejdet Lovforslaget blev fremsat den 9. oktober 2014 og var til 1. behandling den 7. november 2014. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 11. juli 2014 dette udkast til udvalget, jf.
SUU alm. del  bilag 529 (folketingsåret 2013-14). Den 9. oktober 2014 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Danmarks Apotekerforening, Dansk Erhverv, Farmakonomforeningen, Farsø Apotek, Fredensborg Byråd, Lemvig og Ulfborg Apoteker, LOréal Danmark, Personalet på Ulfborg Apotek, Pharmadanmark, Skanderborg Apotek og Aarhus Universitetshospital.
 Ministeren for sundhed og forebyggelse har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Danmarks Apotekerforening, Dansk Erhverv, Farmakonomforeningen, Lægemiddelindustriforeningen og Pharmadanmark.
Teknisk gennemgang Den 21. oktober 2014 blev der afholdt en teknisk gennemgang af lovforslaget.
Ministeren for sundhed og forebyggelse og ledsagende embedsmænd deltog heri.
Notat til brug ved den tekniske gennemgang er omdelt som bilag 3 til lovforslaget.
Spørgsmål Udvalget har stillet 134 spørgsmål til ministeren for sundhed og forebyggelse og 6 spørgsmål til ministeren for by, bolig og landdistrikter til skriftlig besvarelse, som disse har besvaret.
 11 af udvalgets spørgsmål til ministeren for sundhed og forebyggelse og svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Socialdemokratiets, Dansk Folkepartis, Radikale Venstres, Socialistisk Folkepartis og Enhedslistens medlemmer af udvalget konstaterer, at arbejdet med lovforslaget har været en lang proces, da apotekersektoren er tæt reguleret og apotekerområdet ikke er let stof.
Bl.a. derfor har der som led i udvalgets behandling af lovforslaget været behov for afklaring af en række forhold, som er sket ved lovteknisk gennemgang, samråd, notater og svar på en lang række spørgsmål.
I forbindelse med udvalgsbehandlingen af lovforslaget har et flertal i udvalget bestående af S, DF, RV, SF og EL fundet anledning til at understrege, at partierne med vedtagelsen af lovforslaget samt to ændringsforslag ønsker at modernisere apotekersektoren for at øge borgernes adgang til at købe lægemidler til lave priser og for fortsat at have fokus på sikkerhed og faglighed i udleveringen og rådgivningen.
Det er dog samtidig vigtigt, at moderniseringen af apotekersektoren ikke fører til, at borgere i udkantsområderne får ringere adgang til lægemidler.
 Der har været mange synspunkter undervejs i udvalgets behandling af lovforslaget i forhold til fagligheden på apoteker og tilgængeligheden af lægemidler i udkantsområder.
I forhold til apotekernes rolle i sundhedsvæsenet har der været ønske om at gøre yderligere brug af apotekernes faglighed og viden om lægemidler.
Derfor er indførelse af en pligt for apotekerne til at tilbyde medicinsamtale til borgere, der har fået diagnosticeret en kronisk sygdom, et rigtig godt tilbud, som kan medvirke til bedre medicinefterlevelse.
Og i og med at borgeren både kan få en medicinsamtale efter henvisning fra en læge og efter visitation på apoteket, forventes tilbuddet at komme mange borgere til gavn.
For netop at sikre apotekernes faglighed og rolle i sundhedsvæsenet har det også været vigtigt for S, DF, RV, SF og EL som led i behandlingen af lovforslaget at få konkretiseret forholdene for apoteker og apoteksenheder som shop in shops.
Shop in shops kan medvirke til at øge tilgængeligheden, men der skal også være styr på de fysiske rammer og forhold, f.eks. at apoteket placeres uden for værtsbutikkens kasselinje og nær ind- og udgange.
Lovforslaget angiver, hvordan forsyningen med lægemidler imødekommes i udkantsområder, hvor et instrument er påbud fra Sundhedsstyrelsen til opretholdelse eller oprettelse af apoteksenheder efter afstand målt i kilometer, sammen med kriterier om kollektiv trafik, antal borgere i området og enhedens aktivitet.
Mange spørgsmål til lovforslaget har handlet om dette, og svarene har bidraget til, at partierne finder, at lovforslaget også imødekommer udkantsområdernes behov.
Hertil kommer, at apotekernes vagttjeneste i lovforslaget bl.a. vil give mulighed for udbringning, hvilket er særlig relevant for borgere, der bor langt fra et apotek, som varetager vagttjeneste.
Der har ved udvalgets behandling af lovforslaget været fokus på apotekernes opgaver som en del af det samlede sundhedsvæsen.
S, DF, RV, SF og EL noterer sig, at ministeren i besvarelsen af spørgsmål nr. 112 har tilkendegivet, at der skal arbejdes videre med muligheder for, at apotekere i visse situationer kan udlevere lægemidler uden recept, og partierne noterer sig også, at ministeren i forbindelse med drøftelserne af lovforslaget har tilkendegivet, at der skal etableres mulighed herfor, hvor det patientsikkerhedsmæssigt er forsvarligt.
Lovforslaget fastlægger vilkårene for apotekersektoren mange år ud i fremtiden, men der er overgangsordninger, der skal give økonomisk rimelige vilkår for de eksisterende apotekere.
Det er S, DF, RV, SF og EL tilfredse med, ligesom partierne med tilfredshed noterer sig, at tilpasningen af forholdene i apotekersektoren forventes at give lavere medicinpriser til gavn for borgerne såvel som det offentlige via tilskuddet til medicin.
 S, DF, RV, SF og EL vil følge udviklingen i apotekersektoren de kommende år, bl.a. i antallet af apoteker og apoteksenheder.
Et mindretal i udvalget (LA) vil stemme hverken for eller imod lovforslaget ved 3. behandling.
Mindretallet vil stemme for de under nr. 1 og 4-10 stillede ændringsforslag og imod de under nr. 2 og 3 stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af ministeren for sundhed og forebyggelse, tiltrådt af udvalget:
 1) Titlen affattes således:
»Forslag til lov om ændring af lov om apoteksvirksomhed og lov om tinglysning (Friere adgang til oprettelse m.v. af apoteksfilialer, veterinærafdelinger og apoteksudsalg, ændret procedure for Sundhedsstyrelsens meddelelse af apotekerbevilling og bidrag ved ansættelse af sygehusapotekere, ophævelse af apotekeres adgang til statsgaranti ved lånoptagelse m.v.)« [Konsekvens af ændringsforslag nr. 2] Til § 1 Af ministeren for sundhed og forebyggelse, tiltrådt af et flertal (udvalget med undtagelse af LA):
 2) I den under nr. 2 foreslåede § 7 indsættes efter stk. 2 som nyt stykke:
»Stk. 3. Sundhedsstyrelsen kan give en apoteker påbud om varetagelse af vagttjeneste, jf. § 40, hvis helt særlige lægemiddelforsyningsmæssige hensyn taler for det, mod at yde apotekeren økonomisk støtte hertil efter regler fastsat i medfør af § 49.« Stk. 3-5 bliver herefter stk. 4-6.
[Påbud om vagttjeneste] 3) Efter nr. 3 indsættes som nyt nummer:
 »01. I § 11, stk. 1, indsættes som nr. 15:
»15) At yde medicinsamtale til personer med kronisk sygdom efter nærmere regler fastsat af ministeren for sundhed og forebyggelse.«« [Medicinsamtale til personer med kronisk sygdom] Af ministeren for sundhed og forebyggelse, tiltrådt af udvalget:
 4) I den under nr. 6 foreslåede affattelse af § 18, stk. 1, ændres i 2. pkt.: »Apoteksbevillinger« til: »Apotekerbevillinger«.
[Konsekvensændring] 5) Efter nr. 6 indsættes som nyt nummer:
»02. I § 18, stk. 3, ændres »§ 4, stk. 3, nr. 3,« til: »§ 4, stk. 4, nr. 3,«.« [Konsekvensændring] 6) I den under nr. 11 foreslåede affattelse af § 29, stk. 2, indsættes som 2. pkt:
»I perioden fra den afgående apotekers meddelelse til Sundhedsstyrelsen om fritagelse af apotekerbevillingen, jf. § 22, stk. 2, til den tiltrædende apotekers stillingtagen til, om samtlige apoteksenheder ønskes overtaget, jf. stk. 1, 2. pkt., kan den afgående apoteker ikke afhænde de apoteksenheder, der er oprettet i medfør af §§ 5 og 6.« [Tilbud om overtagelse af apotek med alle apoteksenheder] 7) Nr. 29 affattes således:
 »29. § 72, stk. 1, nr. 1, affattes således:
»1) overtræder §§ 1-3, § 3 a, stk. 1, § 5, stk. 3, § 6, stk. 2, § 11, § 12, stk. 1, nr. 1, 2. pkt., og stk. 2, § 12 a, stk. 1-4, § 13, § 14, § 20 a, stk. 1, § 29, stk. 2, § 31, stk. 1 og 2 og stk. 3, 1. pkt., § 41, stk. 1 og 2, § 41 a, stk. 1, § 43 a, stk. 1, § 55, stk. 1, § 56, § 56 a, stk. 1 og 2, § 61 a, stk. 1, § 61 b, § 61 c eller § 61 e, stk. 1,«« [Konsekvensændring] 8) I den under nr. 30 foreslåede ændring af § 72, stk. 1, nr. 2, ændres »§ 7, stk. 1-4,« til: »§ 7, stk. 1-5,«.
[Konsekvensændring] Ny paragraf 9) Efter § 1 indsættes som ny paragraf:
»§ 01 I lov om tinglysning, jf. lovbekendtgørelse nr. 1075 af 30. september 2014, foretages følgende ændring:
 1. § 47 c, stk. 4, nr. 3, ophæves.
Nr. 4-6 bliver herefter nr. 3-5.« [Konsekvensrettelse som følge af ophævelsen af apotekeres adgang til statsgaranti ved lånoptagelse] Til § 2 10) Paragraffen affattes således:
»§ 2 Stk. 1. Loven træder i kraft den 1. juli 2015, jf. dog stk. 2.
 Stk. 2. § 1, nr. 01, træder i kraft den 1. januar 2016.
 Stk. 3. For lån ydet inden lovens ikrafttræden finder de hidtil gældende regler og vilkår anvendelse.
Stk. 4. Personer, som inden den 1. juli 2015 indgiver ansøgning om bevilling efter § 15, stk. 1 eller 2, i lov om apoteksvirksomhed, og som den 1. juli 2015 eller senere meddeles bevilling, vil kunne ansøge om garanti for lån til overtagelse eller etablering af apotek, apoteksfilial og apoteksudsalg.
For sådanne lån finder de hidtil gældende regler og vilkår anvendelse.« [Præcisering af overgangsbestemmelsen] Bemærkninger Til nr. 1 Den foreslåede ændring af lovforslagets titel er alene en konsekvensrettelse, da lovforslaget med ændringsforslag nr. 9 nu foreslås også at omfatte en ændring af tinglysningsloven.
Til nr. 2 Den foreslåede ændring af § 7, hvorved der indsættes et nyt stk. 3, indebærer, at Sundhedsstyrelsen kan give en apoteker påbud om varetagelse af vagttjeneste, jf. § 40, hvis helt særlige lægemiddelforsyningsmæssige hensyn taler for det, mod at yde apotekeren økonomisk støtte hertil.
Det er regeringens vurdering, at et påbud om etablering af vagttjeneste kan være indgribende, men nødvendigt for at sikre lægemiddelforsyningen.
Det er forventningen, at der vil være apotekere, som ønsker at varetage vagttjeneste enten på et apotek eller i en apoteksfilial, idet varetagelse af vagttjeneste honoreres, og idet borgernes kendskab til apoteket eller filialen vil øges, hvis enheden varetager vagttjenesten.
Hvis der ikke er relevante apotekere, der har ansøgt om vagttjeneste, vil bestemmelsen i § 7, stk. 3, kunne anvendes.
Til nr. 3 Med henblik på at styrke indsatsen for patienter med kronisk sygdom og udnytte apotekernes kompetencer vedrørende lægemidlers effekt og interaktioner foreslås det med tilføjelsen til § 11, stk. 1, hvormed der indsættes et nyt nr. 15, at apotekerne får pligt til at tilbyde en medicinsamtale til ny-diagnosticerede kronikere, dvs. borgere, der efter lovens ikrafttrædelse får diagnosticeret en kronisk sygdom.
Forslaget skal også ses i lyset af, at apotekervæsenet er en væsentlig del af sundhedssektoren.
En kronisk sygdom er en sygdom, der har et langvarigt forløb eller er konstant tilbagevendende og kan være karakteriseret ved, at tilstanden er vedvarende og ubehandlet fører til dårligere livskvalitet og/eller tidligere død.
En kronisk sygdom kan endvidere være kendetegnet ved, at jo tidligere sygdommen opspores, jo større muligheder er der for at bedre prognosen og forebygge forværring.
Sygdommen kan desuden have blivende følger, som udløser behov for langvarig behandling eller pleje, ligesom der kan være behov for rehabilitering.
Borgere kan modtage en medicinsamtale enten ved henvisning fra en læge eller via apotekernes visitation.
Henvisning til medicinsamtale fra en læge vil som oftest ske i forbindelse med den konsultation, hvor borgeren får diagnosticeret den kroniske sygdom.
Apoteket kan visitere borgere via iagttagelse af borgerens aktuelle medicinering under hensyntagen til, om der er en førstegangsordination af et lægemiddel mod en kronisk lidelse.
Opslag i borgerens medicinoplysninger kræver samtykke fra borgeren.
Efter at borgeren er visiteret til medicinsamtale via apoteket eller henvender sig på apoteket efter en henvisning fra en læge, skal apoteket tilbyde, at medicinsamtalen finder sted inden for 14 dage.
Borgeren kan dog vælge, at samtalen først skal finde sted på et senere tidspunkt.
Ved en medicinsamtale forstås en samtale mellem en borger og en farmaceut, som ikke sker henover skranken, men i mere rolige og diskrete omgivelser.
Samtalens formål er at øge borgerens kendskab til den ordinerede medicinske behandling af den eller de kroniske sygdomme, som borgeren lider af, med henblik på bedre medicinefterlevelse ved at tage udgangspunkt i borgerens vaner og vanskeligheder i forbindelse med medicinindtagelsen og dermed bidrage til bedre behandlingseffekt.
Borgeren vil desuden ved samtalen have mulighed for at stille spørgsmål om medicintilskud og mulighed for henstandsordning.
Samtalen forventes som oftest ikke at tage længere end 15-20 minutter.
En medicinsamtale kan ydes på apoteker og andre apoteksenheder.
 En medicinsamtale har således til formål at understøtte bedre behandling og medvirke til at undgå lægebesøg og sygehusindlæggelse.
Med forslaget bemyndiges ministeren for sundhed og forebyggelse til at fastsætte nærmere regler om apotekernes tilbud om medicinsamtaler til personer med kronisk sygdom.
Bemyndigelsen kan bl.a. anvendes til at fastsætte nærmere regler om gennemførelse af samtalerne, herunder  hvem der gennemfører samtalen, samtalens indhold og rammerne for samtalens gennemførelse, jf. bl.a. ovenfor.
Det bemærkes, at apotekerne ikke kan opkræve betaling for ydelsen af borgeren.
Apotekerne modtager desuden ikke yderligere betaling for levering af ydelsen via den samlede ramme for apotekernes bruttoavance, idet sektoren skal levere ydelsen inden for den fastsatte ramme.
Det er desuden vurderingen, at der ikke vil være merudgifter forbundet med en læges henvisning til en medicinsamtale, da henvisningen som oftest vil ske i forbindelse med den konsultation, hvor diagnosen på den kroniske sygdom bliver stillet.
Det bemærkes, at det med forslaget ikke er hensigten at forpligte apotekerne til at gennemføre en samlet medicingennemgang.
Gældende ret, hvorefter apotekerne har mulighed for at levere denne ydelse som en serviceydelse efter § 12, stk. 1, nr. 2, i lov om apoteksvirksomhed, fastholdes således.
Det er dog hensigten at drøfte apotekernes tilbud om medicingennemgang i de næstkommende bruttoavanceforhandlinger vedrørende 2016-17, således at der kan gennemføres et forsøg med medicingennemgang på apoteker.
Et sådant projekt kan tilrettelægges, ved at apotekerne tilbyder medicingennemgang til en nærmere defineret målgruppe i et afgrænset område, f.eks. en kommune, hvor det kan opgøres, om og på hvilken måde apotekernes indsats giver anledning til ændringer i borgernes medicinering, og om antallet af f.eks. lægebesøg i øvrigt og indlæggelser på sygehus udvikler sig.
Projektets indsats kan eventuelt sammenholdes med et andet område, hvor borgerne ikke har haft mulighed for at modtage medicingennemgang på apoteket.
Herved vil effekten af apotekernes medicingennemgang kunne kvalificeres, og på baggrund af projektets resultater vil der kunne laves en budgetanalyse, som skaber overblik over udgifter og mulige gevinster.
Til nr. 4 Den foreslåede ændring af § 18, stk. 1, 2. pkt., er alene en konsekvensrettelse, da ordet »Apoteksbevillinger« ændres til »Apotekerbevillinger«.
Til nr. 5 Den foreslåede ændring af § 18, stk. 3, er alene en konsekvens af, at § 4, stk. 3, nr. 3, med lovforslagets § 1, nr. 1, bliver til § 4, stk. 4, nr. 3.
Til nr. 6 Den foreslåede ændring af § 29, stk. 2, indebærer, at en afgående apoteker i perioden fra meddelelsen til Sundhedsstyrelsen om fritagelse af apotekerbevillingen til den tiltrædende apotekers stillingtagen til, om samtlige apoteksenheder ønskes overtaget, ikke kan afhænde de apoteksenheder, der er frit oprettet, dvs. oprettet i medfør af §§ 5 og 6.
Baggrunden for ændringen er, at det af den foreslåede ændring af § 29, stk. 1, fremgår, at den tiltrædende apoteker skal tilbydes apoteket og alle dets enheder, herunder enheder, som er oprettet eller opretholdt efter påbud fra Sundhedsstyrelsen, såvel som frit oprettede enheder i medfør af forslagets §§ 5 og 6. Såfremt adgangen for afgående apoteker til at afhænde de frit oprettede enheder ikke begrænses i den periode, hvor afgående apoteker har givet meddelelse til Sundhedsstyrelsen om fritagelse for apotekerbevilling, og indtil der er fundet en ny apoteker, vil tiltrædende apoteker ikke få mulighed for som den første at tage stilling til overtagelse, og i givet fald hvilke af de frit oprettede enheder, som tiltrædende apoteker ønsker at overtage.
Når tiltrædende apoteker har taget stilling, skal afgående apoteker afhænde de enheder tiltrædende apoteker ikke ønsker at overtage.
Til nr. 7 Den foreslåede ændring af strafbestemmelsen i § 72, stk. 1, nr. 1, er alene en konsekvens af de foreslåede ændringer i lovforslagets § 1, nr. 1, 2, 9, 11, 14 og 21 samt ændringsforslag nr. 3 og nr. 6, hvortil der henvises.
Til nr. 8 Den foreslåede ændring af strafbestemmelsen i § 72, stk. 1, nr. 2, er alene en konsekvens af, at henvisningen til § 7, stk. 1-4, ændres til § 7, stk. 1-5, som følge af ændringsforslag nr. 2.
Til nr. 9 Forslaget om at ophæve bestemmelsen i tinglysningslovens § 47, stk. 4, nr. 3, er en konsekvens af, at adgangen til statsgaranterede lån til apotekere efter lovens § 71 foreslås ophævet, dog med en overgangsordning, for så vidt angår personer, der inden lovens ikrafttræden indgiver ansøgning om bevilling efter lovens § 15, stk. 1 eller 2.
Det følger i dag af § 71, stk. 1 og 3, i lov om apoteksvirksomhed, at staten kan yde garanti for lån til overtagelse og etablering samt til flytning og ombygning af apotek, apoteksfilial og apoteksudsalg.
Det følger endvidere af § 71, stk. 4,  at der til sikkerhed for meddelte garantier gives staten pant i apotekets inventar og varelager og disses brandforsikringssummer eller i andre aktiver efter Sundhedsstyrelsens bestemmelse.
 Bestemmelsen i tinglysningslovens § 47 c, stk. 4, nr. 3, blev indført med henblik på at sikre, at apotekere, der fik adgang til statsgaranteret lån ved låneoptagelse, ikke samtidig kunne give virksomhedspant i form af pant i inventar og varelager efter reglerne om virksomhedspant i tinglysningsloven.
 Det bemærkes, at henvisningen i tinglysningslovens § 47 c, stk. 4, nr. 3, til § 71, stk. 3, i lov om apoteksvirksomhed rettelig burde være til § 71, stk. 4, i lov om apoteksvirksomhed.
 Det er hensigten med den foreslåede bestemmelse, at apotekere efter ophævelsen af muligheden for at optage statsgaranterede lån til gengæld får adgang til på lige fod med andre virksomhedsejere at give pant i deres apotekers, apoteksfilialers, veterinærafdelingers og apoteksfilialers inventar og varelager efter reglerne om virksomhedspant i tinglysningsloven.
Til nr. 10 Den foreslåede ændring af lovens § 2, stk. 1, indebærer, at loven træder i kraft den 1. juli 2015, bortset fra at apotekernes pligt til at yde medicinsamtale til personer med kronisk sygdom, som affattet ved denne lovs § 1, nr. 01, først træder i kraft den 1. januar 2016, jf. § 2, stk. 2. Apotekerne vil på denne måde have mulighed for at tilrettelægge ydelser både fagligt og organisatorisk.
 I stk. 3 er det fastsat, at de hidtil gældende regler i § 71 om adgang til statsgaranterede lån samt regler og vilkår udstedt i medfør heraf fortsat finder anvendelse for allerede ydede lån.
 Med overgangsbestemmelsen i stk. 4 foreslås det, at personer, der ikke allerede har bevilling til at drive apotek, men som indgiver ansøgning om apotekerbevilling efter § 15, stk. 1, i lov om apoteksvirksomhed inden lovens ikrafttræden, og som meddeles bevilling eller bevillinger hertil efter lovens ikrafttræden, kan indgive ansøgning om garanti for lån til overtagelse og etablering af det omhandlede apotek, apoteksfilial eller apoteksudsalg.
 Det foreslås endvidere, at apotekere, som allerede har bevilling til at drive et eller flere apoteker, og som inden den 1. juli 2015 søger om at få bevilling til at drive yderligere et eller flere apoteker efter § 15, stk. 2, i lov om apoteksvirksomhed, og som meddeles bevilling eller bevillinger hertil efter lovens ikrafttræden, kan indgive ansøgning om garanti for lån til overtagelse og etablering af det omhandlede apotek, apoteksfilial eller apoteksudsalg.
 Bestemmelsen fastslår endvidere, at de hidtil gældende regler i § 71 i lov om apoteksvirksomhed om adgang til statsgaranterede lån samt regler og vilkår udstedt i medfør heraf vil finde anvendelse for sådanne lån.
 Det bemærkes, at det således ikke vil være muligt at søge om lån til flytning, ombygning eller anden ændring eller modernisering af det pågældende apotek, apoteksfilial eller apoteksudsalg efter lovens ikrafttræden.
 Det følger af de almindelige panteretlige regler, at hvis staten som sikkerhed for afgivelse af statsgaranti har tinglyst pant i varelager, driftsinventar m.v., vil dette have forrang for senere stiftet og tinglyst virksomhedspant.
Annette Lind (S) Flemming Møller Mortensen (S) Julie Skovsby (S) Karen J.
Klint (S) fmd.
Anne Sina (S) Rasmus Horn Langhoff (S) Orla Hav (S) Helle Løvgreen Mølvig (RV) Marlene Borst Hansen (RV) Liv Holm Andersen (RV) Özlem Sara Cekic (SF) Jonas Dahl (SF) Eigil Andersen (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Finn Thranum (V) Liselott Blixt (DF) Jens Henrik Thulesen Dahl (DF) Karina Adsbøl (DF) Susanne Eilersen (DF) Simon Emil Ammitzbøll (LA) Thyra Frank (LA) Daniel Rugholm (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 35 Bilagsnr.
Titel Oversigt over spørgsmål og svar vedrørende L 35 Bilag 2 Nogle af udvalgets spørgsmål til ministeren for sundhed og forebyggelse og dennes svar herpå Spørgsmålene og ministeren for sundhed og forebyggelses svar herpå er optrykt efter ønske fra udvalget.
 Spørgsmål nr. 52:
Bliver det tilskud, der betales til vagtapoteket for en udbringning i vagtperioden, et fast gebyr, eller bliver det afhængig af omkostningen ved den pågældende udbringning, og hvordan finansieres udgiften til dette tilskud? Vil der blive krav til, hvor hurtigt en sådan akutudbringning skal effektueres? Svar:
Som det fremgår af bemærkningerne til lovforslaget, vil vagttjeneste fremover varetages af ca. 34 apotekere, der som minimum har åbent fra kl. 6 om morgenen til midnat, og som skal lade lægemidler udbringe til borgerne, uden at borgerne skal betale for udbringningen, når en læge i den regionale akut- og vagtlægefunktion finder det nødvendigt.
Det fremgår videre af lovforslaget, at det er hensigten at godtgøre apotekerne med et tilskud for hver udbringning.
Godtgørelsen for udbringning af lægemidler, som en læge i den regionale akut- og vagtlægefunktion finder nødvendig, fra apotekere som varetager vagttjeneste, vil blive honoreret med et fast tilskud, som eventuelt kan være niveauinddelt.
Udgifterne til honorering af udbringning vil indgå som en del af de samlede udgifter til varetagelse af vagttjeneste, som foruden udgifter til udbringning også omfatter det tilskud, som apotekerne ydes årligt for at varetage vagttjeneste.
 Udbringning af lægemidler, som af læge i den regionale akut- og vagtlægefunktion er fundet nødvendig, vil skulle imødekommes af apoteker med vagttjeneste indenfor rimelig tid efter henvendelsen fra lægen.
 Spørgsmål nr. 108:
Vil ministeren uddybende redegøre for kriterierne for hhv. særlige tilskud (§ 51 tilskud) og forsyningsstøtte? Svar:
Det fremgår af lovforslaget (L 35), at afgiftslempelse eller tilskud fremover alene kan bevilges en apoteker i helt ekstraordinære tilfælde (»når ganske særlige forhold taler derfor«), herunder f.eks. i situationer, hvor en apoteker løser et særligt forsyningsmæssigt behov, eller hvor det er nødvendigt at foretage ombygning eller flytning af apoteket for at kunne drive det på en hensigtsmæssig og tidssvarende måde.
Det vil særligt være apotekere, der driver apoteker med et lavt omsætningsgrundlag, som vil kunne komme i betragtning til støtte.
I lovforslaget foreslås § 51, stk. 1, ændret til »Når ganske særlige forhold taler derfor, kan Sundhedsstyrelsen bevilge en apoteker afgiftslempelse eller tilskud for et år ad gangen«.
Denne ændring betyder en stramning af vilkåret for tilskud, idet der er indsat et »ganske«.
Baggrunden herfor er, at lovforslagets adgang for apotekere til frit at oprette apoteksfilialer og apoteksudsalg inden for en radius af 75 km fra apoteket, og frit at oprette håndkøbsudsalg og medicinudleveringssteder, giver apotekeren nogle muligheder, men også indebærer en vis risiko, som det ikke er hensigten skal kunne støttes efter § 51.
 Som det også fremgår af bemærkningerne, vil muligheden for støtte efter § 51 være rettet mod apotekere med lav omsætning på apoteker (støtte fra udligningsordningen) eller apotekere, som efter påbud fra Sundhedsstyrelsen driver en apoteksenhed, idet der i disse tilfælde ikke vil være tale om, at apotekeren af egen drift påtager sig en risiko, men kan have behov for støtte i særlige tilfælde, da apotekeren driver apoteksenheder, der varetager særlige forsyningsmæssige behov.
I relation til de forhold, som kan og fortsat vil blive støttet efter § 51, vedrører det støtte til nødvendig ombygning af apoteket, således at apoteket er tidssvarende og f.eks. giver mulighed for handicaptilgængelighed, ligesom der vil kunne ydes støtte til ombygning m.v., hvor apoteket er beliggende i en bygning, som f.eks. er fredet, og som derfor vil medføre udgifter til at gøre apoteket tidssvarende, udover hvad der normalt må anses for rimeligt og relevant.
Der ydes alene et tilskud til nødvendig ombygning, ikke betaling for hele ombygningen.
 Vedrørende kriterierne for Sundhedsstyrelsens meddelelse af påbud om oprettelse eller opretholdelse af apoteksfilialer og apoteksudsalg, når særlige lægemiddelforsyningsmæssige behov taler herfor, og ydelse af forsyningsstøtte i forlængelse heraf, kan jeg henvise til min besvarelse af spørgsmål 28 til L 35.
 Spørgsmål nr. 117:
Ministeren bedes kommentere henvendelsen af 20. januar 2015 fra Danmarks Apotekerforening, jf.
L 35  bilag 20.
 Svar:
Danmarks Apotekerforenings henvendelse af 20. januar 2015 handler om tilskud til apoteksfilialer og supplerende enheder  en apotekers apotek nr. 2, 3 eller 4. Hovedbudskabet fra foreningen er, at supplerende enheder bør omdannes til apoteksfilialer og derved kunne opnå tilskud i henhold til de kriterier, der gælder for apoteksfilialer, der vurderes at varetage særlige forsyningsmæssige behov.
Endelig finder Apotekerforeningen, at det er uholdbart, at apotekere må vente indtil udgangen af 2016 med Sundhedsstyrelsens stillingtagen til, hvilke apoteksfilialer og udsalg styrelsen vil påbyde opretholdt/oprettet med forsyningstilskud.
 I forhold til de kriterier, der lægges til grund for påbud om opretholdelse/oprettelse og ydelse af forsyningstilskud, kan jeg henvise til min besvarelse af spørgsmål 19 og 28 af 17. december 2014 til L 35.
Om forholdene for supplerende enheder kan jeg henvise til min besvarelse af spørgsmål 22 og 23 af 18. december 2014 og spørgsmål 33 af 17. december 2014. Supplerende kan jeg oplyse, at det er Sundhedsstyrelsens opgave, i dag som i fremtiden, at vurdere hvorvidt lægemiddelforsyningen i et område bør varetages af et apotek eller en apoteksenhed, herunder en apoteksfilial.
Som følge heraf er jeg ikke enig med Apotekerforeningen i, at supplerende enheder bør omdannes til apoteksfilialer.
Hertil kommer, at en bevilling til apotek, herunder en supplerende enhed, ikke umiddelbart kan trækkes tilbage, jf. apotekerloven § 15, jf. § 22.
Endelig vedrørende tidshorisonten for Sundhedsstyrelsens vurdering af, hvilke apoteksfilialer og udsalg, der varetager særlige forsyningsmæssige behov, og derfor ydes forsyningstilskud, kan jeg henvise til min besvarelse af spørgsmål 19 af 17. december 2014, hvoraf det fremgår, at: »Apoteksenheder, som Sundhedsstyrelsen i 2016 finder varetager et særligt forsyningsmæssigt behov, vil få besked herom inden aftrapningen af de nuværende enhedstilskud pr. 1. januar 2017.« Spørgsmål nr. 127:
Kan ministeren bekræfte oplysningerne i to tabeller om apoteker (supplerende enheder) hhv. apoteker (filialer) i henvendelsen fra Danmarks Apotekerforening (L 35  bilag 20), herunder oplysningerne om de nævnte apotekers afstand i km til nærmeste apotek? Svar:
 Jeg kan henvise til min besvarelse af spørgsmål 111 til L 35, hvor Danmarkskort for placering af apoteker, supplerende enheder, apoteksfilialer og apoteksudsalg indgår som bilag til besvarelsen.
 Spørgsmål nr. 128:
Hvilke af de 10 apoteker (supplerende enheder) i yderområder nævnt i tabel i henvendelse fra Danmarks Apotekerforening (L 35  bilag 20) varetager efter ministerens vurdering et særligt lægemiddelforsyningsmæssigt behov? Svar:
 Jeg kan henvise til min besvarelse af spørgsmål 117 til L 35.
 Spørgsmål nr. 129:
Hvilke af de 11 apoteker (filialer) i yderområder nævnt i tabel i henvendelse fra Danmarks Apotekerforening (L 35  bilag 20) varetager efter ministerens vurdering et særligt lægemiddelforsyningsmæssigt behov og dermed kan beholde tilskuddet fra andre apoteker efter L 35? Svar:
 Jeg kan henvise til min besvarelse af spørgsmål 117 til L 35.
 Spørgsmål nr. 130:
Hvilke økonomiske konsekvenser vil det samlet set få, hvis alle nuværende 10 supplerende enheder i yderområder, jf. henvendelse fra Danmarks Apotekerforening (L 35  bilag 20) skal omdannes til apotekerfilialer ved påbud med forsyningstilskud, fordi de nuværende apotekere opgiver bevillingerne til supplerende enheder, og der ingen kvalificerede ansøgere er til de dermed ledige apotekerbevillinger? Svar:
 Jeg kan henvise til min besvarelse af spørgsmål 135 til L 35.
 Spørgsmål nr. 131:
Er der eksempler i praksis på, at en supplerende enhed er blevet omdannet til et apotek, og i givet fald hvilke? Svar:
 En supplerende enhed er en apotekers apotek nr. 2, 3 eller 4. En supplerende enhed kan derfor ikke omdannes til et apotek, da det er et apotek.
 Hvis der med spørgsmålet menes, om en apoteker har opgivet bevillingen til en supplerende enhed  apotek nr. 2, 3 eller 4, og den supplerende enhed af Sundhedsstyrelsen er blevet tildelt en ny apoteker kan følgende oplyses:
Der har været tilfælde, hvor en apoteker har opgivet sin bevilling til sit apotek nr. 2, 3 eller 4 (supplerende enhed), og hvor Sundhedsstyrelsen har vurderet, at der var behov for et apotek det pågældende sted, og derfor lavet et opslag for den ledige apoteksbevilling.
Imidlertid har der ikke være ansøgere eller kvalificerede ansøgere til den ledige apoteksbevilling.
På den baggrund har Sundhedsstyrelsen omdannet apoteket til en apoteksfilial.
Som eksempel herpå kan nævnes, at apotekeren på Ringkøbing Apotek opgav sin bevilling til den supplerende enhed Videbæk Apotek.
Videbæk Apotek blev herefter opslået ledig med henblik på at skaffe en ny apoteker.
Første opslag medførte ikke ansøgere eller kvalificerede ansøgere, og der blev derfor lavet et genopslag.
Genopslaget medførte heller ikke (kvalificerede) ansøgere.
Sundhedsstyrelsen besluttede herefter at omdanne det ledige apotek til en apoteksfilial, som blev tildelt Ringkøbing Apotek.
 Herudover har der været tilfælde, hvor apotekere har opgivet alle deres bevillinger til apoteksdrift, dvs. også den supplerende enhed, for fx at gå på pension.
 Spørgsmål nr. 132:
Vil ministeren kommentere beregningerne i henvendelsen fra apoteker Steen Nielsen, Farsø Apotek (L 35  bilag 13), hvoraf bl.a. fremgår, at en opsplitning af apotekerens nuværende bevilling til Farsø Apotek og Løgstør Apotek vil koste 1,2 mio. kr. i ekstra udligningstilskud? Er ministeren enig i beregningerne i henvendelsen, og hvis ikke, vil ministeren da fremsende ministerens beregninger i det konkrete eksempel? Svar:
 Jeg kan henvise til min besvarelse af spørgsmål 109.
 Spørgsmål nr. 133:
Vil ministeren oversende beregninger om de foreslåede ændringer af vagtordningen, idet der i øvrigt henvises til Danmark Apotekerforenings henvendelse (L 35  bilag 17), hvor apotekerforeningen anfører, at ændringerne vil medføre en væsentlig fordyrelse, mens ministeren mener, at det vil give en besparelse? Svar:
 Som det fremgår af bemærkningerne til L 35, beløber udgifterne sig til ca. 51 mio. kr. årligt ved den eksisterende organisering af apotekernes vagttjeneste.
Jævnfør min besvarelse af spørgsmål 47 vil de i alt ca. 34 vagtapoteker få et fast årligt tilskud på ca. 1 mio. kr.
Hertil kommer udgifter forbundet med vagtapotekers udbringning af lægemidler til borgerne, når dette er ordineret af en læge fra den regionale akut- og vagtlægefunktion.
Dette vil føre til en besparelse i udgifterne til apotekernes vagttjeneste på ca. 15 mio. kr. årligt.
Disse forudsætninger er indregnet i grundlaget for det fastsatte niveau af den samlede bruttoavanceramme for 2017 og fremover, som vil være regeringens afsæt for forhandling, jf. de økonomiske bemærkninger til lovforslaget, og som vil føre til lavere medicinudgifter for borgerne såvel som det offentlige via medicintilskuddet.
 Spørgsmål nr. 134:
 Det fremgår af det foreslåede § 7, at Sundhedsstyrelsen kan give en apoteker påbud om at oprette eller opretholde en apoteksfilial eller et apoteksudsalg, hvis »særlige lægemiddelforsyningsmæssige hensyn« taler for det.
a.
Er denne bemyndigelse i overensstemmelse med Justitsministeriets vejleding om lovkvalitet, afsnit 4.3.4 om afgræsning af bemyndigelser til administrationen? b.
Vil ministeren udførligt redegøre for, hvilke kriterier og elementer der indgår i udtrykket »særlige lægemiddelforsyningsmæssige hensyn«, og for hvordan disse indbyrdes skal afvejes? c.
Vil ministeren i fortsættelse af pkt. b ved angivelsen af en række relevante eksempler anskueliggøre indholdet af den nævnte bemyndigelse? d.
Vil ministeren stille ændringsforslag, som i lovteksten præciserer og indskrænker den foreslåede bemyndigelse til Sundhedsstyrelsen? Svar:
Afsnit 3.4.3. i vejledningen om lovkvalitet omhandler, hvilke regler der bør medtages i lovteksten, og hvilke der i stedet bør overlades til administrativt fastsatte forskrifter.
Det er min vurdering, at § 7 og bemærkningerne hertil er i overensstemmelse med vejledningen.
Det kan desuden for god ordens skyld bemærkes, at nærværende lovforslag som øvrige lovforslag inden fremsættelse er gennemgået af lovkvalitetskontoret i Justitsministeriet i forhold til grundloven, almindelige retsprincipper, centrale tværgående love, EU-retten og generelle menneskerettighedskonventioner samt overordnet teknisk gennemgang.
 Om kriterier for Sundhedsstyrelsens vurdering af hvorvidt der foreligger »særlige lægemiddelforsyningsmæssige hensyn«, kan jeg henvise til lovbemærkningerne i L 35 samt mine besvarelser af spørgsmål 19, 20, 28 og 35 til L 35. I forhold til de kriterier, som Sundhedsstyrelsen skal iagttage i deres vurdering af, om der foreligger særlige lægemiddelforsyningsmæssige hensyn, gælder, at der ikke er foretaget en indbyrdes afvejning i lovforslaget, hvilket bl.a. er sket med baggrund i de hensyn, som fremgår af Justitsministeriets vejledning om lovkvalitet, afsnit 4.3.4.
 Jeg kan henvise til min besvarelse af b. ovenfor.
 Jeg finder ikke grundlag for at fremsætte ændringsforslag i relation til affattelsen af § 7 i lovforslaget (L 35) og bemærkningerne hertil.
