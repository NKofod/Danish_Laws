Skriftlig fremsættelse (24. oktober 2019) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om indfødsrets meddelelse (Lovforslag nr.
L 41) Lovforslaget omfatter 3.566 personer og ca. 854 børn, som får indfødsret sammen med deres forældre.
 Lovforslaget er det første af i alt to lovforslag om indfødsrets meddelelse, der fremsættes i denne samling.
 Behandlingen af ansøgninger om dansk indfødsret ved naturalisation i forbindelse med optagelse af personer på dette lovforslag om indfødsrets meddelelse er sket dels i overensstemmelse med retningslinjerne i cirkulæreskrivelse nr. 9779 af 14. september 2018 om naturalisation og dels i overensstemmelse med retningslinjerne i den tidligere gældende cirkulæreskrivelse nr. 10873 af 13. oktober 2015 om naturalisation.
 Forslag til lov om indfødsrets meddelelse (LF 232), der blev fremsat i Folketinget den 25. april 2019, bortfaldt som følge af folketingsvalget den 5. juni 2019.
 De personer, der var optaget på det bortfaldne lovforslag, og som fortsat opfylder betingelserne i cirkulæreskrivelse nr. 9779 af 14. september 2018 om naturalisation henholdsvis cirkulæreskrivelse nr. 10873 af 13. oktober 2015 om naturalisation, eller er meddelt dispensation af Folketingets Indfødsretsudvalg, er optaget på dette lovforslag om indfødsrets meddelelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
