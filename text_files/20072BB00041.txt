Fremsat den 30. januar 2008 af Pernille Vigsø Bagge (SF) og Ole Sohn (SF) Forslag til folketingsbeslutning om at sikre midler til nye undervisningsmaterialer i folkeskolen Folketinget pålægger regeringen i kommende folketingssamling at sikre midler til nye undervisningsmaterialer i folkeskolen.
Bemærkninger til forslaget Mange elever har slidte bøger, ofte med forældede tekster, atlas fra den kolde krigs tid, plancher fra før pcen blev opfundet etc.
Det er helt oplagt, at disse utidssvarende forhold forringer elevernes motivation og undervisningen.
Forslagsstillerne finder det derfor indlysende, at man i langt højere grad skal investere i nye, tidssvarende undervisningsmaterialer, da udgifterne er beskedne i forhold til de samlede udgifter til folkeskolen.
I dag prioriterer kommunerne og folkeskolen gode og aktuelle pædagogiske undervisningsmaterialer alt for lavt.
Faktisk bruges der i dag kun, hvad der svarer til et abonnement på Anders And & Co. på nye undervisningsmaterialer årligt pr. elev.
Når man tænker på, hvor meget tid børnene bruger på at arbejde ud fra et givet undervisningsmateriale, er det helt utilfredsstillende.
Ligeledes må det formodes, at nye, tidssvarende undervisningsmaterialer også smitter positivt af på lærerens engagement og arbejdsglæde.
På alle andre arbejdspladser i Danmark ville man ikke stille sig tilfreds med dårlige edb-faciliteter, faldefærdige møbler, store fugtskader i lokalerne og utidssvarende undervisningsmaterialer.
Vi skal ikke acceptere, at vores børn, som er Danmarks råstof, skal undervises med så elendige faciliteter og materialer.
Arbejdsglæde og lysten til at lære fremmes ikke på en nedslidt skole med geografibøger med kort over Øst- og Vesttyskland.
Derfor er det helt afgørende, at skolens undervisningsmaterialer og faciliteter kommer på niveau med det moderne informations- og videnssamfund.
 Kommunerne bør derfor forpligtes til i samarbejde med skolerne, herunder skolebestyrelserne, at opstille målsætninger for udviklingen i undervisningsmaterialer og faciliteter.
 Forslagsstillerne foreslår derfor, at regeringen bør sikre forøgede investeringer i bedre undervisningsmaterialer.
 Forslagsstillerne foreslår derfor, at der i 2008-2010 bruges 500 mio. kr. årligt til en genopretning, og at der derefter gives et permanent løft på 200 mio. kr. årligt i forhold til det nuværende udgiftsniveau.
Skriftlig fremsættelse Pernille Vigsø Bagge (SF):
 Forslag til folketingsbeslutning om at sikre midler til nye undervisningsmaterialer i folkeskolen.
(Beslutningsforslag nr.
B 41).
