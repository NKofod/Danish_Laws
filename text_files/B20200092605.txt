Bekendtgørelse om COVID-19 hos pelsdyr I medfør af § 27, stk. 2, § 29, § 30, stk. 1, 3 og 4, § 33, § 53, § 62 og § 70, stk. 3, i lov om hold af dyr, jf. lovbekendtgørelse nr. 38 af 15. januar 2020, fastsættes efter bemyndigelse i henhold til § 10, stk. 1, nr. 1 og 5, i bekendtgørelse nr. 596 af 7. maj 2020 om Fødevarestyrelsens opgaver og beføjelser:
Anvendelse og definitioner § 1. Formålet med denne bekendtgørelse er at sikre, at Fødevarestyrelsen i forbindelse med mistanke om COVID-19 hos pelsdyr kan udtage prøver og overvåge udbredelsen af COVID-19 i pelsdyr og indføre smitteforebyggende foranstaltninger.
 § 2. I denne bekendtgørelse forstås ved:
 1) Besætning: En samling af dyr af samme dyreart, som anvendes til et bestemt formål, som er knyttet til en bestemt geografisk beliggenhed, og som har en ejer i form af en juridisk eller fysisk person.
 2) COVID-19: Infektion med SARS-CoV-2.
 3) Pelsdyr: Mink og ildere.
 4) Pelsdyrhold: En besætning bestående af pelsdyr, for hvilke der er pligt til at lade sig registrere i det Centrale Husdyrbrugsregister.
Anmeldepligt § 3. Den, som i sin varetægt har pelsdyr, hvor et eller flere pelsdyr i pelsdyrholdet er eller kan mistænkes for at være inficeret med COVID-19, skal tilkalde en dyrlæge.
Dyrlæge kan tilkaldes, når der hos pelsdyret bl.a. optræder symptomer som diarre, opkast, luftvejssymptomer eller forøget temperatur.
 Stk. 2. Den, som i sin varetægt har pelsdyr, der mistænkes for at være inficeret med COVID-19, som følge af kontakt mellem pelsdyr og mennesker, der har erkendt COVID-19, skal kontakte Fødevarestyrelsen.
 § 4. Får en dyrlæge i øvrigt i forbindelse med sit arbejde mistanke om forekomst af COVID-19 hos et pelsdyr, skal dyrlægen straks underrette Fødevarestyrelsen og efter dennes anvisning udtage og indsende materiale til undersøgelse på det nationale referencelaboratorium.
 § 5. Dyrlæger og ansatte på diagnostiske laboratorier skal ved påvisning af COVID-19 hos pelsdyr kontakte Fødevarestyrelsen.
Screening § 6. Ejeren eller brugeren af et pelsdyrhold skal på Fødevarestyrelsens anmodning, lade Fødevarestyrelsen udtage og indsende prøver af relevant materiale fra pelsdyrene eller pelsdyrholdets omgivelser til undersøgelse for COVID-19.
 Stk. 2. Ejeren eller brugeren skal bistå Fødevarestyrelsen med prøveudtagningen, jf. stk. 1.
 Stk. 3. Fødevarestyrelsen kan lade prøver udtaget i anden anledning undersøge for COVID-19.
 Stk. 4. Resultater fra undersøgelserne i stk. 1 eller stk. 3 vil blive benyttet til at kortlægge udbredelsen af COVID-19 i pelsdyr.
 Stk. 5. De i stk. 1 eller stk. 3 nævnte prøver kan indgå i forskningsprojekter vedrørende COVID-19.
Offentligt tilsyn § 7. Såfremt prøveresultaterne af de i § 6, stk. 1 eller stk. 3 påvises positive, kan Fødevarestyrelsen sætte besætningen under offentligt tilsyn.
Andre besætninger på samme ejendom kan ligeledes sættes under offentligt tilsyn.
Offentligt tilsyn ved mistanke § 8. Fødevarestyrelsen kan sætte en besætning, der mistænkes for at være smittet med COVID-19, under offentligt tilsyn.
 Stk. 2. Det offentlige tilsyn kan bl.a. omfatte følgende:
 1) Fødevarestyrelsen kan påbyde ejeren eller den ansvarlige for besætningen at lade udtage prøver og indsende materiale fra besætningen til undersøgelse for COVID-19 på det nationale referencelaboratorium.
 2) Besætningen ikke må til- eller fraføres dyr, uden tilladelse fra Fødevarestyrelsen.
 3) Pelsdyrholdets ejer har pligt til at sørge for at underrette alle, der kommer i kontakt med pelsdyrholdet, herunder destruktionsanstalt, pelsningscentral, fodercentral, konsulent, dyrlæge m.fl., om, at pelsdyrholdet er mistænkt smittet med COVID-19.
 4) Selvdøde eller aflivede pelsdyr, samt pels og kroppe af dyr, der er pelset på farmen, skal håndteres efter anvisning fra Fødevarestyrelsen.
 5) Maskiner og materiel, herunder bure, redekasser, haller, transportkasser, udstillingsfælder, æde- og drikkekar og andre genstande må ikke fjernes fra besætningen uden Fødevarestyrelsens tilladelse.
 6) Foder og husdyrgødning, herunder hygiejnisering af husdyrgødning, må ikke fjernes fra besætningen uden Fødevarestyrelsens tilladelse.
 Stk. 3. Foranstaltningerne i stk. 2 opretholdes, indtil Fødevarestyrelsen ophæver eller ændrer det offentlige tilsyn.
Offentligt tilsyn ved konstatering af smitte § 9. En besætning anses for at være smittet med COVID-19, når Fødevarestyrelsen på baggrund af kliniske tegn, post-mortem undersøgelser eller laboratoriemæssige undersøgelser foretaget på det nationale referencelaboratorium konkluderer, at besætningen er inficeret med COVID-19.
 § 10. Når COVID-19 er konstateret i en besætning, kan Fødevarestyrelsen pålægge et offentligt tilsyn i besætningen.
 Stk. 2.  Det offentlige tilsyn kan bl.a. omfatte følgende:
 1) Samtlige dyr i besætningen aflives efter Fødevarestyrelsens anvisning.
 2) Besætningen ikke må til- eller fraføres dyr, uden tilladelse fra Fødevarestyrelsen.
 3) Pelsdyrholdets ejer har pligt til at sørge for, at underrette alle, der kommer i kontakt med pelsdyrholdet, herunder destruktionsanstalt, pelsningscentral, fodercentral, konsulent, dyrlæge m.fl., om, at pelsdyrholdet er smittet med COVID-19.
 4) Selvdøde eller aflivede pelsdyr, samt pels og kroppe af dyr, der er pelset på farmen, skal håndteres efter anvisning fra Fødevarestyrelsen.
 5) Maskiner og materiel, herunder bure, redekasser, haller, transportkasser, udstillingsfælder, æde- og drikkekar og andre genstande skal behandles efter anvisning fra Fødevarestyrelsen.
 6) Foder og husdyrgødning, herunder hygiejnisering af husdyrgødning, skal håndteres efter anvisning fra Fødevarestyrelsen.
 Stk. 3. Foranstaltningerne i stk. 2 opretholdes, indtil Fødevarestyrelsen ophæver eller ændrer det offentlige tilsyn.
Afholdelse af udgifter § 11. Fødevarestyrelsen afholder udgifterne til udtagelse, indsendelse og undersøgelse af de i § 4, § 6, stk. 1 og § 8, stk. 2, nr. 1 nævnte prøver.
 Stk. 2.  Fødevarestyrelsen afholder ikke udgifterne til ejeren eller brugeren af et pelsdyrhold i forbindelse med prøveudtagning efter § 6, stk. 2.
 Stk. 3. Fødevarestyrelsen afholder udgifterne til undersøgelse af de i § 6, stk. 3 nævnte prøver.
Straf og ikrafttræden § 12. Med bøde straffes den, der 1) undlader at tilkalde dyrlæge efter § 3, 2) undlader at kontakte Fødevarestyrelsen efter § 3, stk. 2, § 4, eller § 5, eller 3) ikke opretholder foranstaltninger givet efter § 8 eller § 10.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 13. Bekendtgørelsen træder i kraft den 24. juni 2020.
 Stk. 2.  Bekendtgørelse nr. 921 af 20. juni 2020 om COVID-19 hos pelsdyr ophæves.
