Nr BTL 145 Betænkning over Forslag til lov om ændring af lov om planlægning  

 (Overførelse af landzonemyndigheden til kommunalbestyrelsen) (Af Aage  

 Brusgaard (FP), Hans Christian Schmidt (V) og Niels J.
Langkilde (KF) m.fl.)  

  

 Nr L 145 1995-96, 1. samling Afgivet af Miljø- og Planlægningsudvalget Afgivet: 19960515 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Egtved Kommune, borgmester Jørgen Petersen, Kommuneforeningen i Nordjyllands Amt og Kommuneforeningen i Viborg Amt.
Et af udvalgets spørgsmål til miljø- og energiministeren, dennes svar  

 herpå samt en af de modtagne henvendelser er optrykt som bilag til  

 betænkningen.
Endvidere er optrykt et bilag til en henvendelse, som Aage  

 Brusgaard (FP) har omdelt, et bilag til en henvendelse fra Kommuneforeningen  

 i Nordjyllands Amt samt den af Folketinget 29. februar 1996 vedtagne  

 dagsorden D 39.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til forkastelse ved 3. behandling.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse uændret.
Mindretallet kan konstatere, at samtlige henvendelser og deputationer, der  

 har været vedrørende lovforslaget, har udtrykt sig positivt over for, at  

 zonelovskompetencen overføres fra amter til kommuner.
Det må bl.a. på denne  

 baggrund konkluderes, at flertallet i samtlige Danmarks 275 kommuner støtter  

 lovforslaget og dette uanset partifarve.
Når der så tilsyneladende alligevel  

 ikke kan opnås flertal for lovforslaget i Folketinget, kan det kun tolkes som  

 et udtryk for, at Folketingets flertal udtrykker mistillid til de politikere,  

 der er valgt til de kommunale råd, og at Folketingets flertal ikke er i  

 harmoni med befolkningens ønsker.
Mindretallet er bekendt med, at regeringen har givet udtryk for at ville  

 nedsætte en kommission, der skal se på hele opgavefordelingen mellem stat,  

 amt og kommune.
Dette resultat ser mindretallet frem til, når det foreligger  

 i 1999, men angående zonelovskompetencens overførsel har der allerede været  

 mange forsøg (alle med positive resultater), og der er skrevet tykke  

 rapporter herom.
I alt har 30 kommuner og 6 amtskommuner deltaget i  

 frikommuneprojekter.
 Der er derfor ingen saglig begrundelse for, at denne del af overflytningen  

 af opgaver fra amt til kommune igen skal i en »syltekrukke«.  

 Mindretallet har en klar erindring om, hvordan det gik med »Forslag til  

 hovedstadsreform«.
Mindretallet vil også henvise til dagsorden D 39 af 29. februar 1996, der  

 blev stillet af samtlige Folketingets partier og vedtaget enstemmigt.  

 Mindretallet henviser særlig til dagsordenens første pind.
Ved at stemme for  

 lovforslaget vil man allerede være et langt skridt ad den rigtige vej i  

 forhold til dagsordenen.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.  

 Centrum-Demokraterne og Dansk Folkeparti havde ikke medlemmer i udvalget.
Bilag Et af udvalgets spørgsmål til miljø- og energiministeren, dennes svar  

 herpå samt en af de modtagne henvendelser Spørgsmål 2:
 Ministeren anmodes om at fremsende et sammendrag af de evalueringer, der  

 har været over frikommuneforsøgene med overførsel af landzonekompetencen til  

 primærkommunerne.
 Svar:
 Der vedlægges en kopi af sammenfatningen af evalueringsresultaterne fra  

 rapporten »Evaluering af frikommuneforsøgene med overførsel af  

 landzonekompetencen fra amtsrådtil kommunalbestyrelse«,  

 Miljøministeriet, Landsplanafdelingen, august 1993.
 Rapporten indeholder resultatet af den endelige evaluering af  

 frikommuneforsøget med overførsel af landzonekompetencen fra amt til kommune.
 De første frikommuneforsøg påbegyndtes i 1986, og fra 1986 til 1989  

 overtog i alt 16 frikommuner på eget initiativ landzonekompetencen, således  

 at kommunerne selv kunne behandle alle landzoneansøgninger.
 I 1989 fik alle kommuner i de to friamter, Nordjyllands og Storstrøms  

 Amter, også overdraget landzonekompetencen, hvorefter i alt 64 kommuner  

 deltog i forsøget.
I rapporten skelnes mellem frikommuner og forsøgskommuner.
Forsøgskommuner  

 omfatter samtlige 64 kommuner, mens frikommuner kun omfatter de 16 kommuner,  

 der efter egen ansøgning overtog landzonekompetencen.
Sammenfatning af evalueringsresultaterne Erfaringer med decentralisering af landzonekompetencen Frikommunernes erfaringer Alle 16 frikommuner er positivt indstillet over for forsøget.  

 Frikommunerne mener, at de i stor udstrækning har opfyldt formålet med  

 forsøget.
Alle frikommuner angiver, at det er en administrativ lettelse, at  

 kommunerne selv er i stand til at meddele landzonetilladelse.
Mange  

 frikommuner udtrykker, at sagsbehandlingstiden er blevet forkortet, og at  

 borgerne derved har fået en bedre service.
Endelig nævner flere frikommuner,  

 at de har fulgt samme praksis som amterne i deres administration af  

 landzonebestemmelserne.
 Et par frikommuner anfører, at landzonekompetencens placering i kommunerne  

 har betydet en større motivation til at administrere landzonebestemmelserne  

 såvel i forvaltningen som hos politikerne.
 En kommune nævner, at kommunerne har vanskeligere ved at give afslag selv  

 i situationer, der klart er i strid med hensigten med landzonebestemmelserne.
Amternes erfaringer Amterne har meget delte meninger om frikommuneforsøget.
De to friamter,  

 Nordjyllands og Storstrøms Amter, samt Ringkjøbing Amt er overvejende  

 positivt indstillet over for forsøget.
Derimod er Fyn, Vestsjælland og Vejle  

 Amter skeptiske over for frikommunernes landzoneadministration i  

 forsøgsperioden.
Viborg og Ribe Amter har en neutral holdning til forsøget.  

 De øvrige seks amter har enten ingen frikommuner, eller også har de  

 tilkendegivet, at de har haft få erfaringer.
Nordjyllands Amt finder, at der ikke er sket »katastrofer« i det  

 åbne land, og at hovedintentionerne med landzonebestemmelserne derfor er  

 overholdt.
Samtidig påpeger amtet, at der er sket en nedsættelse af den  

 samlede sagsbehandlingstid, hvilket amtet anser for en forbedret service over  

 for borgerne.
 I Storstrøms Amt har Udvalget for teknik og miljø anbefalet, at  

 administrationen af landzonebestemmelserne i princippet bør ligge hos  

 kommunerne.
Flere amter kritiserer forsøgskommunernes landzoneadministration.
Bl.a.  

 tages der ikke tilstrækkeligt hensyn til den øvrige lovgivning for det åbne  

 land.
Landskabelige hensyn såvel som naturhensyn står svagt ved  

 forsøgskommunernes afgørelser.
Derudover kritiseres forsøgskommunerne for  

 mange procedure- og indholdsmæssige fejl i afgørelserne.
Dette har bl.a.  

 svækket muligheden for at håndhæve regionplanernes bestemmelser.
Fyns Amt konkluderer, at kommunernes landzoneadministration har betydet en  

 klar lempelse i forhold til den hidtidige praksis.
Storstrøms Amt vurderer,  

 at 9 pct. af forsøgskommunernes afgørelser ville være faldet anderledes ud,  

 hvis amtet havde haft landzonekompetencen.
Mange amter bemærker, at de har været tilbageholdende med at anke de  

 kommunale landzoneafgørelser.
Afgørelserne er kun blevet påklaget i de sager,  

 hvor der har været tale om en klar uoverensstemmelse med gældende  

 regionplanretningslinjer eller væsentlig modstrid med tidligere praksis.
Amternes generelle bemærkninger De fleste amter har nogle generelle bemærkninger til frikommuneforsøget.  

 Det anføres:
- At det er ulogisk og uhensigtsmæssigt at adskille planlægning og  

 administration, - at overførsel af landzonekompetencen vil stride imod de seneste  

 ændringer i plan- og naturbeskyttelseslovgivningen, hvor et af  

 hovedprincipperne har været at fastlægge en klar arbejdsdeling mellem kommune  

 og amt, - at »dobbeltadministration« ikke afskaffes, selv om kommunerne  

 får landzonekompetencen, idet amterne påser regionplanens overholdelse, - at decentralisering af landzonekompetencen vil vanskeliggøre den  

 generelle varetagelse af åben-land-interesserne.
Amternes og forsøgskommunernes administrationspraksis i 1992 En spørgeskemaundersøgelse til samtlige forsøgskommuner og alle amter i  

 1992 viser bl.a.:
- At forsøgskommunerne har en højere gennemsnitlig tilladelsesprocent (90  

 pct.) i landzoneansøgninger end amterne (76 pct.), - at den gennemsnitlige sagsbehanldingstid i landzonesager er forkortet  

 med kommunerne som landzonemyndighed, - at der i ca. 40 pct. af landzonetilladelserne også skal gives tilladelse  

 efter anden lovgivning - oftest naturbeskyttelsesloven - administreret af  

 amtet, - at der i ca. 55 pct. af landzonetilladelserne også skal gives tilladelse  

 efter anden lovgivning - oftest byggeloven - administreret af kommunen.
Det er vigtigt at pointere, - at de hensyn, der indgår i landzonesager, har væsentlig større lighed  

 med de hensyn, der indgår i sager efter naturbeskyttelsesloven end efter  

 byggeloven, - at planlovens eksisterende muligheder for at overføre  

 landzonekompetencen til kommunerne betyder, at ca. hver 6. landzonetilladelse  

 i dag gives af kommunerne, - at kommunerne ikke fuldt ud har udnyttet mulighederne for at afgrænse  

 landsbyer.
Påklagede landzonesager i 1990 og 1992 En undersøgelse af de landzonesager, der er blevet påklaget i  

 forsøgskommunerne og 4 udvalgte amter i 1990 og 1992 viser bl.a.:
- At ca. 9 pct. af amternes og forsøgskommunernes landzoneafgørelser blev  

 påklaget i 1990 og 1992, - at forsøgskommunerne i højere grad end amterne bliver omgjort af  

 klagemyndigheden i påklagede landzoneafgørelser. 1992-undersøgelsen adskiller  

 sig dog fra 1990-undersøgelsen ved, at omgørelsesprocenten for både amternes  

 og forsøgskommunernes afgørelser er blevet reduceret.
 - Hver 3. af forsøgskommunernes klagesager blev omgjort i 1990 og 1992,  

 mens amterne fik omgjort hver 11. klagesag i de to år.
- Specielt forsøgskommunernes tilladelser til helårsboliger bliver  

 omgjort, - at der er flere klager fra 3. mand (naboer m.v.) i forsøgskommunerne end  

 i amterne, - at forsøgskommunerne har flere nabo- end ansøgerklager i kategorierne  

 »helårsboliger« og »håndværk og industri« end amterne, - at det hovedsagelig er tilladelser, der bliver anket i forsøgskommunerne  

 (ca. 70 pct. af ankesagerne i forsøgskommunerne), - at det hovedsagelig er afslag, der bliver anket i amterne (57 pct. af  

 ankesagerne i amterne).
 Samlet antyder klagesagsundersøgelsen, at forsøgskommunerne administrerer  

 planlovens landzonebestemmelser mere liberalt, end hensigten med loven var.
Egtved Kommune Den 31. januar 1996 Borgmester Tybovej 2 6040 Egtved Folketingets Miljø- og Planlægningsudvalg Sekretariatet Christiansborg 1240 København K Undertegnede ønsker foretræde for Folketingets Miljø- og  

 Planlægningsudvalg for at redegøre for Egtved Kommunes erfaringer som  

 frikommune med administration af landzonekompetence i kommunen.
 Egtved Kommune administrerede som frikommune landzonekompetence i perioden  

 1. september 1986 til den 31. december 1994.
Ved foretrædelsen ønsker jeg at kommentere kommunens erfaringer, der er  

 meget positive.
Ikke mindst kan den nære kontakt mellem borgere og  

 administration og den hurtige sagsbehandling fremhæves.
 Til belysning af sagen vedlægges kommunens evaluering af frikommuneforsøg.
 Såfremt det er muligt, ønsker jeg foretræde den 7. februar 1996.
Med venlig hilsen Jørgen Petersen borgmester Bilaget med kommunens evaluering er ikke optrykt.
Bilag til en henvendelse, som Aage Brusgaard (FP) har omdelt i  

 udvalget Spøttrup Kommune Ramsing - 7860 Spøttrup Borgens og borgernes kommune »Det skæve Danmark« Telefax 33 15 13 99 Den 31. januar 1996 Folketinget att.
Aage Brusgaard Vedr. planlovens § 35 - zonelovskompetencen »Det skæve Danmark« holdt den 28. juni 1995 møde med  

 økonomiminister Marianne Jelved i København.
 Her fremførte vi følgende vedr. planlovens § 35 - tidligere zoneloven:
Erhvervsudviklingen i landdistrikterne hæmmes ofte af for mange  

 restriktioner, når og hvis der sker en positiv udvikling.
Her tænkes specielt  

 på småvirksomheder i nedlagte landbrugsbygninger.
Disses udvikling er fra  

 starten ofte uforudsigelige.
 Udvikler de sig positivt, kommer de tit i klemme på grund af zoneloven,  

 der fortolkes forskelligt fra amt til amt.
 Det blev anført, at zonelovskompetencen bør ligge hos kommunerne - og  

 dette af flere grunde.
 For det første tvinger det kommunerne til at forholde sig til  

 udviklingen/udbygningen af de nedlagte landbrug - og ikke, som det er hørt  

 før, at kommunerne »skubber« beslutningerne fra sig.
 For det andet, men ikke uvæsentlige, undergives et nedlagt landbrug  

 byggelovgivningens regler, hvorved der ikke kan ske uhensigtsmæssige  

 tilbygninger, uden at kommunernes bygningsmyndighed kommer ind i billedet.  

 Dette til forskel fra byggerier i dag omkring igangværende landbrug.
 Ministeren tilkendegav, at hun var positiv over for at se på  

 zonelovskompetencen.
Med venlig hilsen Alex Lind borgmester Bilag til en henvendelse fra Kommuneforeningen i Nordjyllands Amt Kommuneforeningen i Nordjyllands Amt Den 15. oktober 1993 Miljøminister Svend Auken Miljøministeriet Slotsholmsgade 12 1216 København K Landzonelovskompetencen På baggrund af drøftelser i Kommuneforeningen i Nordjyllands Amts  

 bestyrelse og på baggrund af henvendelser fra en række nordjyske kommuner  

 opfordrer bestyrelsen miljøministeren til på ny at overveje spørgsmålet om  

 zonelovskompetencen.
 Bestyrelsen ønsker, at kompetencen - i lighed med det gældende  

 frikommuneforsøg til udgangen af 1993 - permanent overføres til kommunerne  

 fra amtskommunen.
 Som det fremgår af Miljøministeriets evaluering af ordningen, har der  

 været stor tilfredshed med forsøgsordningen, bl.a. med kortere  

 sagsbehandlingstid, der har givet en bedre service for borgerne.
 Samtidig med bestyrelsens forslag om, at kompetencen entydigt overføres  

 permanent til kommunerne, foreslås et enstrenget klagesystem, hvor kommunens  

 afgørelser kan ankes til Miljøministeriet.
 Det kan i øvrigt oplyses, at amtsborgmesteren for Nordjyllands Amt  

 tidligere over for Kommuneforeningen har erklæret, at amt og kommuner skal  

 stå sammen om at videreføre udlægningen af zonelovskompetencen.
En række nordjyske kommuner har allerede skriftligt over for  

 miljøministeren beklaget ministerens afgørelse.
For de nordjyske kommuner er  

 der ingen tvivl om, at en tilbageførsel af kompetencen til amtet vil være et  

 tilbageskridt.
Med venlig hilsen Kaj Kjær / Jørgen Kvist Dagsorden D 39 vedtaget den 29. februar 1996 »Folketinget pålægger regeringen - at nedsætte et hurtigtarbejdende udvalg, der får til opgave at gennemgå  

 lovgivningen med henblik på at skaffe by- og landbefolkningen ligeværdige  

 udviklingsmuligheder på lokale forudsætninger (f.eks. skiltningsmuligheder,  

 tilkørselsforhold, offentlig service m.v.) og derudover undersøge, om der  

 gives direkte eller indirekte konkurrenceforvridende kommunale tilskud til  

 dækning af omkostninger i forbindelse med etablering af butikker,  

 lavprisvarehuse og butikscentre, og fremlægge eventuelle løsningsforslag  

 herpå, - at nedsætte et hurtigtarbejdende udvalg, der får til opgave at foretage  

 en gennemgribende analyse med efterfølgende løsningsforslag senest den 1.  

 marts 1997 med henblik på at gøre transporten på landet og til de små øer  

 mere optimal, fleksibel og miljørigtig samt gøre den kollektive transport  

 mere individuelt orienteret, - fra 1997 at øremærke 200 mio. kr. af byfornyelsesmidlerne til genbrug og  

 renovering af boligmassen i landsbyer og landdistrikter, herunder de  

 bevaringsværdige bygninger, - at gøre regelsættet til fordelingen af de 200 mio. kr. enkelt og meget  

 lidt administrativt belastende, - at kreditforeningernes og pengeinstitutternes udlånspolitik i  

 landdistrikterne undersøges af et udvalg og at fremsætte lovforslag, der  

 pålægger realkreditinstitutterne i deres årsregnskaber at redegøre for  

 kreditgivningen i landdistrikterne, - at fremlægge en årlig redegørelse, som gør status for udviklingen i  

 landsbyer og landdistrikter, samt oplyse, hvilke initiativer regeringen agter  

 at foretage.
Herefter går Folketinget over til næste sag på dagsordenen.« D 39 vedtaget enstemmigt med 120 stemmer.
