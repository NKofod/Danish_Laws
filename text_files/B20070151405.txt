Bilag 1 Bekendtgørelse om regulering af udgiftsgrænser i det behovsafhængige medicintilskudssystem pr. 1. januar 2008 I medfør af § 154, stk. 3, i lov nr. 546 af 24. juni 2005 sundhedsloven, fastsættes:
 § 1. Indenrigs- og sundhedsministeren regulerer en gang årligt den 1. januar udgiftsgrænserne for de intervaller, der er afgørende for størrelsen af den offentlige sygesikrings tilskud til lægemidler, jf. sundhedslovens § 146, stk. 2 og 3, og § 147.
 Stk. 2. Reguleringen den 1. januar sker på grundlag af udviklingen i forholdet mellem den samlede omsætning af generelt tilskudsberettigede lægemidler og forbruget af generelt tilskudsberettigede lægemidler målt i definerede døgndoser i den nærmest forudgående sammenhængende 12 måneders periode regnet fra den 1. juli til den 30. juni i det efterfølgende år og den tilsvarende forudgående 12 måneders periode.
 Stk. 3. Udgiftsgrænserne afrundes nedad til nærmeste hele kronebeløb, der kan deles med fem.
 § 2. De fra den 1. januar 2008 gældende udgiftsgrænser fremgår af bilag 1.
 § 3. Bekendtgørelsen træder i kraft den 1. januar 2008.
 Stk. 2. Samtidig ophæves bekendtgørelse nr. 1162 af 5. december 2005 om fastsættelse af udgiftsgrænser i det behovsafhængige medicintilskudssystem pr. 1. januar 2006.
