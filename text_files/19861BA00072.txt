Nr BSF 72 Forslag til folketingsbeslutning om oprettelse af et centralt og lokale  

 børne- og ungdomsråd samt lokale åbne børne- og ungdomsrådgivninger Fremsat af Carsten Andersen (SF) Agerschou (SF) Hanne Thanning Jacobsen  

 (SF) Ingerlise Koefoed (SF) Ebba Strange (SF) den 11. december 1986 Folketinget opfordrer regeringen til inden 1. maj 1987 at fremsætte lovforslag om oprettelse af et centralt og af lokale børne- og ungdomsråd samt lokale åbne børne- og ungdomsrådgivninger efter følgende retningslinjer:
I.
DET CENTRALE BØRNE- OG UNGDOMSRÅD Børne- og ungdomsrådet skal fremme børns og unges interesse i samfundet, følge udviklingen i børns og unges levevilkår på alle områder.
Det centrale børne- og ungdomsråd består af 5 personer, hvoraf Folketinget udpeger 1, Amtsrådsforeningen, Københavns og Frederiksberg kommuner og Kommunernes Landsforening i fællesskab 1, Børnesagens Fællesråd 1, og arbejdsgruppen for børn og kultur under Kulturministeriet 1. Rådet vælger selv sin formand.
 Børne- og ungdomsrådet kan bl.a. arbejde med følgende:
1. På eget initiativ eller som høringsinstans for andre myndigheder varetage børns og unges interesser i forbindelse med planlægning og samfundsudvikling.
2. Komme med forslag om forandringer i samfundet, som kan forbedre børns og unges levevilkår og retssikkerhed samt forebygge, at børn og unge bringes i konflikt med samfundet.
3. Gennem information og aktiviserende kulturfremstød bidrage til den løbende debat om børns og unges vilkår i samfundet.
4. Fungere som koordinerende og formidlende organ over for lokale børne- og ungdomsråd eller andre former for lokale børne- og ungdomsinitiativer, der arbejder med samme formål som det centrale børne- og ungdomsråd.
5. Sikre, at der forskes i børns og unges vilkår på forskellige niveauer og ud fra forskellige faglige synsvinkler.
6. Børne- og ungdomsrådet skal udgive en årlig beretning som del i den samfundspolitiske debat.
Det centrale børne- og ungdomsråd placeres organisatorisk under ombudsmanden og finansieres over finansloven.
Der oprettes et mindre, selvstændigt sekretariat med et antal rejsende rådskonsulenter.
II.
DE LOKALE BØRNE- OG UNGDOMSRÅD Det centrale børne- og ungdomsråd skal virke igangsættende for, at der lokalt oprettes børne- og ungdomsråd, som skal sikre børn og unge indflydelse og medbestemmelse på lokale forhold af betydning.
De lokale børne- og ungdomsråd vælges af og blandt en kommunes børn og unge i alderen 7-24 år.
Børne- og ungdomsrådene skal finansieres ved afsættelse af et fast beløb pr. indbygger i kommunen mellem 0 og 26 år til dækning af eget sekretariat og løbende drift.
III.
BØRNE- OG UNGDOMSRÅDGIVNING Det centrale børne- og ungdomsråd skal virke for, at der i hver kommune, afpasset efter kommunens størrelse, etableres en eller flere åbne børne- og ungdomsrådgivninger, eventuelt i forbindelse med eller ved sammenlægning af eksisterende rådgivninger.
 Disse skal fungere på følgende måde:
1. De kommunale børne- og ungdomsrådgivninger skal være vederlagsfri og fungere åbent og anonymt.
2. Børne- og ungdomsrådgivningerne skal virke opsøgende på gadeplan og i miljøerne.
3. Børne- og ungdomsrådgivningerne skal virke formidlende til andre specialrådgivninger og koordinerende med hensyn til andre rådgivnings- og vejledningsinitiativer.
4. Børne- og ungdomsrådgivningerne bør kunne iværksætte eller yde tilskud til etablering af almene og erhvervsintroducerende kurser.
5. Børne- og ungdomsrådgivningen skal tage initiativ til etablering af børne- og ungdomsteam inden for forskellige aldersgrupper, f.eks. 0-6 år, 7-14 år og 15-25 år, bestående af repræsentanter fra de institutioner, organisationer eller offentlige myndigheder, der arbejder med børn og unge.
6. Børne- og ungdomsrådgivningen kan også arbejde med forældre til børn efter henvendelse fra forældrene med det særlige formål at sikre børnene et liv i familien.
BEMÆRKNINGER TIL FORSLAGET ALMINDELIGE BEMÆRKNINGER I løbet af de sidste årtier har samfundet ændret sig i en stadig hurtigere takt, og der er sket forandringer i familiestrukturen, samlivsmønstrene og arbejdslivet.
Kvinderne har i stadig større udstrækning vundet indpas på arbejdsmarkedet, medens mændene ikke i samme udstrækning har overtaget de hjemlige forpligtelser.
Størstedelen af småbørnsmødrene arbejder i dag uden for hjemmet med deraf følgende større arbejdsbyrde.
Ændringerne i samfundsstrukturen har bevirket, at især børnefamiliernes hverdag er yderst presset såvel økonomisk som tidsmæssigt.
Disse forhold er særlig svære for enlige forsørgere og og for forældre med kronisk syge eller handicappede børn.
Selv om børnetallet i en periode har været faldende, betyder det ikke, at problemerne er i aftagende.
Det er hovedsagelig de kvantitative problemer omkring børn og unge, der har været fremme i samfundsdebatten, men vi må indstille os på, at det i fremtiden mere og mere er de kvalitative problemer i indsatsen over for børn og unge, vi bliver præsenteret for.
Det er kun sørgeligt, at kvaliteten ikke har haft den vigtige plads, som vore børns fremtid kræver.
De sociale og kulturelle netværk i lokalsamfundene er i dag yderst fragmentariske, og følgen deraf er ofte understimulering og isolation af børn og unge i truede miljøer.
I dagens samfund er børn og unge helt og holdent afhængige af voksne, og de har kun ringe mulighed for at varetage og øve medbestemmelse på de forhold, som vedrører dem selv.
De har ingen indflydelse i politisk virksomhed, planlægning, økonomi m.v.
Derfor nedprioriteres deres behov og betingelser for en sund og harmonisk udvikling alt for ofte.
Vi ved en del om børns og unges opvækstforhold og udviklingsmuligheder.
Der har været nedsat børnekommission og ungdomsudvalg, men kun få af disse kommissioners og udvalgs gode intentioner er omsat i konkret handling.
Børn og unge er det grundlag, de voksne af i dag skal bygge deres alderdom på.
Jo mere vi gør for børn og unge i dag, desto sikrere bliver morgendagens velfærdssamfund, til glæde for vore børnebørn, vore børn og unge i dag og, ikke helt uvæsentligt, også for os selv.
BEMÆRKNINGER TIL DE ENKELTE BESTEMMELSER DET CENTRALE BØRNE- OG UNGDOMSRÅD Der foreslås et 5 personers råd sammensat af personer, der er aktive inden for praktisk arbejde med børn og unge.
Det er ikke meningen, at det skal være et kransekageråd i traditionel forstand, men sammensat af personer, som ud fra deres dagligdag har snæver forbindelse til børne- og ungdomsarbejdet, og som besidder en sådan tillid, at rådet vil vinde almindelig respekt.
Det er ikke meningen, at det enkelte rådsmedlem repræsenterer den organisation i rådet, som har indstillet vedkommende.
Det er personens holdninger og ideer på børne- og ungdomsområdet, der bør tælle, for at vedkommende instans peger på en person til rådet.
Rådets medlemmer og formand skal kunne frikøbes/ have dækning for tabt arbejdsfortjeneste for deres arbejde i rådet.
Valgperioden bør være 2 år ad gangen, og der kan højst ske genvalg i 2 perioder, således at valgperioden højst kan være 6 år.
Formanden kan ligeledes kun genvælges to gange.
Det er meningen, at rådet ikke skal lægges ind under et bestemt ressortministerium og derved blive underlagt et sådan ministeriums særlige samfundsopfattelse.
 Ad 1.
Der er her givet børne- og ungdomsrådet helt frie hænder.
Det er ikke meningen, at børne- og ungdomsrådet skal optræde som ankeinstans eller i almindelighed tage enkeltsager op, men rådet bør og kan udmærket udtale sig om almindelig forvaltningspraksis, som det har givet sig udslag i enkeltsager, eller om, hvordan anke/ klagesystemer virker for børn og unge.
Det er rådets opgave at være udfarende, og en børne- og ungdomsrådslov skal give børne- og ungdomsrådet adgang til at søge indflydelse på planlægning f.eks.
ved at optræde som høringspart eller ved at forlange materiale tilsendt m.h.p. udtalelse.
Ad 2 Børne- og ungdomsrådet skal ikke have nogen myndighedskompetence, men må alene bygge sit arbejde på en offentlig debat og en udvidet adgang til at skaffe sig indsigt i børns og unges vilkår inden for alle offentlige og private virksomheder, der har betydning for børn og unge.
F.eks. skal rådet have adgang til at vurdere retssystemets behandling af børne- og ungdomssager, ligesom rådet skal have adgang til at vurdere et firmas udbud af videofilm, som børn og unge har adgang til at leje.
Ad 3 Det er bevidstheden om børns og unges vilkår, der skal ændre samfundet og være det politiske pres; derfor er det vigtigt, at børne- og ungdomsrådet har en stor informationsaktivitet og gør brug af mange forskellige medier.
Ad 4 Forslaget bygger på et centralt børne- og ungdomsråd og lokale børne- og ungdomsråd.
De lokale børne- og ungdomsråd forudættes at arbejde med samme formål som det centrale råd og have direkte reference til det centrale råd.
Forslaget indebærer ikke en pligt til at oprette børne- og ungdomsråd lokalt, men der kan være lokale børne- og ungdomsinitiativer, som arbejder under samme formål.
Sådanne initiativer skal have adgang til det centrale råd.
Koordineringen tænkes at være en bred oplysning om initiativer rundt om i landet for børn og unge, såvel med hensyn til enkeltprojekter som generelt.
Det kan f.eks. ske ved udgivelse af en orienteringspjece.
Ad 5 Efter nedlæggelse af småbørnsinitiativet er forskningen om børns vilkår mere eller mindre gået i stå.
I forbindelse med børne- og ungdomsrådets etablering skal det også fastlægges, hvordan forskningen i børns og unges vilkår skal ske.
Forslagsstillerne forestiller sig, at der oprettes et center for børne- og ungdomsforskning i tilknytning til en allerede eksisterende institution, der skal have selvstændig status (§ 31-institut). Det er vigtigt, at forskning samt forsøgs- og udviklingsarbejde udføres rundt om på decentrale læreanstalter som universiteter, lærerhøjskoler, hospitaler, socialpædagogiske seminarier og sociale højskoler.
Centeret skal beskæftige sig med såvel grundforskning som koordinering af lokal forskning.
Centeret refererer til børne- og ungdomsrådet og skal være et aktiv i rådets arbejde.
Et eksempel på forskningsarbejde under rådet kan være et børne- og ungdomsmiljø i form af et mindre geografisk område, som indrettes til at fungere som et forsøgscenter for udviklingsarbejde for børn og unge.
Det kan f.eks. være et fristed for kriseramte børn og unge som beskrevet i foreningen »Børns vilkår's BØRNEHUSET, f.eks.
rumme initiativer som børnebyen i SKÅ, det kan f.eks. rumme en familiehøjskole, hvor familier i perioder deltager i undervisning m.h.p. en forbedret familiesituation som alternativ til anbringelse af børn og unge.
Børne- og ungdomsmiljøet behøver ikke at være et enkelt område, men kan fungere mange steder rundt om i landet - ja, gerne således, at hele landet blev påvirket af resultaterne heraf.
Ad 6 Beretningen skal have så stor udbredelse som muligt; derfor skal der gives rådet frie hænder og tilskyndelse til at finde så god en medieform som muligt.
Børne og ungdomsrådet kan ikke fungere uden et sekretariat og en aktiv, udadrettet, kreativ medarbejderstab.
Ansættelser i rådet skal være tværfaglige, og på åremål.
Det er dels vigtigt, at rådets sekretariat til stadighed er et levende, initiativtagende sekretariat, dels også at de ansatte kommer ud i lokal- eller centralforvaltningerne og bruger deres viden og erfaringer fra børne- og ungdomsrådet.
Det er vigtigt, at rådet ikke arbejder traditionelt bureaukratisk, men at mange aktiviteter foregår i form af seminarer og lokale aktiviteter, så rådets medarbejdere kommer i kontakt med det miljø, rådet beskæftiger sig med.
Lokale børne- og ungdomsråd skal kunne oprettes af kommuner og gives en status som et udvalg under kommunen.
Hvis der oprettes et lokalt børne- og ungdomsråd, skal det således have egen økonomi med mulighed for at ansætte en medarbejder, der kan forberede lokalrådets arbejde.
Med hensyn til udarbejdelse af rådets nærmere funktion inddrages DUF i regeringens forarbejde.
BØRNE- OG UNGDOMSRÅDGIVNING Forslagets hensigt er, at der i hver kommune etableres mindst een eller flere åbne børne- og ungdomsrådgivninger.
Forslagsstillerne er klar over, at der i mange kommuner eksisterer forskellige rådgivnings- og vejledningskontorer.
Det er ikke meningen at lægge en ny rådgivning oven i tilbudsbunken, men at foreslå, at een eller flere rådgivninger og vejledninger sammenarbejdes og påtager sig opgaver, som er beskrevet i forslaget.
Det er en løbende proces, som mange kommuner formentlig hurtigt vil tage fat på, men der vil også være en del, som er tilbageholdende.
Derfor skal det centrale børne- og ungdomsråd have en opsøgende virksomhed i dette spørgsmål.
