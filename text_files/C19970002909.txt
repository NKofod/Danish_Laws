1. Indledning Domstolene har i en række sager godkendt, at der under visse betingelser  

 kan pålægges personligt erstatningsansvar for tab, der er påført det  

 offentlige ved manglende afregning af indeholdte A-skatter.
 Senest har Højesteret i dom af 24. november 1994, refereret i UfR 1995 s.  

 43, pålagt direktøren for et aktieselskab personligt erstatningsansvar for  

 selskabets A-skatterestance.
 2. Betingelserne er:
 - Selskabet skal være ophørt som insolvent med restancer af  

 A-skat/AM-bidrag, eller det offentlige skal på anden måde have konstateret et  

 tab, f.eks. i forbindelse med en akkord.
- Den erstatningsansvarlige skal have handlet culpøst.
Han skal således  

 allerede på det tidspunkt, hvor lønningerne blev udbetalt, have indset eller  

 burde have indset, at selskabet ikke havde tilstrækkelige midler til at  

 betale de tilhørende A-skatter og AM-bidrag.
- Han skal derudover have haft en væsentlig økonomisk interesse og/eller  

 været enerådende i selskabets anliggender.
Disse forudsætninger kan samtidigt  

 opfyldes af flere personer.
Det er således ikke afgørende, om de pågældende  

 ejede nogen del af selskabets kapital.
3. Indberetning af erstatningsansvar 3.1 Regionens indberetning Regionen skal indberette sager om erstatningsansvar til Told- og  

 Skattestyrelsen, hvis den skønner, at betingelserne derfor er opfyldt.
 Hvis Told- og Skattestyrelsen herefter rejser erstatningssag ved  

 domstolene, sker det ved civilt søgsmål.
 Regionen kan også indberette erstatningssag i forbindelse med indberetning  

 af straffesag efter reglerne i SD-cirkulære 1988-20. I disse tilfælde vil  

 Told- og Skattestyrelsen anmode domstolen om at tage stilling til  

 erstatningsansvaret i forbindelse med straffesagen.
 I det omfang regionen afslutter en straffesag administrativt, bemyndiges  

 regionen også til at indgå forlig om erstatningsansvar.
3.2 Bevisbyrden Skattemyndighederne har bevisbyrden for, at der er handlet culpøst.
Til  

 brug for bedømmelsen af, om der skal rejses erstatningskrav, må følgende  

 materiale vedlægges ved sagens indberetning til styrelsen.
 - Opgørelse over restancen excl. renter og påkravsgebyrer fordelt på  

 tilsvarsmåneder.
- Redegørelse for tvangsinddrivelsens forløb, herunder oplysning om udlæg  

 eller anden sikkerhed.
Det skal fremgå, på hvilke tidspunkter regionen har  

 været i forbindelse med de ansvarlige.
- Den indeholdelsespligtiges skriftlige forklaring om årsagen til  

 restancens opståen.
Afgives erklæringen mundtligt i forbindelse med  

 sagsbehandlingen, skal referat heraf af bevismæssige grunde så vidt muligt  

 være læst og underskrevet af den indeholdelsespligtige.
 - Foreliggende rapporter vedrørende kontrolbesøg i det tidsrum, hvori  

 restancen er opstået.
 Følgende regnskabsmateriale:
 - Virksomhedens regnskaber for de 3 seneste indkomstår.
 - Bekræftede udskrifter af bestyrelsens forhandlingsprotokol og  

 revisionsprotokoller vedrørende forhold af betydning for sagen.
 - Statusoversigt og kuratorindberetning, jf. konkurslovens §§ 116 og 125.
 - Oplysning om personlige skatterestancer.
 - Oplysninger om indkomst- og formueforhold for de seneste 3 indkomstår  

 for de personer, der ønskes pålagt erstatningspligt, med henblik på en  

 bedømmelse af, om et eventuelt erstatningsbeløb vil kunne inddrives hos de  

 erstatningspligtige.
4. Generelle bemærkninger Erstatningsspørgsmålet kan kun afgøres på grundlag af de almindelige  

 erstatningsregler, hvorfor hæftelsesbestemmelserne i kildeskattelovens § 69,  

 stk. 2, og lov om arbejdsmarkedsfonde § 15, stk. 3, ikke kan anvendes.
Det  

 betyder, at erstatningskravet ikke kan tillægges renter efter  

 kildeskatteloven og arbejdsmarkedsfondsloven, men alene procesrente.
Det  

 betyder endvidere, at det ikke kan inddrives efter de særlige regler for  

 inddrivelse af skatterestancer og arbejdsmarkedsbidrag.
Når styrelsen rejser et erstatningskrav, skal det registreres i det  

 centrale fordringsregister, og den indeholdelsespligtige skal orienteres om  

 registreringen.
Først derefter kan kravet anvendes til modregning.
5. Ophævelsesbestemmelse SD-cirkulære 1982-15 af 4. juni 1982 ophæves.
