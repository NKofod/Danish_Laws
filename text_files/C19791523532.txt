 Mange lægemidler på det danske marked indeholder farvestoffer.
 Der rejses ret ofte kritik af, at det fra myndighedernes side overhovedet  

 tillades, at lægemidler (og levnedsmidler m.v.) tilsættes farvestoffer.
 Efter sundhedsstyrelsens opfattelse er det dog i flere sammenhænge en  

 fordel, at der er muligheder for at farve lægemidler, omend der selvsagt må  

 anvendes stoffer, der er uskadelige.
Når forskellige lægemidler har forskelligt udseende (farve, tabletform  

 o.lign.), vil det for patienter, der skal indtage flere lægemidler på en gang  

 være lettere at kende forskel, så medicineringsfejl kan undgås.
I  

 lægemiddelproduktionen er det også en sikkerhedsmæssig fordel med  

 farveforskelle mellem præparaterne.
 Til farvning af lægemidler er det her i landet kun tilladt at benytte de  

 farvestoffer, der fremgår af et EF-direktiv herom (direktiv 78/25 af 12.  

 december 1977).
De pågældende stoffer svarer til dem, der er anført i EF-reglerne  

 vedrørende farvestoffer, som må anvendes i levnedsmidler.
De anses alle for  

 at være uskadelige og er til stadighed under observation af toksikologisk  

 ekspertise.
De relevante oplysninger om et lægemiddels indhold af farvestoffer vil  

 normalt kunne fås på apoteket, men en del lægemiddelfremstillere foretager  

 for tiden ændringer i en række lægemidlers udseende derved, at et eller flere  

 farvestoffer tages ud.
Sundhedsstyrelsen imødekommer ønsker herom, når det  

 kan dokumenteres, at lægemidlernes egenskaber iøvrigt ikke ændres.
Sundhedsstyrelsen har fra tid til anden besvaret forespørgelser om,  

 hvorvidt bestemte lægemidler indeholder bestemte farvestoffer.
Derimod har  

 det hidtil været vanskeligere for sundhedsstyrelsen at besvare forespørgelser  

 om f.eks., hvilke lægemidler der indeholder et bestemt farvestof.
 Imidlertid er sundhedsstyrelsens oplysninger om lægemidlers  

 indholdsstoffer nu overført til EDB, hvilket gør det muligt at få oplysninger  

 også om farvestoffer fremskaffet hurtigt.
 Hensigten med denne meddelelse er derfor at gøre opmærksom på, at mange  

 lægemidler i øjeblikket skifter udseende, og at sundhedsstyrelsen er  

 indstillet på at besvare forespørgelser fra interesserede om forekomst af  

 farvestoffer i lægemidler.
 Skriftlig henvendelse kan ske til sundhedsstyrelsens farmaceutiske  

 laboratorium, Frederikssundsvej 378, 2700 Brønshøj.
