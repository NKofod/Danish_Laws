Skriftlig fremsættelse (29. marts 2017) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af lov om danskuddannelse til voksne udlændinge m.fl. og forskellige andre love (Mere virksomhedsrettet danskuddannelse til voksne udlændinge, krav om mellemkommunal aftale ved midlertidig boligplacering af flygtninge i en anden kommune m.v.) (Lovforslag nr.
L 175) Regeringen ønsker med lovforslaget at understøtte regeringens mål om, at udlændinge, der opholder sig i Danmark, hurtigst muligt får fodfæste på arbejdsmarkedet og bliver selvforsørgende.
Danskundervisning er et vigtigt element i vejen til arbejdsmarkedet.
Det er et middel til en vellykket integration.
Men det er ikke et mål i sig selv.
Derfor skal den danskuddannelse, der tilbydes nyankomne udlændinge, understøtte tiltag, der sigter mod at fremme udlændinges integration på arbejdsmarkedet, og i videst muligt omfang tilpasses virksomhedernes behov.
Den 17. november 2016 indgik den daværende Venstreregering, Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti aftale om Mere virksomhedsrettet danskuddannelse til voksne udlændinge som led i aftalen om afskaffelse af PSO-afgiften.
Lovforslaget udmønter de dele af aftalen om Mere virksomhedsrettet danskuddannelse til voksne udlændinge, som kræver lovændring.
Lovforslaget indeholder på den baggrund en række forslag til ændringer af danskuddannelsesloven og integrationsloven.
Det drejer sig bl.a. om etablering af en begynderundervisning med særlig vægt på mundtlige og beskæftigelsesrettede sprogkundskaber og fastsættelse af et timeloft på 15 timer for kursister under integrationsprogrammet.
Herudover indeholder forslaget en tydeliggørelse af forpligtelsen til at sende danskuddannelsesopgaven i udbud, et statsligt tværgående tilsyn med indplacering af udlændinge på danskuddannelserne, samt en forpligtelse for kommunerne til mindst hvert fjerde år at indgå regionale rammeaftaler om danskuddannelsesopgaven med henblik på at sikre regionalt samarbejde og koordinering.
 Det foreslås ligeledes, at danskuddannelsesloven ændres, så udenlandske arbejdstagere og studerende m.v. fremover tildeles et klippekort til danskuddannelse, der giver en samlet uddannelsesret på 3½ år inden for en periode på 5 år, ligesom der indføres et depositum på 1.250 kr. for udenlandske arbejdstagere og studerende m.v.
 Videre indeholder lovforslaget forslag til ændring af integrationsloven og danskuddannelsesloven, hvorefter den statslige refusion af kommunalbestyrelsens udgifter til undervisning af udenlandske arbejdstagere og studerende m.v. afskaffes, og refusionsloftet for udgifter til integrationsprogrammet nedsættes.
 Endelige indeholder lovforslaget ændring af integrationsloven med henblik på at indføre krav om mellemkommunal aftale ved midlertidig boligplacering af flygtninge i en anden kommune end den, hvortil flygtningen er visiteret.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
