Erstatningsansvarslovens § 26, tortgodtgørelse ved forbrydelser mod kønssædeligheden m.v., nævnets j.nr. 10-520-17988 Politiet opgav at rejse tiltale mod skadevolder for overtrædelse af straffelovens 222, stk. 2, samt til dels § 224, samt § 223, ved adskillige gange at have haft samleje og anden kønslig omgængelse med ansøger.
Begrundelsen for påtaleopgivelsen var, at skadevolder var afgået ved døden.
Nævnet fandt det på baggrund af oplysningerne i sagen godtgjort, at ansøger var berettiget til en godtgørelse efter offererstatningsloven.
Nævnet lagde vægt på, at skadevolder til dels havde tilstået samt på ansøgers detaljerede forklaring om overgrebene.
Nævnet tilkendte ansøger 125.000 kr. i godtgørelse.
Nævnet lagde vægt på, at ansøger fra det 10. til det 17. år havde været udsat for diverse grove seksuelle overgreb.
