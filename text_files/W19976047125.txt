Ankestyrelsens principafgørelse O-26-97 om kontanthjælp - rådighedsforpligtelse - uddannelsesorlov - arbejdsformidlingen Resume:
 En ansøger var ikke berettiget til supplerende kontanthjælp under sin uddannelsesorlov.
 Begrundelsen var, at den sociale begivenhed, som medførte, at han var berettiget til supplerende kontanthjælp til sine arbejdsløshedsdagpenge, ophørte, da han overgik til uddannelsesorlov. (Ansøger opfyldte ikke betingelserne for at få uddannelsesgodtgørelse efter lov om arbejdsmarkedspolitik).
Ankestyrelsen lagde vægt på, at ansøger efter at have påbegyndt uddannelseskurset måtte anses for at være uddannelsessøgende.
Han stod som følge deraf ikke længere til rådighed for arbejdsmarkedet i bistandslovens (nu aktivlovens) forstand. *) Love:
Lov om social bistand - lovbekendtgørelse nr. 110 af 26. februar 1996 - § 40, stk. 3 Lov om aktiv socialpolitik - lovbekendtgørelse nr. 1460 af 12. december 2007 - § 12, stk. 1 Note:
 *) Se også SM O 30-96.
 Sagsfremstilling:
Ansøger modtog supplerende kontanthjælp til sine arbejdsløshedsdagpenge.
I januar måned 1996 overgik han til uddannelsesorlov, idet han påbegyndte et 20 ugers uddannelsesforløb med speciale som automekaniker.
Kommunen standsede herefter udbetalingen af supplerende kontanthjælp til ansøger.
Som begrundelse henvistes til, at ansøger ikke var berettiget til at modtage kontanthjælp, når han havde uddannelsesorlov.
 I klagen til såvel ankenævnet som Ankestyrelsen anførtes det, at ansøger måtte være berettiget til supplerende kontanthjælp i uddannelsesperioden, da han i denne periode stod til rådighed for arbejdsmarkedet.
 Der henvistes i denne forbindelse til Arbejdsministeriets lovbekendtgørelse nr. 5 af 8. januar 1996, § 5 b, hvoraf det fremgår, at ledige i perioder med orlov til uddannelse skal stå til rådighed for arbejde, formidlet af arbejdsformidlingen eller arbejdsløshedskassen.
Ankenævnet tiltrådte kommunens afgørelse.
Der henvistes til, at Ankestyrelsen i en tilsvarende sag, meddelt ved SM 0-30-96 havde fastslået, at der ikke var hjemmel til at yde supplerende kontanthjælp til orlovsydelse.
 Nævnet fandt således ikke, at den omstændighed, at ansøger fra den 1. januar 1996 havde pligt til at stå til rådighed for formidlet arbejde berettigede ham til supplerende kontanthjælp, da han var uddannelsessøgende, og derfor ikke opfyldte rådighedsforpligtelsen i bistandslovens § 40.
 Sagen blev behandlet i principielt møde med henblik på afklaring af, om det forhold, at en ansøger, der efter den 1. januar 1996, under uddannelsesorlov, skal stå til rådighed for arbejde, formidlet af arbejdsformidlingen eller arbejdsløshedskassen har den virkning, at ansøger også anses for at opfylde rådighedsforpligtelsen i bistandslovens § 40, således at han - hvis betingelserne iøvrigt er opfyldt - er berettiget til supplerende kontanthjælp efter bistandslovens § 37. Afgørelsen supplerer SM 0-30-96.
 Afgørelse:
 Ankestyrelsen fandt, at ansøger ikke var berettiget til at modtage supplerende kontanthjælp til sin orlovsydelse.
 Begrundelsen for afgørelsen var, at den sociale begivenhed, som medførte, at han var berettiget til supplerende kontanthjælp til sine arbejdsløshedsdagpenge ophørte, da han overgik til uddannelsesorlov.
 Ankestyrelsen fandt således, at ansøger efter at have påbegyndt uddannelseskurset måtte anses for at være uddannelsessøgende, og at han som følge deraf ikke længere stod til rådighed for arbejdsmarkedet i bistandslovens forstand.
 Det forhold, at han i henhold til § 6 i bekendtgørelse om orlov til uddannelse mv. af 21. december 1995 skulle stå til rådighed for arbejde, formidlet af arbejdsformidlingen eller arbejdsløshedskassen, medførte ikke en ændret vurdering af den rådighedsforpligtelse, han havde i henhold til bistandslovens § 40.
 Ankestyrelsen tillagde det desuden betydning, at ansøger ifølge § 49, stk. 4 i ovennævnte bekendtgørelse ikke var berettiget til at modtage orlovsydelse, hvis han modtog offentlig forsørgelsesydelse efter anden lovgivning.
 Ankestyrelsen tiltrådte således ankenævnets afgørelse.
