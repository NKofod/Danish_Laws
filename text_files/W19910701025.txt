Ankenævnet fandt efter en bedømmelse af de forelagte prøver, at man  

 ikke kunne tiltræde afgørelsen om kassation af et parti frosne rejer, hvorfor  

 man fandt partiet egnet til menneskeføde Torsdag, den 18. april 1991, kl. 10.30, afholdtes i Fiskeriministeriet  

 møde i Fiskeriministeriets ankenævn til behandling af en af Ven Fisk A/S den  

 11. marts 1991 indgivet anke over en af Fiskeriministeriet den 27. februar  

 1991 truffen afgørelse, hvorefter et parti bestående af 152 kartoner a 5 x 2  

 kg. dybfrosne (enkeltfrosne), kogte, pillede rejer er erklæret for uegnet til  

 menneskeføde og henvist til tilvirkning på destruktionsanstalt eller  

 lignende, jf. lbk. nr 339 af 29. maj 1987 om kvalitetskontrol med fisk og  

 fiskevarer, § 3, stk 2, litra a, jf. stk 3, jf. § 2, stk. 6.
 Partiet, der har oprindelse i Norge, er returneret til selskabet fra  

 Schweiz.
 Partiet angiver ikke autorisationsnummer eller pakkedato, men er i øvrigt  

 mærket »Icelandish Prawns, Exported by Icelandic Freezing Plants Corp,  

 Reykjavik, Iceland«.
 Afgørelsen er truffet på baggrund af 3 prøver af 2 kg. udtaget den 14.  

 februar 1991 af Fiskerikontrollen.
 Fiskeriministeriet har oplyst, at de bakteriologiske  

 undersøgelsesresultater ikke giver anledning til bemærkninger, hvorimod  

 prøverne ved den organoleptiske bedømmelse fandtes at have helt uacceptabel  

 gammel lugt og smag.
 Ven Fisk A/S har som begrundelse for anken fremført, at det er  

 uacceptabelt at henregne partiet under lovbekendtgørelse nr. 339 af 29. maj  

 1987, da de bakteriologiske prøver ikke giver anledning til bemærkninger.
 Til brug for ankenævnets bedømmelse forelå et antal udtagne prøver, som  

 godkendtes af Ven Fisk A/S som værende repræsentative for partiet.
 Ved sagens behandling var Fiskeriministeriet repræsenteret ved bromatolog  

 Thyra Bjergskov og Ven Fisk A/S repræsenteredes ved direktør Jesper  

 Lauritzen.
Afgørelse: Ankenævnet finder efter en bedømmelse af de for nævnet  

 foretagne prøver ikke at kunne tiltræde kassationsafgørelsen.
Partiet findes  

 egnet til menneskeføde.
