Skriftlig fremsættelse (3. oktober  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om  

 individuel boligstøtte, lov om social pension og lov om  

 børnetilskud og forskudsvis udbetaling af børnebidrag  

 (Særlige regler for tildeling af sociale ydelser til personer ansat  

 på skibe registreret i Dansk Internationalt Skibsregister) (Lovforslag nr.
L 6).
 Der stilles forslag om, at socialministeren får en  

 bemyndigelse til at fastsætte særlige regler for opgørelse  

 af indkomsten for personer ansat på skibe registreret i Dansk  

 Internationalt Skibsregister (DIS).
Dansk Internationalt Skibsregister (DIS) blev oprettet i  

 1988 for at modvirke udflagning af danske skibe.
Det sker ved at de ansatte  

 på skibe registreret i DIS fritages for dansk beskatning.
De ansattes  

 løn kan hermed fastsættes på internationalt  

 konkurrencedygtige vilkår, dvs. som en nettoløn.
Ordningen blev  

 udvidet i 2000, så også passagerskibe i international fart mellem  

 dansk og udenlandsk havn kunne registreres i DIS, og de ansatte på  

 disse skibe blev således også fritaget for at betale skat.
Skibsregisteret har imidlertid haft den utilsigtede  

 konsekvens, at der kan udbetales højere sociale ydelser m.v. til  

 personer på DIS-indkomst.
Det sker som følge af, at de ansattes  

»lave« indkomst i mange tilfælde anvendes ved beregning af  

 sociale ydelser   uden hensyntagen til, at der er tale om en skattefri  

 nettoindkomst.
Det har aldrig været hensigten med DIS-ordningen, at de  

 ansatte på skibe registeret i DIS skulle have højere sociale  

 ydelser, end de ville have været berettiget til, hvis de havde  

 været aflønnet med en bruttoløn, som var undergivet  

 almindelig beskatning.
Hensigten med lovforslaget er derfor at give  

 socialministeren bemyndigelse til at fastsætte regler for omregning fra  

 nettoløn til bruttoløn, således at bruttolønnen  

 kan blive lagt til grund ved tildeling af sociale ydelser.  

 Bekendtgørelsen, hvori reglerne fastsættes, vil blive udarbejdet  

 efter drøftelse med andre ministerier, hvor samme problemstilling  

 gør sig gældende.
Bekendtgørelsen vil herefter blive  

 sendt i høring hos de berørte parter.
Lægges bruttoindkomsterne til grund for tildeling af  

 sociale ydelser, skønnes det offentlige at få  mindreudgifter  

 til boligstøtte, folkepension og førtidspension til personer  

 med en DIS-indkomst.
Det skønnes med betydelig usikkerhed, at  

 mindreudgifterne vil beløbe sig til 2,7 mio. kr. i 2003 og i hvert af  

 BO-årene.
Samlet set forventes kun knap 800 personer at blive  

 berørt af lovforslaget, og forslaget skønnes derfor kun at  

 få yderst begrænsede administrative konsekvenser for kommunerne.
 Med disse bemærkninger skal jeg indstille  

 lovforslaget til Folketingets velvillige behandling.
