Nr BSF 24 Forslag til folketingsbeslutning om offentliggørelse af hemmelige  

 rådsprotokoller Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til at offentliggøre alle erklæringer,  

 noter eller protokollater, som er vedtagne af EU's Ministerråd, og som  

 ændrer, bøjer eller fortolker vedtagne EU-retsakter.
Bemærkninger til forslaget EU's udenrigsministermøde vedtog den 2. oktober 1995 retningslinjer for  

 offentliggørelse af de såkaldte rådsprotokoller.
Rådets beslutninger betyder,  

 at en række protokoller fortsat ikke vil blive offentliggjort.
Den  

 adfærdskodeks, som blev resultatet af det hele, ændrer ikke grundlæggende ved  

 problemet om de hemmelige protokoller.
Rådets juridiske tjeneste har lavet et responsum om hemmelige tilføjelser  

 til Rådets referat af forhandlingerne og afgørelserne.
Heri siges det, at i  

 en række sager har antallet af noter på det seneste taget et omfang, som er  

 ude af proportioner.
Rådets juridiske tjeneste har oplyst, at der findes fire  

 forskellige typer af noter:
 1) Noter, som er i strid med/undtager fra eller tilføjer noget til den  

 pågældende lovgivning.
 2) Noter, som er forklarende.
 3) Hensigtsnoter eller faktuelle noter.
 4) Andre notetyper.
 Rådets juridiske tjeneste siger direkte, at notetype nr. 1 slet ikke må  

 laves, og at EF-Domstolen ikke vil tage hensyn til dem.
 Notetype nr. 2 tager EF-Domstolen heller ikke hensyn til, og den juridiske  

 tjeneste foreslår, at man inkorporerer sådanne noter i præamblen eller i  

 lovteksten.
 Notetype nr. 3 er den eneste type, som Rådets juridiske tjeneste kan  

 acceptere i referaterne fra rådsmøderne.
Rådets juridiske tjeneste skriver, at noter har været et nyttigt  

 forhandlingsredskab, men at brugen af dem modarbejder Rådets ønske om  

 åbenhed.
På den baggrund anbefaler Rådets juridiske tjeneste, at den fremover  

 bør tjekke alle former for noter og udtale sig om, hvilken notetype den  

 pågældende note hører under, og i øvrigt anbefaler den Rådet, at man fremover  

 kun bruger notetype nr. 3.
I forbindelse med Edinburgh-Aftalen gjorde de danske unionstilhængere et  

 stort nummer ud af hensigtserklæringerne om åbenhed i EU.
Det var en del af  

 unionstilhængernes løfter med det formål at vinde folkeafstemningen den 18.  

 maj 1993. Men unionstilhængerne har aldrig kunnet levere varen, og det står  

 efterhånden stjerneklart, at en række regeringer i EU-landene overhovedet  

 ikke vil gå med til åbenhed.
Det er helt uacceptabelt, at der vedtages  

 hemmelige tilføjelser til love, som endda kan ændre lovens indhold eller  

 direkte være i strid med loven.
Derfor har alle danskere ret til at kende  

 disse protokoller eller noter, eftersom der ikke kan eksistere hemmelige  

 lovtekster i Danmark.
Regeringen bør derfor offentliggøre alle hemmelige  

 erklæringer, så snart et direktiv skal føres ud i livet ved dansk lovgivning.  

 Det ville være temmelig rystende, hvis regeringen fremsatte et dansk  

 lovforslag i Folketinget som konsekvens af et vedtaget EF-direktiv, uden at  

 eventuelle rådserklæringer/noter fulgte sammen med lovforslaget.
Folketinget  

 ville dermed gennemføre et lovarbejde med bind for øjnene.
Som eksempel på hemmelige noter/tilføjelser til protokollen nævner  

 Information den 20.-21. maj 1995 det såkaldte tv-direktiv, som bl.a. siger,  

 at programmer højst må afbrydes af reklamer hvert 20. minut.
En hemmelig  

 rådserklæring til dette direktiv fastslår imidlertid, at tv-stationerne  

 sagtens kan fravige reglen, hvis det passer bedre i programlægningen.
Denne  

 fleksibilitet kan dog kun udnyttes af de stationer, der har fået et tip om  

 erklæringen, skriver Information, da disse hemmelige rådserklæringer/noter er  

 strengt fortrolige.
Som en diplomat siger til Information ». . . årsagen  

 til, at Ministerrådets mødeprotokoller ikke må offentliggøres, er netop, at  

 sådanne erklæringer vil skabe forvirring og usikkerhed om  

 retstilstanden«.
Som Rådets juridiske tjeneste skriver i sit responsum, vil EF-Domstolen  

 ikke tage hensyn til sådanne hemmelige noter eller rådserklæringer, hvis  

 sagen kommer på dens bord.
Men pointen er netop, at det vil være  

 Europa-Kommissionen, som skal sikre, at reglerne og direktiverne overholdes i  

 første omgang, og den vil selvfølgelig føle sig forpligtet til ikke bare at  

 følge det officielle direktiv, som er vedtaget, men også overholde de  

 hemmelige noter/rådserklæringer, som den selv har været med til at indføre i  

 protokollen.
Den danske regering må nu sørge for, at der bliver lidt alvor i snakken om  

 et mere åbent EU.
Det er på tide, at regeringen siger som Kirsten Jensen,  

 socialdemokratisk Europa-Parlamentsmedlem: ». . . det største problem  

 er, at denne praksis gør det umuligt at gennemføre Edinburgh-Aftalen om  

 åbenhed.
Og den danske regering må da være klar over, at når man accepterer  

 64 erklæringer til et enkelt direktivforslag, så kan teksterne ikke  

 offentliggøres, og så undergraver man Edinburgh-Aftalen« (i Information  

 den 21. juni 1995). Hun siger endvidere, at ». . . jeg har aldrig nogen  

 sinde hørt om disse erklæringer, før Information begyndte at skrive om sagen.  

 Al den information, vi får i Parlamentet, er klinisk renset for enhver  

 henvisning til erklæringerne - også i de sager, hvor Parlamentet og  

 Ministerrådet i princippet er fælles om lovgivningen.
Det er en helt igennnem  

 væmmelig sag«.
De 64 erklæringer, som Kirsten Jensen henviser til ovenfor, er  

 erklæringer, som blev tilføjet direktivet om reform af strukturfondene.
I et  

 andet direktiv om databeskyttelse blev der tilføjet 31 erklæringer i  

 protokollen, og til direktivet om TV uden grænser blev tilføjet 27  

 erklæringer.
Udenrigsminister Niels Helveg Petersen siger i Erhvervsbladet den 3.  

 oktober 1995, at Danmark stemte for den nye adfærdskodeks, men uden større  

 begejstring.
Videre hedder det i Erhvervsbladet, at ». . .  

 adfærdskodeksen ikke er juridisk bindende, og at de øvrige udenrigsministre  

 ikke har ønsket at ændre på Ministerrådets forretningsorden, hvor hovedreglen  

 er hemmelighed«.
Jens Bostrup skriver videre i Erhvervsbladet den 3.  

 oktober 1995: »Med beslutningen i går har ministrene lovet hinanden, at  

 de vil holde op med at lave hemmelige erklæringer, der direkte strider imod  

 de officielle direktivtekster.
De lover endvidere, at de så vidt muligt vil  

 begrænse brugen af erklæringer, som tolker direktiverne i den ene eller i den  

 anden retning . . . Fremover bliver de fortolkende erklæringer automatisk  

 offentliggjort, medmindre et eller flere lande beder om hemmeligholdelse.
I  

 så fald gælder de almindelige regler, hvorefter hemmelighed er  

 udgangspunktet, medmindre et flertal beslutter at offentliggøre«.
I sin gennemgang af beslutningen om den nye adfærdskodeks skriver Jens  

 Bostrup i Erhvervsbladet, at ». . . et enkelt lands protest er nok til,  

 at et flertal aktivt skal støtte kravet om offentliggørelse for at få det  

 gennemført.
De (Danmark, Sverige, Finland og Holland) krævede derfor til det  

 sidste, at beslutningen gennemføres officielt gennem en ændring af  

 Ministerrådets forretningsorden.
Paradoksalt nok har beslutningen i går samme  

 status som de fortolkende erklæringer, hele øvelsen går ud på at  

 begrænse«.
Derfor er den nye adfærdskodeks gammel vin på en ny flaske, der ikke vil  

 ændre på den hidtidige praksis.
Der er nu ikke anden udvej for den danske  

 regering end at offentliggøre ikke bare sine egne erklæringer til  

 Ministerrådets protokoller, men også de andre EU-landes hemmelige erklæringer  

 til de vedtagne direktiver.
Som absolut minimum vil det efter  

 forslagsstillernes opfattelse være nødvendigt til overholdelse af den danske  

 grundlov, at Folketinget i forbindelse med behandling af lovforslag, der  

 indeholder en udmøntning af EU-regler, får fuld oplysning om indholdet i  

 disse protokoller.
