Bekendtgørelse om visse udenlandske investeringsinstitutters markedsføring i Danmark I medfør af § 16, stk. 2, og § 132, stk. 3, i lovbekendtgørelse nr. 1052 af 29. august 2007 om investeringsforeninger og specialforeninger samt andre kollektive investeringsordninger m.v., fastsættes:
Anvendelsesområde § 1. Bekendtgørelsen finder anvendelse på udenlandske investeringsinstitutter, jf. § 3, stk. 1, nr. 9, i lov om investeringsforeninger og specialforeninger samt andre kollektive investeringsordninger m.v. som er godkendt af en kompetent myndighed i et andet land inden for den Europæiske Union eller i et land, som Fællesskabet har indgået aftale med på det finansielle område, og som ikke er omfattet af Rådets direktiv 85/611/EØF (UCITS-direktivet), samt udenlandske investeringsinstitutter, der er godkendt i et land uden for den Europæiske Union og uden for lande, som Fællesskabet har indgået aftale med på det finansielle område, når de ønsker at markedsføre deres andele direkte eller indirekte i Danmark, og 1) har til formål fra en videre kreds eller offentligheden at modtage midler, som under iagttagelse af et princip om risikospredning anbringes i instrumenter, jf. § 3, stk. 1, nr. 1, i lov om investeringsforeninger og specialforeninger samt andre kollektive investeringsordninger m.v., og på forlangende af en deltager skal indløse deltagerens andel af formuen med midler, der hidrører fra denne, eller 2) har til formål fra en videre kreds eller offentligheden at modtage midler, uden at virksomheden er omfattet af nr. 1, og som placerer midlerne i likvide midler, herunder valuta, jf. § 3, stk. 1, nr. 1, litra e, i lov om investeringsforeninger og specialforeninger samt andre kollektive investeringsordninger m.v. eller i instrumenter som nævnt i bilag 5 til lov om finansiel virksomhed, i overensstemmelse med investeringsinstituttets risikopolitik og risikoprofil, jf. § 114 d, stk. 1, i lov om investeringsforeninger og specialforeninger samt andre kollektive investeringsordninger m.v. og indløser et medlems andel af formuen med midler, der hidrører fra denne, eller 3) har til formål fra en videre kreds eller offentligheden at modtage midler i forbindelse med den stiftende tegning, og som placerer midlerne i instrumenter, som anført i nr. 1 eller 2, men som ikke løbende er åbne for udstedelse og indløsning af andele, og 4) er undergivet et offentligt tilsyn.
 Stk. 2. Bekendtgørelsen finder ikke anvendelse på udenlandske investeringsinstitutter af den lukkede type, jf. § 3, stk. 1, nr. 9, i lov om investeringsforeninger og specialforeninger samt andre kollektive investeringsordninger m.v., der ønsker at markedsføre deres andele direkte eller indirekte i Danmark, når de pågældende andele er omfattet af Europa-Parlamentets og Rådets direktiv 2003/71/EF (prospektdirektivet).
Markedsføring § 2. Et udenlandsk investeringsinstitut, jf. § 1, skal indsende følgende til Finanstilsynet:
 1) Fondsbestemmelser eller vedtægter.
 2) Prospekt.
 3) Den seneste årsrapport, med mindre instituttet endnu ikke har drevet virksomhed i en hel regnskabsperiode, og en eventuel halvårlig formueopgørelse.
 4) Redegørelse for den planlagte markedsføring, herunder oplysning om, hvem investeringsinstituttet retter henvendelse til.
 5) Oplysning om hvilke foranstaltninger, der påtænkes gennemført her i landet for at sikre deltagernes ret til udbetaling af udbytte og indløsning af andele.
 6) Oplysning om den information, det påhviler investeringsinstituttet at formidle til sine deltagere efter hjemlandets regler, herunder de oplysninger, investeringsinstituttet skal formidle, hvis det ophører med at markedsføre sig her i landet.
 7) Oplysning om de skatte- og afgiftsregler, der gælder for investeringsinstituttets danske deltagere, herunder hvorvidt der indeholdes skat af eventuelle udlodninger, samt oplysning om de skatte- og afgiftsregler, som investeringsinstituttet er underlagt i hjemlandet.
 8) En erklæring fra hjemlandets tilsynsmyndigheder om, at investeringsinstituttet er godkendt i henhold til hjemlandets lovgivning og undergivet hjemlandets tilsyn også for så vidt angår instituttets aktiviteter i Danmark, samt oplysning om hvad instituttets godkendelse omfatter.
 9) En erklæring fra hjemlandets tilsynsmyndigheder om, at hjemlandet er indstillet på at give tilsvarende danske foreninger adgang til at markedsføre deres andele i det pågældende land.
 10) Andre dokumenter som investeringsinstituttet er forpligtet til at offentliggøre i hjemlandet.
 Stk. 2. Prospektet skal indeholde de i stk. 1, nr. 7, nævnte oplysninger.
Stk. 3. Alle dokumenter, som indsendes til Finanstilsynet, skal være affattet på dansk i en autoriseret dansk oversættelse eller på et andet sprog fastsat af Finanstilsynet.
Det i § 2, stk. 1, nr. 2, nævnte prospekt skal være affattet på dansk i en autoriseret dansk oversættelse.
 § 3. Det er en forudsætning for, at Finanstilsynet kan godkende markedsføring af et udenlandsk investeringsinstitut, at Finanstilsynet har hjemmel til at samarbejde med investeringsinstituttets hjemlands tilsynsmyndighed.
§ 4. Finanstilsynet godkender direkte eller indirekte markedsføring, når investeringsinstituttet har indsendt de i § 2, stk. 1, nævnte oplysninger.
Finanstilsynet kan dog indhente yderligere oplysninger, som Finanstilsynet finder nødvendige til sin vurdering af, om deltagernes interesser er tilstrækkeligt sikrede.
 Stk. 2. Såfremt Finanstilsynet godkender investeringsinstituttets markedsføring, jf. stk. 1, kan instituttet påbegynde markedsføringen, når det har modtaget Finanstilsynets godkendelse.
 § 5. Investeringsinstitutter, som nævnt i § 1, stk. 1, skal underrette Finanstilsynet om enhver ændring vedrørende depotselskab og administrationsselskab, ændringer i investeringsinstituttets navn eller adresse samt enhver ændring af forholdene omfattet af § 2, stk. 1. Oplysningerne skal indsendes til Finanstilsynet senest 14 dage efter, at ændringen er besluttet.
§ 6. De dokumenter og oplysninger, som investeringsinstituttet er forpligtet til at offentliggøre i hjemlandet, skal ligeledes offentliggøres her i landet.
Offentliggørelse skal ske på samme måde som i hjemlandet.
 Stk. 2. De i stk. 1 omhandlede dokumenter og oplysninger skal være affattet på dansk i en autoriseret dansk oversættelse eller på et andet sprog fastsat af Finanstilsynet.
 § 7. Investeringsinstituttet er berettiget til at benytte samme betegnelse for sin virksomhed, som benyttes i hjemlandet.
 Stk. 2. Såfremt betegnelsen indebærer risiko for forveksling, kan Finanstilsynet kræve, at betegnelsen tilføjes en forklarende bemærkning.
§ 8. Finanstilsynet kan kræve, at et investeringsinstitut ophører med markedsføring af sine andele i Danmark, 1) hvis investeringsinstituttets foranstaltninger, jf. § 2, stk. 1, nr. 5, ikke på tilstrækkelig vis sikrer deltagernes rettigheder, 2) hvis investeringsinstituttet gør sig skyldig i grov eller gentagen overtrædelse af bestemmelser i denne bekendtgørelse eller regler i anden dansk lovgivning, 3) hvis instituttet ikke overholder sin markedsføringsplan, jf. § 2, stk. 1, nr. 4, 4) hvis godkendelsen eller tilsynet fra hjemlandets offentlige myndighed, jf. § 2, stk. 1, nr. 8, ændres eller bortfalder, 5) hvis danske foreningers adgang til markedsføring i det pågældende land, jf. § 2, stk. 1, nr. 9, ændres eller bortfalder eller 6) hvis Finanstilsynets hjemmel til at samarbejde med investeringsinstituttets hjemlands tilsynsmyndighed, jf. § 3 bortfalder.
§ 9. Når et investeringsinstitut, jf. § 1, stk. 1, ophører med at markedsføre sine andele i Danmark, skal det straks give Finanstilsynet meddelelse herom med angivelse af tidspunktet for ophøret.
Samtidig skal investeringsinstituttet oplyse, hvordan det iværksætter de i § 2, stk. 1, nr. 5 nævnte foranstaltninger.
Straf § 10. Overtrædelse af § 5, § 6 og § 9, straffes med bøde.
Ikrafttræden § 11. Bekendtgørelsen træder i kraft den 15. december 2007. Samtidig ophæves bekendtgørelse nr. 1445 af 21. december 2005 om visse udenlandske investeringsinstitutters markedsføring i Danmark.
