Ligebehandlingsnævnets afgørelse om alder - fratrædelsesgodtgørelse - kommuner - ej medhold J. nr. 2015-6810-28606 En mand klagede over forskelsbehandling på grund af alder, fordi han ved afskedigelse ikke fik udbetalt fratrædelsesgodtgørelse efter funktionærlovens regler.
Sekretariatet for Ligebehandlingsnævnet afviste klagen, da nævnet ikke har kompetence til at afgøre dette spørgsmål.
Nævnet tiltrådte sekretariatets afvisning.
 Klagen blev derfor afvist.
Klagen drejer sig om påstået forskelsbehandling på grund af alder i forbindelse med, at klager fik afslag på fratrædelsesgodtgørelse fra den indklagede kommune.
Ligebehandlingsnævnets afgørelse Ligebehandlingsnævnet tiltræder sekretariatets afvisning af sagen.
Sagsfremstilling Klager blev opsagt fra sin stilling ved den indklagede kommune.
Klager fik i den forbindelse ikke udbetalt fratrædelsesgodtgørelse efter funktionærlovens regler.
 Klager klagede til Ligebehandlingsnævnet den 7. maj 2015.
Ligebehandlingsnævnets sekretariat afviste ved afgørelse af 4. juni 2015 at behandle sagen, da det måtte anses for åbenbart, at sagen ikke var egnet til at blive behandlet i Ligebehandlingsnævnet.
Sekretariatet lagde vægt på, at nævnet ikke har kompetence til at afgøre spørgsmålet, om klager er berettiget til fratrædelsesgodtgørelse efter funktionærlovens regler.
 Klager indsendte den 11. juni 2015 en klage over afgørelsen.
Parternes bemærkninger Klager gør gældende, at han er blevet udsat for forskelsbehandling på grund af alder.
Indklagede har tolket reglerne for fratrædelsesgodtgørelse forkert.
Klager er omfattet af de nye regler i funktionærlovens § 2a, som trådte i kraft den 1. februar 2015, da klager først fratrådte sin stilling efter lovens ikrafttræden.
I forbindelse med klagen over afgørelse af 7. maj 2015 anførte klager, at den nye funktionærlov sikrer, at den er i overensstemmelse med det EUretlige forbud mod forskelsbehandling.
Da indklagede påstår, at klager er undergivet den tidligere funktionærlov, må det deraf følge, at klager er udsat for forskelsbehandling.
 Indklagede er ikke hørt i sagen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forskelsbehandling på arbejdsmarkedet.
 Der er klaget over, at klager ikke har fået udbetalt fratrædelsesgodtgørelse efter funktionærlovens regler.
Ligebehandlingsnævnet har ikke kompetence til at afgøre spørgsmålet, om klager er berettiget til fratrædelsesgodtgørelse efter funktionærlovens regler.
Nævnet tiltræder derfor sekretariatets afvisning af sagen.
 Det kan ikke føre til nogen anden vurdering, at funktionærlovens regler om fratrædelsesgodtgørelse er ændret med virkning fra den 1. februar 2015, på hvilket tidspunkt klager var opsagt, men hvor fratrædelse først skulle ske efterfølgende, den 28. februar 2015.
