Ligningsrådet tiltrådte skatteforvaltningens afslag om sambeskatning,  

 idet anmodningen herom ikke var indgivet rettidigt.
Efterfølgende indsendte  

 revisor påny anmodningen om sambeskatning, begrundet i en nu påstået  

 berettiget forventning om godkendelse af sambeskatning, dels en efterfølgende  

 korrektion af datterselskabets indkomstansættelse.
Ligningsrådet fandt ikke  

 at ligningsmyndighedernes indkaldelse af yderligere oplysninger i den  

 foreliggende situation gav selskabet en berettiget og retsbeskyttet  

 forventning om at kunne opnå tilladelse til sambeskatning.
Desuden fandt  

 Ligningsrådet ikke, at den efterfølgende korrektion af datterselskabets  

 skattepligtige indkomst kunne ændre vurderingen af den oprindelige  

 sambeskatningsansøgning.
Ligningsrådet fremhævede bl.a., at omstændigheder,  

 der opstår efter ansøgningstidspunktet som udgangspunkt ikke kan tages i  

 betragtning.
 Den 5. september modtog den kommunale skatteforvaltning ansøgning om  

 sambeskatning mellem et moderselskab og seks datterselskaber.
Der var givet generel udsættelse med indsendelse af selvangivelse til den  

 31. juli.
Fristen for rettidig ansøgning om sambeskatning ifølge  

 sambeskatningsbetingelse 1.4. var således den 31. juli.
 Den 5. september anmodede skatteforvaltningen om yderligere oplysninger  

 til brug ved behandlingen af ansøgningen om sambeskatning.
 Denne skrivelse fra skatteforvaltningen blev ikke besvaret efter  

 telefonisk rykker, og skatteforvaltningen meddelte afslag på  

 sambeskatningsansøgningen den 29. november.
Revisor reagerede først efter, at der var forløbet mere end eet år, nemlig  

 den 20. december året efter, hvor der blev fremsendt ansøgning om  

 sambeskatning for moderselskabet og nu kun eet datterselskab.
Begge selskaber  

 var efter det oplyste insolvente og på vej mod opløsning.
 Revisor vedlagde oplysninger om den indskrænkede sambeskatning og  

 bemærkede, at han betragtede skrivelsen som en genoptagelse af den tidligere  

 fremsendte ansøgning om sambeskatning.
 Den kommunale skatteforvaltning anså ansøgningen som en klage over  

 afslaget fra den 29. november, og sagen blev forelagt Ligningsrådet.
Ligningsrådet fastholdt ligningsmyndighedens afslag på sambeskatning.
I  

 efterfølgende henvendelse fra revisor blev det på vegne af selskaberne  

 anført, at Ligningsrådet manglede at tage stilling til 2 forhold, nemlig dels  

 at skatteforvaltningen i skrivelse af 5. september gav moderselskabet en  

 forventning om ret til at kunne sambeskatte, dels at den efterfølgende  

 korrektion af datterselskabets indkomstansættelse ikke indgik i  

 Ligningsrådets overvejelser.
 Ligningsrådet fandt, at den kommunale skatteforvaltnings anmodning om  

 yderligere oplysninger i den foreliggende situation ikke kunne give selskabet  

 en berettiget og retsbeskyttet forventning om at kunne opnå tilladelse til  

 sambeskatning.
 Den efterfølgende korrektion af indkomstansættelsen var sket den 23.  

 januar og medførte en forhøjelse i et af de sambeskattede selskaber fra et  

 underskud på ca. 117.000 kr. til en skattepligtig indkomst på ca. 420.000 kr.  

 Revisor anførte, at det var den efterfølgende korrektion, der var årsagen til  

 anmodningen om fornyet behandling af sambeskatningsansøgningen.
 Ligningsrådet fandt ikke, at den efterfølgende korrektion af  

 datterselskabets skattepligtige indkomst kunne ændre vurderingen af  

 selskabets oprindelige sambeskatningsansøgning.
 Ligningsrådet fandt således ikke, at der var fremkommet nye oplysninger,  

 der kunne give anledning til en ændret bedømmelse af sagen, og fastholdt, at  

 der i henhold til sambeskatningsbetingelse 1.4. var tale om for sen  

 indgivelse af ansøgning om sambeskatning.
 Ligningsrådet lagde ligeledes afgørende vægt på, at den efterfølgende  

 korrektion ikke i sig selv kunne begrunde dispensation.
 Der var herved henset til, at omstændigheder, der opstår efter  

 ansøgningstidspunktet som udgangspunkt ikke vil blive indraget ved  

 vurderingen af, om der skal meddeles dispensation efter  

 sambeskatningsbetingelse 1.4.
 Der var endvidere henset til revisors passivitet overfor den kommunale  

 skatteforvaltnings breve af 5. september, 29. november og 23. januar det  

 følgende år, idet revisor først den 20. december året efter anmodede om  

 genoptagelse af sambeskatningsanmodningen.
