 Arbejdsløshedsforsikringslovens § 87, stk. 4, giver direktøren for  

 Arbejdsløshedsforsikringen bemyndigelse til at fastsætte regler om ret til  

 genoptagelse som nyt medlem i en kasse for medlemmer, der slettes enten på  

 grund af svig over for kassen, jf. lovens § 87, stk. 1, eller fordi de ikke  

 har overholdt deres forpligtelse til at tilbagebetale deres gæld til kassen,  

 jf. lovens § 86, stk. 3.
 Ved slettelse ophører medlemsrettighederne, og medlemsancienniteten  

 afbrydes, uanset om genoptagelsen finder sted umiddelbart efter  

 slettelsen.
 For at blive genoptaget som nyt medlem, skal lovens almindelige  

 betingelser for ret til optagelse være opfyldt.
 Genoptagelse som nyt medlem kan tidligst finde sted fra det tidspunkt,  

 hvor kassen har modtaget medlemmets skriftlige anmodning om genoptagelse, jf.  

 principperne om optagelse i Direktoratet for Arbejdsløshedsforsikringens  

 bekendtgørelse om optagelse i en arbejdsløshedskasse for lønmodtagere.
 Medlemmet kan tidligst opnå ret til dagpenge 1 år efter genoptagelsen.
Til § 1 Genoptagelse efter slettelse på grund af svig over for kassen Det fremgår af bestemmelsen, at medlemmet kan genoptages, hvis de  

 almindelige optagelsesbetingelser er opfyldt, og pågældende har indfriet hele  

 sin gæld til kassen (inklusive eventuelle renter og omkostninger).
 Der kan endvidere ske genoptagelse, hvis medlemmet på ansøgningstidspunket  

 har indgået et skriftligt, frivilligt forlig om tilbagebetaling af den  

 samlede gæld med en nærmere fastsat afdragsordning.
Hvis gælden ikke overstiger 10 x højeste dagpenge pr. uge på  

 genoptagelsestidspunktet, jf. arbejdsløshedsforsikringslovens § 47, skal den  

 være afviklet inden for højst 3 år.
Kassen må således ikke godkende et forlig  

som betingelse for genoptagelse , hvis afviklingsperioden er længere.
Efter indstilling fra kassen kan direktøren for Arbejdsløshedsforsikringen  

 i forbindelse med tilladelsen til genoptagelse godkende et forlig med en  

 længere afviklingsperiode end 3 år, hvis gældens størrelse eller ganske  

 særlige omstændigheder tilsiger det.
Gælden skal dog som hovedregel altid  

 kunne afvikles, inden medlemmet fylder 67 år.
 Hvis forliget indebærer en i forhold til gældens størrelse symbolsk  

 afdragsordning, som vil indebære, at gælden ikke vil kunne afvikles inden for  

 de anførte frister, kan det ikke danne grundlag for genoptagelse.
 Der henvises i øvrigt til Direktoratet for Arbejdsløshedsforsikringens  

 bekendtgørelse om arbejdsløshedskassernes inddrivelse af tilbagebetalingskrav  

 (med tilhørende vejledning).
 Hvis tilbagebetalingskravet helt eller delvis hidrører fra uberettiget  

 modtagne dagpenge eller andre ydelser i tidligere skatteår, er det endelig en  

 forudsætning for genoptagelse, at medlemmet giver kassen fuldmagt til på  

 grundlag af tilbagebetalingskravet at kræve ændring af medlemmets  

 skatteansættelse for tidligere år samt giver kassen transport i krav på  

 »overskydende skat« som følge af omligningen.
 Hvis tilbagebetalingskravet alene vedrører uberettiget modtagne dagpenge  

 eller andre ydelser i det løbende skatteår, kan kassen straks modregne  

 skatten af kravet i sine løbende skatteindbetalinger til Told- og  

 Skattestyrelsen.
 Hvis kassen ikke udnytter denne mulighed, skal genoptagelse dog også i  

 disse situationer betinges af fuldmagt til at kræve omligning samt transport  

 i overskydende skat.
 Det bemærkes, at evt. indbetaling af overskydende skat ikke kan betragtes  

 som afdrag efter forliget, men alene kan nedbringe gælden.
Til § 3 Hvem kan give tilladelse til genoptagelse I alle tilfælde, hvor gælden, inklusive renter og omkostninger, er  

 indfriet fuldt ud, kan tilladelse til genoptagelse gives af en kasse.
 En kasse kan også give tilladelsen, hvis den samlede gæld ikke overstiger  

 10 x højeste dagpenge pr. uge på genoptagelsestidspunktet, jf.  

 arbejdsløshedsforsikringslovens § 47, og afviklingen efter det frivillige  

 forlig kan ske inden for højst 3 år.
Hvis medlemmet ansøger om genoptagelse som nyt medlem i en anden kasse end  

 den, som har udbetalt de uberettiget modtagne dagpenge m.v., påhviler det  

 medlemmet at oplyse den nye kasse om tilbagebetalingskravet.
Det påhviler den  

 nye kasse at sikre sig, at betingelserne i § 1 er opfyldt.
I de tilfælde, hvor tilladelse til genoptagelse som nyt medlem kun kan  

 gives af direktøren for Arbejdsløshedsforsikringen, skal kassens indstilling  

 vedlægges dokumentation for, at betingelserne i § 1 er opfyldt.
Det bemærkes,  

 at det er direktøren for Arbejdsløshedsforsikringen, der tager stilling til,  

 om afdragsordningen ifølge det frivillige forlig kan godkendes.
Til § 4 Slettelse i tilfælde hvor forlig ikke overholdes Hvis et medlem ikke afdrager sin gæld til kassen i overensstemmelse med  

 vilkårene i det frivillige forlig, er forliget misligholdt, og hele  

 restgælden forfalder til betaling, medmindre medlemmet overholder en anden  

 aftale med kassen om betaling, eksempelvis en aftale om kortvarig henstand  

 eller midlertidig nedsættelse af afdragene.
 Om henstand m.v. henvises til vejledningen til direktoratets  

 bekendtgørelse om arbejdsløshedskassernes inddrivelse af  

 tilbagebetalingskrav.
Kassen skal i sådanne tilfælde forelægge for direktøren for  

 Arbejdsløshedsforsikringen, om pågældende skal slettes som medlem af kassen.  

 I forbindelse med forelæggelsen skal kassen give en redegørelse for  

 betalingsforløbet, herunder om der er givet henstand m.v., samt om årsagen  

 til misligholdelsen.
Det skal fremgå, at medlemmet udtrykkeligt er gjort  

 opmærksom på, at manglende betaling vil medføre indstilling om slettelse.
 Kassen skal endvidere oplyse, om medlemmet er villig til at indfri  

 restgælden eller til at indgå et nyt skriftligt, frivilligt forlig.
 Hvis der er tale om en mindre overskridelse af betalingsfristen, kan  

 kassen søge at bringe sagen i orden med medlemmet.
 Forelæggelse for direktøren for Arbejdsløshedsforsikringen skal derfor  

 først ske, når betalingsfristen er overskredet med 3 uger.
Til § 5 Genoptagelse efter slettelse på grund af misligholdelse af  

 betalingspligt Også i tilfælde, hvor et medlem er slettet af kassen, fordi uberettiget  

 modtagne dagpenge eller andre ydelser ikke er tilbagebetalt inden den frist,  

 kassen har fastsat - eksempelvis i et frivilligt forlig - er genoptagelse som  

 nyt medlem betinget af, at de almindelige optagelsesbetingelser er opfyldt,  

 jf. vejledningen til § 1.
Genoptagelsen er i denne situation i øvrigt betinget af, at (rest)gælden,  

 inklusive renter og omkostninger, er indfriet fuldt ud, eller at der er  

 indgået et skriftligt, frivilligt forlig med en rimelig afdragsordning.
Der  

 ligger heri, at afdragene skal have en sådan størrelse, at gælden kan være  

 afviklet inden for en nærmere afgrænset periode.
 Tilladelse til genoptagelse efter denne bestemmelse kan alene gives af  

 direktøren for Arbejdsløshedsforsikringen efter indstilling fra kassen.
Kassens indstilling skal vedlægges dokumentation for, at gælden er  

 indfriet, eller kopi af det frivillige forlig.
Direktøren for  

 Arbejdsløshedsforsikringen afgør, om forliget indebærer en rimelig  

 afdragsordning.
Til § 7 Ikrafttrædelse Bekendtgørelsen træder i kraft dagen efter offentliggørelsen i Lovtidende.
