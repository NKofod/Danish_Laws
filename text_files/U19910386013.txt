På Nykøbing Sukkerfabrik var det kutyme, at tillidsrepræsentanten  

 forhandlede løn for den enkelte klubs medlemmer.
Efter at Danisco i 1989  

 havde overtaget fabrikken, ønskede ledelsen at skabe ensartede  

 overenskomstforhold på denne fabrik og virksomhedens øvrige sukkerfabrikker.  

 Der blev i den anledning afholdt møder bl.a. den 8/2 1990. Den 21/2 1990  

 anmodede tillidsrepræsentanter på fabrikken om lønforhandling, men der blev  

 med virkning fra 1/3 1990 fastsat løn uden forhandling med  

 tillidsrepræsentanterne.
Arbejdstagersiden indklagede herefter virksom-017n for Arbejdsretten  

 for brud på kutymen idet det blev gjort gældende, at overenskomstens § 8,  

 hvorefter kutymer kan opsiges med 2 måneders varsel ikke var overholdt af  

 virksomheden.
Endvidere blev det gjort gældende, at virksomheden havde  

 overtrådt overenskomstens § 17, stk. 3, hvorefter lønnen for den enkelte  

 arbejder i hvert enkelt tilfælde aftales mellem arbejdsgiveren og arbejderen  

 uden indblanding fra organisationernes eller deres medlemmer side.
Arbejdsretten lagde efter bevisførelsen til grund, at der ikke på  

 mødet den 8/2 1990 skete en udtrykkelig opsigelse af kutymen fra  

 virksomhedens side, men at ledelsen med en vis føje gik ud fra, at det var  

 accepteret, at der fremtidig skulle forhandles i overensstemmelse med  

 overenskomstens § 17, stk. 3. Når ledelsen ikke udtrykkeligt opsiger en  

 kutyme, må det imidlertid påhvile den at sikre sig, at der virkelig er  

 enighed om, at kutymen er bortfaldet.
Det fandtes ikke bevist, at dette var  

 tilfældet, og virksomheden fandtes herefter at have overtrådt overenskomstens  

 § 8. Arbejdsretten lagde endvidere til grund, at arbejdstagerne havde været  

 uden indflydelse på, hvorledes lønforhøjelsen pr. 1.
marts 1990 blev udmøntet.
Herefter fandtes der også at foreligge brud  

 på overenskomstens § 17, stk. 3.
Der fandtes at foreligge formildende omstændigheder, men der var dog  

 ikke tilstrækkelig grund til at lade boden bortfalde.
Virksomheden blev  

 herefter idømt en bod på 25.000 kr.
 Under denne sag har Landsorganisationen i Danmark for Dansk El-Forbund og  

 Dansk Metalarbejderforbund indklaget Dansk Arbejdsgiverforening for  

 Industriens Arbejdsgivere for Danisco A/S, De Danske Sukkerfabrikker,  

 Nykøbing F. for Arbejdsretten for brud på overenskomstens § 8, stk. 1 og §  

 17, stk. 3.
 Overenskomsten mellem Jernets Arbejdsgiverforening og  

 Centralorganisationen af Metalarbejdere i Danmark indeholder blandt andet  

 følgende bestemmelser:
 »§ 8 Lokale aftaler mellem arbejdsgiveren og arbejderne.
 Stk. 1.
 Lokale aftaler, kutymer eller reglementer kan - med de i stk. 2 nævnte  

 undtagelser - opsiges af begge parter med 2 måneders varsel til den 1. i en  

 måned, medmindre aftale om længere varsel er truffet.
 Stk. 3.
I tilfælde af opsigelse i henhold til stk. 1 og 2 er det den opsigende  

 parts pligt at foranledige lokale forhandlinger afholdt, og for så vidt  

 enighed ikke opnås, da at lade sagen behandle ved mæglingsmøde eventuelt  

 timandsmøde.
Begæring om fagretlig behandling skal være den modstående  

 organisation i hænde inden for de i stk. 1 og 2 angivne opsigelsesfrister,  

 jfr.
Regler for behandling af faglig strid, § 2, stk. 4.
 Stk. 4.
 Parterne er ikke løst fra den opsagte lokale aftale, kutyme eller  

 reglement, før disse almindelige regler er iagttaget, selv om udløbsdatoen er  

 passeret.
 § 17 Almindelige timelønsbestemmelser.
 Stk. 3.
 Lønnen for den enkelte arbejder aftales i hvert tilfælde mellem  

 arbejdsgiveren eller dennes repræsentant og arbejderen uden indblanding fra  

 organisationernes eller deres medlemmers side.
Forhandlinger om lønændringer kan højst finde sted en gang i hvert  

 overenskomstår.« Der er oplyst følgende om sagens nærmere omstændigheder:
På Nykøbing Sukkerfabrik har det været kutyme, at tillidsrepræsentanten  

 forhandlede løn for den enkelte klubs medlemmer.
I september 1989 overtog  

 Danisco A/S fabrikken.
Ledelsen ønskede herefter at skabe ensartede  

 overenskomstforhold på denne fabrik og virksomhedens øvrige sukkerfabrikker.  

 Der blev i den anledning afholdt møder med de ansatte i januar og den 8.  

 februar 1990.
I en skrivelse af 21. februar 1990 anmodede tillidsrepræsentanterne for  

 Dansk Metalarbejderforbund og Dansk El-Forbund om lønforhandling.
Skrivelsen  

 lyder således:
 »Vedrørende lønforhandling pr. 1/3-90.
 Det er EL/METALs ønske, at der snarest mulig bliver optaget lønforhandling  

 mellem EL/METAL og NYKØBING SUKKERFABRIK.
 Lønudviklingen på det øvrige arbejdsmarked, vil blive lagt til grund for  

 forhandlingen.
 Hvordan lønglidningen skal udbetales? lagt direkte på timelønnen, som  

 pension eller på anden måde må afgøres ved forhandlingen.
DA vi allerede nu kan forudse at lønforhandlingen ikke bliver tilendebragt  

 inden d. 1/3-90 håber vi ledelsen er enige i at det opnåede resultat har  

 tilbagevirkende kraft til d. 1/3-90?» I april måned blev der fastsat løn uden forhandling med  

 tillidsrepræsentanterne.
Efter ønske fra arbejdstagerside blev der den 25. april 1990 afholdt lokal  

 forhandling.
Der er udarbejdet følgende referat af forhandlingen:
 »Arbejderpartens påstand og oplysninger:
I henhold til Co overenskomstens paragraf 17 stk. 3. er vi af den  

 opfattelse, at virksomheden ikke overfor nogen parter har ført  

 lønforhandlingen.
Protesten går ligeledes mod at virksomheden uden nogen form  

 for information eller forhandling med den ansatte i virksomheden.
Normal  

 praksis i virksomheden har altid været, at der er ført kollektive  

 forhandlinger af lønnen, hvilket er sket med virksomhedens billigelse hidtil.
 Såfremt overenskomsten skal have nogen berettigelse er vi af den helt  

 klare opfattelse at paragraf 17. st. 3. skal anvendes ved lønforhandlinger i  

 virksomheden.
 Virksomhedens påstand og oplysninger:
 Virksomheden har fastsat lønningerne og informeret tillidsrepræsentanterne  

 om lønningerne for de enkelte medarbejdere.
 Medarbejderne har herefter i lighed med forholdene på de øvrige af  

 Danisco's fabrikker fået lønningerne meddelt med den førstkommende  

 lønudbetaling, og der har derefter været mulighed for at få en diskussion af  

 ændringens størrelse med arbejdslederne.
Dette har været benyttet af medarbejderne og er naturligvis stadig åbent  

 for alle.« Samme dag opsagde virksomheden den tidligere praksis, hvorefter  

 tillidsrepræsentanterne forhandler satsforhøjelse med fabrikken, til ophør  

 pr. 1. juli 1990, og tilkendegav, at man herefter ville anvende  

 bestemmelserne i overenskomstens § 17, stk. 3.
På et mæglingsmøde den 21. maj opnåedes heller ikke enighed.
Ifølge  

 mødereferatet gjorde arbejdstagersiden gældende, at virksomheden hverken  

 havde villet forhandle med tillidsrepræsentanterne eller den enkelte  

 lønmodtager forud for lønreguleringen, og at der derfor var begået brud på  

 overenskomstens § 8, stk. 1 og § 17, stk. 3. Virksomheden gjorde gældende, at  

 den ved møder med tillidsrepræsentanterne havde tilkendegivet, hvordan  

 lønningerne ville blive reguleret, hvilket der ikke var blevet gjort  

 indsigelse imod, og at man derefter havde handlet som anført i referatet af  

 lokalforhandlingerne.
Man tilbød på det nu foreliggende grundlag at  

 gennemføre en forhandling i overensstemmelse med den hidtidige praksis.
 Sagen har været behandlet på et fællesmøde den 18. juni 1990, hvor  

 klagerne fastholdt, at der var begået brud på § 8, stk. 1 og § 17, stk. 3, og  

 tillige gjorde gældende, at der var begået brud på § 2, stk. 2.
 Klagerne har herefter ved klageskrift af 13. juli 1990 indbragt sagen for  

 Arbejdsretten, hvor man har nedlagt følgende endelige påstande:
 Den indklagede virksomhed har begået brud på den gældende overenskomsts §  

 8, stk. 1 og § 17, stk. 3.
 Virksomheden skal betale en efter Arbejdsrettens skøn fastsat bod til  

 klagerne.
 Indklagede har påstået frifindelse.
 Under domsforhandlingen er der afgivet forklaring af Jørgen Guldbæk  

 Jørgensen, Bjarne Bent Christensen, Bjarne Skov Jensen, Aage Dam Helme og  

 Hans Rasmussen.
Jørgen Jørgensen har forklaret, at han i seks år har været  

 tillidsrepræsentant for Dansk Metalarbejderforbund.
Han deltog i et møde den  

 8. februar, hvis formål var at klarlægge, hvilke særlige aftaler og kutymer  

 der var gældende på fabrikken.
Det blev tilkendegivet, at ledelsen ville  

 følge samme fremgangsmåde med hensyn til lønfastsættelse som på Daniscos  

 andre sukkerfabrikker, men den hidtil gældende kutyme blev ikke opsagt, og  

 tillidsrepræsentanterne gik derfor ud fra, at ændringen først skulle have  

 virkning fra 1991, og havde ikke grund til at protestere.
Den 21. februar  

 1990 sendte tillidsmændene skrivelsen om lønforhandling, der svarer nøje til  

 den, man plejede at sende, og som skulle sikre, at lønforhøjelsen fik  

 tilbagevirkende kraft.
Lønforhandlingen kommer normalt efter 1. marts, og de  

 ventede, at der ville komme lønforhandling, men virksomheden reagerede ikke.  

 Han kan ikke huske, at der i marts 1990 blev givet en mundtlig orientering om  

 lønforhøjelsen, men blev i april opmærksom på, at der var kommet en  

 lønforhøjelse på 75 øre.
De ansatte var ikke tilfreds med de 75 øre, og  

 tillidsrepræsentanterne rettede derfor henvendelse og fik et møde med Aage  

 Helme.
Henvendelsen drejede sig både om lønnens størrelse og fremgangsmåden  

 ved fastsættelsen.
Når der gik så lang tid, skyldtes det dels påskeferien,  

 dels at de først skulle i forbindelse med forbundet.
En enkelt ansat har kort  

 efter lønjusteringen selv forhandlet med virksomheden om sin løn.
 Bjarne Christensen har forklaret, at han efter at have fået lønforhøjelsen  

 henvendte sig til Hans Rasmussen og klagede over lønnen, men fik at vide, at  

 der var ikke mere.
Bjarne Skov Jensen har forklaret, at han har været personaledirektør i 2  

 år.
Efter købet af Nykøbing Sukkerfabrik i september 1989 holdtes der straks  

 et orienteringsmøde med medarbejderne om sukkerroekampagnen.
I januar 1990  

 holdt man møde med tillidsmændene om, hvorledes man skulle gribe sagen an for  

 at opnå, at Nykøbing Sukkerfabrik blev drevet som de andre sukkerfabrikker.  

 Der blev holdt nyt møde med tillidsrepræsentanterne den 8. februar for at få  

 en oversigt over de gældende lokalaftaler om kutymer.
Han gennemgik,  

 hvorledes Danisco forhandlede løn og gjorde rede for, hvorledes dette afveg  

 fra fremgangsmåden på Nykøbing Sukkerfabrik.
De andre steder udmønter  

 arbejdslederen den lønramme, som er udstukket af organisationen.
Derefter  

 orienteres tillidsrepræsentanterne, som ikke har forhandlingskompetence, for  

 at give dem lejlighed til at komme med indsigelse.
Der kan ikke have været  

 tvivl om, at den nye ordning skulle gælde straks.
Det var en uformel  

 opsigelse, men hvis der havde været tvivl, kunne og ville kutymen være blevet  

 formelt opsagt.
Der blev ikke opsagt andre kutymer.
Der findes ikke referat  

 af dette møde.
Helme orienterede ham om tillidsrepræsentanternes brev af 21.  

 februar.
Han opfattede ikke henvendelsen som en protest, men som en sædvanlig  

 reminder og sagde, at Helme kunne sige, at man ville komme tilbage til  

 spørgsmålet.
Han mener, at der i 1991 er blevet forhandlet i overensstemmelse  

 med kutymen.
Aage Helme har forklaret, at han er fabriksdirektør og var med til mødet  

 den 8. februar.
Det angik tilpasningen.
Da man nåede til den omhandlede  

 kutyme, redegjorde Skov Jensen udførligt for, hvorledes man ville forhandle  

 løn.
Der blev ikke protesteret mod denne form for lønforhandling.
De  

 forestående lønforhandlinger blev ikke særligt drøftet, og  

 tillidsrepræsentanterne spurgte ikke herom.
Det blev ikke direkte sagt, at  

 kutymen nu var opsagt, men han opfattede det, som om der var enighed herom.  

 Da han modtog tillidsrepræsentanternes brev af 21. februar, ringede han til  

 Jørgen Jørgensen og meddelte, at han ville komme tilbage til sagen.
Denne  

 sagde, at brevet først og fremmest skulle sikre tilbagevirkende kraft.
På et  

 samarbejdsudvalgsmøde den 30. marts blev der orienteret om lønforhøjelsen.  

 Tillidsrepræsentanternes protest kom først den 20. april.
Fabrikken havde  

 lukket i påsken.
Der blev i 1990 kun forhandlet med de enkelte ansatte, men  

 de opnåede ikke noget.
I 1991 forhandledes efter begge metoder.
Hans Rasmussen har forklaret, at han fra 1978 har været 1. maskinmester.  

 Han deltog i 1990 i et møde, hvor der blev fastsat en lønramme på 75 øre i  

 timen.
Tillidsrepræsentanterne blev orienteret på et møde den 30. marts og  

 protesterede ikke.
Han holdt derefter møde med de forskellige mestre og  

 fordelte beløbet på grundlag af tidligere begæringer om lønforhøjelse.
Efter  

 meddelelsen om de enkeltes lønforhøjelser har han haft forhandling med 15- 20  

 af de ansatte.
Der blev ikke foretaget ændringer i disses løn, men hvis nogen  

 var meget utilfredse, måtte man se på det i løbet af året.
Klagerne har til støtte for deres påstande anført, at der i 1990  

 eksisterede en kutyme for, at lønforhandling skulle ske med  

 tillidsrepræsentanterne, og overenskomsten indeholder regler om, hvorledes en  

 kutyme kan opsiges.
Det kan ikke anses for bevist, at kutymen blev opsagt på  

 mødet den 8. februar, og der findes end ikke et referat af mødet.
Hertil  

 kommer, at tillidsrepræsentanterne den 21. februar fremsendte en begæring om  

 lønforhandling, der ikke kunne misforstås.
Som svar på denne tilkendegav  

 virksomheden blot, at det var for tidligt at indlede forhandlinger.
Først da  

 virksomheden i april fordelte lønstigningen, blev tillidsrepræsentanterne  

 klar over, at virksomheden ikke ville følge den hidtidige fremgangsmåde.  

 Lønnen blev fastsat uden forudgående forhandling med de enkelte ansatte, og §  

 17, stk. 3, er derfor også blevet overtrådt.
Der bør fastsættes en betydelig  

 bod for overenskomstbruddet.
Indklagede har anført, at ledelsen på mødet den 8. februar klart og  

 utvetydigt har tilkendegivet, hvorledes man agtede at forhandle løn, hvilket  

 tillidsrepræsentanterne ikke protesterede imod.
Dette må anses for en  

 mundtlig opsigelse, og der kræves ikke skriftlig form, for at en opsigelse  

 kan være gyldig.
Klagerne har ikke bestridt, at ledelsen var i en vildfarelse  

 med hensyn til resultatet af mødet den 8. februar, og  

 tillidsrepræsentanternes skrivelse af 21. februar kunne ikke bringe ledelsen  

 ud af denne vildfarelse.
Der blev ikke straks reageret på orienteringen om  

 lønfastsættelsen den 30. marts.
Protesten kom først den 20. april efter en  

 henvendelse til forbundet, som angik lønnens størrelse, men ikke  

 fremgangsmåden.
Klagerne synes også selv at have været i tvivl om, hvorvidt  

 der skulle forhandles i overensstemmelse med kutymen.
I referatet af  

 lokalforhandlingen henvises ikke til § 8, men alene til § 17, stk. 3. Denne  

 bestemmelse kræver ikke forhandling, men det er tilstrækkeligt, at der er  

 mulighed for at få kontakt med ledelsen om lønnen, og dette krav har efter  

 Hans Rasmussens forklaring været opfyldt.
Med hensyn til spørgsmålet om bod  

 har indklagede anført, at der i hvert fald foreligger formildende  

 omstændigheder, der bør medføre bortfald af bod eller en nedsat bod, idet  

 virksomheden dels har været i god tro med hensyn til kutymens bortfald, dels  

 efterfølgende har tilbudt en forhandling i overensstemmelse med den hidtidige  

 praksis.
 Arbejdsretten skal udtale:
Det må efter bevisførelsen lægges til grund, at der ikke på mødet den 8.  

 februar skete en udtrykkelig opsigelse af kutymen, men at virksomhedens  

 ledelse med en vis føje gik ud fra, at det var accepteret, at der fremtidig  

 skulle forhandles i overensstemmelse med reglerne i overenskomstens § 17,  

 stk. 3. Når ledelsen ikke udtrykkeligt opsiger en kutyme, må det imidlertid  

 påhvile den at sikre sig, at der virkelig er enighed om, at kutymen er  

 bortfaldet, og der foreligger intet skriftligt om resultatet af  

 forhandlingerne.
Der kan ikke bortses fra, at tillidsrepræsentanterne gik ud  

 fra, at de ændrede forhandlingsregler først var gældende fra 1991. Deres  

 skrivelse af 21. februar tyder herpå.
Herefter findes det ikke bevist, at der  

 var opnået enighed om, at kutymen var bortfaldet allerede fra forhandlingerne  

 i 1990, og virksomheden har derfor begået brud på § 8. Retten mener ikke at  

 kunne lægge afgørende vægt på, at der i referatet af lokalforhandlingerne den  

 25. april ikke er udtrykkeligt henvist til § 8. Der refereres, hvorledes  

 lønforhandlingerne hidtil er foregået, og henvisning til § 8 findes i  

 referatet af det følgende organisationsmøde.
Der kan ikke stilles store krav, for at betingelserne i § 17, stk. 3, kan  

 anses for opfyldt.
Efter Hans Rasmussens forklaring må det imidlertid lægges  

 til grund, at arbejdstagerne har været uden indflydelse på, hvorledes  

 lønforhøjelsen pr. 1. marts 1990 blev udmøntet.
Dette findes ikke at opfylde  

 betingelserne i § 17, stk. 3. Der findes derfor også at være begået brud på  

 denne bestemmelse.
 Retten finder ikke tilstrækkelig grund til at lade boden bortfalde, men i  

 betragtning af de formildende omstændigheder, som indklagede har anført,  

 fastsættes boden til 25.000 kr.
 Indklagede skal betale Arbejdsrettens omkostninger med 2.000 kr.
 T h i k e n d e s f o r r e t :
 Indklagede, Danisco A/S, De Danske Sukkerfabrikker, Nykøbing F, skal  

 anerkende, at der er begået brud på overenskomstens § 8, stk. 1 og § 17, stk.  

 3, og betale en bod på 25.000 kr. til Dansk El-Forbund og Dansk  

 Metalarbejderforbund.
 Indklagede skal betale 2.000 kr. i sagsomkostninger til Arbejdsretten.
 (* 1) Henvisninger: Rise Faglig Voldgift s.169.
