Indledning Som et led i gennemførelse af regeringens handlingsplan for affald og  

 genanvendelse 1993-1997 vurderes handlingsplanens virkning på udviklingen af  

 arbejdsmiljøet løbende.
Da biogasproduktion på basis af bl.a.  

 husholdningsaffald udgør en del af genanvendelsesstrategierne, bl.a. fordi  

 organisk affald skal fjernes fra den brændbare fraktion, må det forventes, at  

 der i løbet af nogle år vil blive etableret et stigende antal biogasanlæg  

 baseret på affald, hvor håndtering kan medføre biologiske risici.
Det findes  

 derfor nødvendigt at oplyse om arbejdsmiljøproblemer og deres løsning i  

 forbindelse med projektering, planlægning, tilrettelæggelse og udførelse af  

 arbejde med denne type affald på biogasanlæg.
 Således oplyser denne At-meddelelse om sundhedsfarer, primært af  

 mikrobiologisk karakter, på biogasanlæg, og om foranstaltninger til  

 imødegåelse af disse farer.
Område For at affald kan genanvendes, opdeles det i fraktioner.  

 Husholdningsaffald opdeles ofte i en tør fraktion, der indeholder aviser,  

 pap, papir og evt. glas, og en våd fraktion, der kan indeholde madrester,  

 kaffegrums, evt. bleer og andet organisk materiale, der kan komposteres eller  

 bioforgasses.
Industriaffald opdeles ligeledes i fraktioner, der afhænger af  

 den enkelte industri.
 Denne At-meddelelse omfatter biologiske risici i forbindelse med arbejde  

 på biogasanlæg, der anvender organisk husholdningsaffald (våd fraktion) og  

 organisk industriaffald, tilblandet gylle fra landbruget, som råvarer.  

 At-meddelelse nr. 4.04.21 oplyser om tilsvarende emner vedrørende  

 affaldssorterings- og komposteringsanlæg.
Biogasproduktion Ved biogasproduktion udnyttes det, at visse bakterier (visse  

 methanobakterier, fx Methanosarcina) kan danne metan (CH4). Metandannelsen  

 kan ske ud fra flere forskellige typer organisk materiale og ved hjælp af  

 mange forskellige bakteriers nedbrydende egenskaber.
Produktion af biogas på  

 baggrund af kloakslam har været kendt længe på renseanlæg.
I de senere år er  

 man imidlertid også begyndt at udvinde biogas af gylle, husholdningsaffald,  

 slagteriaffald m.v.
På de fleste eksisterende danske biogasanlæg af denne type produceres  

 biogassen hovedsageligt ud fra gylle, der tilblandes slagteriaffald og/eller  

 husholdningsaffald i bestemte forhold.
Dette kan enten ske i hele  

 produktionen eller i en særlig til formålet indrettet  

 »affaldslinie«.
En normal procedure vil være at homogenisere/blande  

 råvarerne i tanke/siloer og efter en vis henstand lede materialet til en  

 rådnetank, hvor selve gasproduktionen (bakterievæksten) foregår.
Herefter kan  

 gassen oplagres eller videreraffineres, og slammet/gyllen tilledes såkaldte  

 »gyllebanker«, hvor landmænd kan afhente det udrådnede slam til  

 spredning på deres marker.
Sundhedsfarer Erfaringer fra biogasanlæg og beslægtede brancher, hvor der håndteres  

 lignende materialer, fx slam og organisk husholdningsaffald, viser, at der er  

 risiko for, at de ansatte kan pådrage sig en række sygdomme, der skyldes  

 påvirkning fra mikroorganismer og/eller deres bestanddele.
Påvirkningen sker  

 formentlig primært ved indånding, men der er også mulighed for påvirkning via  

 munden, især ved hånd-mund kontakt.
Bakterier og svampe er mikroorganismer, der som alt andet levende kræver  

 fugt og næring for at vokse.
Mikroorganismer vokser særdeles godt i organisk  

 husholdningsaffald, hvor der er plante- og kødrester.
Små mængder organisk materiale giver under fugtige betingelser rig  

 mulighed for vækst af mikroorganismer.
Fugtigt papir og pap giver også  

 mulighed for vækst af mikroorganismer, især af skimmelsvampe.
Når  

 skimmelsvampe vokser, danner de sporer.
Når bakterier vokser og, især, når de dør, kan der dannes giftstoffer, der  

 betegnes endotoksiner.
Bakterier, sporer og endotoksiner spredes let i luften  

 som støv og vandtåger (aerosoler). Visse mikroorganismer, mange sporer og  

 endotoksiner er så små, at de kan trænge helt ned i lungerne og derved udgøre  

 en sygdomsrisiko.
 Endelig er det sandsynligt, at organiske materialer, som gylle, slam,  

 husholdningsaffald m.v., indeholder smitsomme bakterier, fx Salmonella.
Fra beslægtede brancher inden for affaldsbehandling vides det, at  

 indånding af organisk støv med indhold af endotoksiner og svampesporer kan  

 give symptomer fra luftvejene, karakteriseret ved åndenød, hoste og astma  

 (sammentrækning af luftvejene), evt. i forbindelse med feber, træthed og  

 muskel- eller ledsmerter.
Den mest kendte sygdom med disse symptomer er  

 Toksisk Alveolitis, også kaldet ODTS (Organic Dust Toxic Syndrome).
Mave-tarmsygdomme og influenzalignende symptomer kan fremkaldes af  

 udsættelse for mikroorganismer, deres endotoksiner og evt. af de gasser, som  

 visse mikroorganismer danner.
Lang tids påvirkning med organisk støv  

 indeholdende endotoksiner, bakterier og svampe kan fremkalde eksemer.  

 Eksemerne kan være både allergiske og irritative.
Tilstedeværelse af sådanne  

 mikroorganismer i arbejdsmiljøet skal derfor holdes på det lavest mulige  

 niveau.
I biogasanlæg må man skelne imellem de mikroorganismer, der skal være til  

 stede (dem, der dyrkes) og de, der er uønskede.
Der er ikke beskrevet særlige  

 sygdomsfremkaldende egenskaber blandt methanobakterierne.
Idet de fleste  

 methanobakterier er såkaldt gram-variable, dvs. at de såvel kan give  

 gram-positiv som gram-negativ reaktion - afhængig af den enkelte stamme,  

 vækstbetingelserne m.v. - kan det ikke udelukkes, at de kan bidrage til  

 dannelsen af endotoksiner.
Deres væsentligste stofskifteprodukter (bl.a.
CH4  

 og CO2) er dog giftige gasser, når de forekommer i bestemte koncentrationer.
Arbejdspladsvurdering Arbejdet skal i alle led planlægges og tilrettelægges således, at det kan  

 udføres sikkerheds- og sundhedsmæssigt fuldt forsvarligt, jf. § 4 i  

 bekendtgørelse om arbejdets udførelse.
I denne forbindelse skal der foretages  

 en vurdering baseret på principperne i bilag 3. Vurderingen skal gennemføres  

 i overensstemmelse med At-anvisning nr. 4.0.0.1, »Vurdering af  

 sikkerheds- og sundhedsforholdene på arbejdspladsen  

 (arbejdspladsvurdering)».
I visse tilfælde skal vurderingen foreligge i skriftlig form.
Først og  

 fremmest drejer det sig om arbejde, der udføres på virksomheder, der er  

 forpligtede til at være tilknyttede en bedriftssundhedstjeneste (BST).  

 Derudover gælder kravet om skriftlighed i de tilfælde, hvor der ifølge en  

 bekendtgørelse skal tages særlige hensyn i forbindelse med  

 arbejdspladsvurderingen.
Dette er tilfældet ved arbejde, hvor der er risiko  

 for påvirkning fra biologiske agenser, jf. bekendtgørelse om biologiske  

 agenser og arbejdsmiljø.
 Dette betyder, at vurderingen i forbindelse med biogasanlæg, hvor der kan  

 være risiko for påvirkning fra biologiske agenser, skal foreligge skriftligt.  

 Vurderingen skal ifølge bekendtgørelsen om biologiske agenser og arbejdsmiljø  

 foretages på grundlag af alle tilgængelige oplysninger, herunder navnlig:
 1. Den klassificering af biologiske agenser, der  

 fremgår af bilag 7 og 8 (i bkg.).
 2. Oplysninger om mulige allergiske eller toksiske  

 risici i forbindelse med påvirkning fra biologiske agenser, hvad enten den  

 biologiske agens tilhører risikogruppe 1 ifølge ovennævnte klassificering,  

 eller om den tilhører gruppe 2, 3 eller 4 og ud over infektionsrisici  

 frembyder allergiske eller toksiske risici.
 3. Vejleldning fra en offentlig myndighed, herunder  

 Arbejdstilsynet eller Sundhedsstyrelsen, ifølge hvilke den biologiske agens  

 bør bekæmpes for at sikre de ansattes sikkerhed og sundhed.
 4. Oplysninger om sygdomme, som kan pådrages i  

 forbindelse med arbejdet, eller som er konstateret hos en ansat, og som har  

 direkte forbindelse med arbejdet.
 5. Oplysning om de arbejdsprocesser, hvorunder  

 påvirkning fra biologiske agenser kan finde sted, men henblik på fastsættelse  

 af graden og varigheden af den eventuelle påvirkning.
 Der gøres i øvrigt opmærksom på, at planer over nye arbejdsgange,  

 -processer og -metoder i forbindelse med gasproduktion er anmeldepligtige i  

 henhold til kapitel 6 i bekendtgørelse om arbejdets udførelse.
Foranstaltninger Der skal i alle led træffes effektive foranstaltninger for at undgå  

 påvirkning fra mikroorganismer, organisk støv, endotoksiner og gasser.  

 Organisk husholdningsaffald indeholder mikroorganismer, og dette må der tages  

 højde for hele vejen gennem processen.
Det vigtigste forebyggelsesprincip på  

 biogasanlæg er derfor at indkapsle og så vidt muligt bruge lukkede anlæg.  

 Dernæst kan et højt rengøringsniveau være med til at forhindre, at der  

 forekommer unødig vækst og ophobning af mikroorganismer.
Den personlige  

 hygiejne er ligeledes meget betydende for den enkelte ansattes helbred og for  

 sikring mod spredning af mikroorganismer.
Anvendelse af personlige  

 værnemidler, herunder åndedrætsværn, anses kun for at være en løsning i  

 sådanne tilfælde, hvor andre foranstaltninger slår fejl eller ikke kan lade  

 sig gøre at gennemføre, som for eksempel ved oprydning i forbindelse med  

 driftsstop.
Indretning af anlæg I forbindelse med indretning af anlæg henledes opmærksomheden på de  

 rådgivendes og projekterendes pligter i henhold til bekendtgørelsen herom.
 1. Det skal iagttages, at bygninger med tilhørende  

 arealer, arbejdsrum, bedriftsindretninger, installationer m.v.,  

 dimensioneres, indrettes og placeres indbyrdes således, at der kan  

 etableres en forsvarlig arbejdsgang, og at eventuelle farer og gener  

 fra arbejdsprocesserne kan begrænses mest muligt.
 Dette kan bl.a. ske ved, at de forskellige funktioner, fx modtagelsessilo,  

 bilvask, kontrolrum, kontorer m.v., er fysisk adskilte, herunder skal der  

 foretages en adskillelse i »rene« og »beskidte« områder.
2. Færdselsveje og -arealer på arbejdsstedet skal være  

 af en sådan størrelse og beskaffenhed, at færdslen kan foregå uden fare for  

 sikkerhed og sundhed.
Desuden skal færdselsveje og -arealer i fornødent  

 omfang have en tydelig markering af færdselsretninger.
 Dette kan bl.a. ske ved, at færdselsveje fra eet rent område til et andet  

 eller fra eet beskidt område til et andet bør markeres med ganglinier, der  

 forhindrer passage gennem en anden type område, end det man kommer fra, med  

 det formål at undgå forurening af rene områder.
 3. Bygninger og bedriftsindretninger, herunder  

 tekniske anlæg og installationer, skal være af forsvarlig konstruktion og  

 indretning under hensyn til anvendelsen samt holdt forsvarligt ved lige.
Dette kan bl.a. opnås ved, at anlægget, herunder de enkelte anlægsdele, så  

 vidt muligt skal udgøre et lukket system.
Siloer til indlæsning af  

 råmateriale, herunder organisk husholdningsaffald, skal etableres med  

 undertryk i forhold til omgivelserne.
Er det ikke muligt at etablere et  

 lukket system, skal det på anden måde sikres, at påvirkning fra biologiske  

 agenser undgås.
 4. Anlægget skal være let af rengøre og konstrueret  

 således, at spild så vidt muligt undgås.
5. Støvende og aerosoldannende processer, såsom  

 sønderrivning, oprensning, blanding og andre omvæltninger, skal indkapsles,  

 hvor det er muligt.
Indkapslingen kan evt. suppleres med udsug for at  

 forhindre spredning af støv og aerosoler.
 6. Der skal være indrettet et særskilt spiserum.
7. Der skal indrettes passende vaske- og  

 badefaciliteter, samt omklædningsrum.
Ved passende faciliteter menes her: 2  

 omklædningsrum (eet til gangtøj og - eet til arbejdstøj) med baderum imellem.
Planlægning, tilrettelæggelse og udførelse af arbejdet 8. De ansatte skal oplæres og instrueres i anlæggets  

 drift og vedligeholdelse, herunder i forebyggelse af de sikkerheds- og  

 sundhedsmæssige risici, samt i personlig hygiejne.
9. Der skal udarbejdes arbejds- og  

 sikkerhedsforskrifter for alle arbejdsprocesser, der kan udgøre en risiko, fx  

 rengøring (både af anlæg og af biler), reparation og vedligeholdelse.
Der  

 skal foreligge brugsanvisninger for alle tekniske hjælpemidler og anvendte  

 stoffer og materialer, der kan være farlige eller i øvrigt forringe sikkerhed  

 og sundhed.
Dette gælder ligeledes de tilfælde, hvor der anvendes ensartede  

 råvarer i biogasproduktionen, som fx ethanol eller andre organiske  

 opløsningsmidler, jf. bekendtgørelse om stoffer og materialer.
 10. Der må ikke ophobes eller oplagres ubehandlet  

 affald uden for anlæggets tanke og siloer.
 11. Hvor der modtages organisk husholdningsaffald,  

 slagteriaffald, gylle eller andet materiale, der potentielt kan indeholde  

 mikroorganismer, i indendørs modtagehal, skal unødigt ophold i modtagehallen  

 undgås.
12. Ved arbejde, der nødvendiggør åbning af  

 anlægsdele, skal disse, hvor det er muligt, forinden tømmes for affald.
Hvor  

 dette ikke er muligt, skal der benyttes personlige værnemidler.
 13. De ansatte skal instrueres om, at der ikke må  

 spises, ryges eller drikkes i arbejdsområder.
 14. Færdsel fra et »beskidt« område til et  

 »rent« område (fx fra modtagehal til kontor eller spiserum) bør kun  

 ske efter håndvask og aftagelse af arbejdstøj.
Rengøring For at opretholde et højt rengøringsniveau på biogasanlægget, bør  

 rengøring indgå som en del af den daglige drift.
Dette indebærer bl.a., at:
 15. Der udarbejdes skriftlig instruks for rengøring,  

 herunder for henholdsvis daglig rengøring, ugentlig rengøring og  

 hovedrengøring.
16. Anlægget bør rengøres hver dag, dvs. at alle  

 indendørs installationer holdes rene, alt spild opsamles løbende, gulve i  

 arbejdsområder rengøres.
Vægge rengøres i overensstemmelse med  

 rengøringsinstruks, dog minimum een gang ugentligt.
 17. Anlægget og dets dele gøres rent inden reparation.  

 Hvor dette ikke er muligt, skal der anvendes personlige værnemidler.
18. Rengøring af slam- og renovationsbiler skal ske på  

 særlig standplads, fortrinsvis udendørs.
Sker denne rengøring indendørs, skal  

 det foregå i et særligt ventileret rum eller velventileret område af hallen.
19. Anvendelse af trykluft eller højtryksspuling til  

 rengøring skal så vidt muligt undgås.
Hvis disse rengøringsmetoder anvendes,  

 skal der benyttes personlige værnemidler.
Personlig hygiejne 20. De ansatte skal have mulighed for at vaske hænder  

 inden pauser, spisning, rygning m.v., samt adgang til at tage bad ved  

 arbejdstids ophør.
 21. For at forhindre udslip m.v. af støv, røg, damp,  

 lugt o.l., hvor dette kan medføre fare for sikkerhed og sundhed eller rumme  

 mulighed for sygdomssmitte, skal der, hvis der ikke foretages omklædning før  

 spisepauserne, indrettes særskilt spiseafdeling for ansatte, der udfører  

 arbejde, der er tilsmudsende.
Personlige værnemidler 22. Egnede personlige værnemidler skal anvendes, hvor  

 det ikke på anden måde er muligt at beskytte sig mod sundhedsfarer hidrørende  

 fra arbejdsprocessen.
Personlige værnemidler skal være egnede til formålet og  

 skal løbende vedligeholdes.
Rengøring og vedligeholdelse foregår på  

 arbejdsgiverens foranledning.
23. Ved arbejdsprocesser, hvor der er risiko for  

 kontakt med organisk husholdningsaffald, skal der anvendes luftforsynet  

 åndedrætsværn.
Dog kan der, hvor dette ikke er muligt, i en kortvarig periode  

 anvendes helmaske med P3-filter.
Som eksempler på sådanne processer kan  

 nævnes indendørs højtryksspuling af renovationsbiler og åbning af anlægsdele,  

 der ikke er tømt for affald eller rengjorte.
24. Ved andet arbejde, hvor der udvikles støv eller  

 aerosoler, skal der anvendes filtrerende åndedrætsværn.
Som eksempler herpå  

 kan nævnes rengøring i indendørs modtagehal for organisk husholdningsaffald,  

 hvor der skal anvendes halvmaske med P3-filter.
Tilsvarende gælder rengøring  

 i andre modtagehaller, fx for slagteriaffald.
 For brug af åndedrætsværn henvises i øvrigt til At-meddelelse nr. 4.09.1,  

 »Åndedrætsværn«.
 25. Særligt arbejdstøj skal normalt anvendes af  

 driftspersonalet, og ved særligt snavset arbejde skal der bruges  

 engangsdragt.
 26. Ved særligt tilsmudsende arbejdsprocesser, hvor  

 der er risiko for kontakt med organisk husholdningsaffald, som fx ved  

 reparations- og rengøringsarbejder, skal der benyttes vandafvisende  

 arbejdstøj, handsker og støvler.
27. Det særlige arbejdstøj leveres og rengøres på  

 passende vis af arbejdsgiveren.
Rengøringen kan enten foregå på stedet eller  

 efter særlig aftale med et vaskeri.
 28. Det særlige arbejdstøj og det private tøj skal  

 holdes adskilt i hvert sit skab, og arbejdstøjet må ikke tages med hjem.
Jens Andersen --------------------------------------------------------------------- Baggrund:
 - Bekendtgørelse om arbejdets udførelse.
 - Bekendtgørelse om faste arbejdssteders indretning.
 - Bekendtgørelse om anvendelse af tekniske hjælpemidler.
 - Bekendtgørelse om biologiske agenser og arbejdsmiljø.
 - Bekendtgørelse om brug af personlige værnemidler.
 - Bekendtgørelse om projekterendes og rådgivendes pligter.
 - Bekendtgørelse om stoffer og materialer.
--------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
