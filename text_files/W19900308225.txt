 Beskæftigelse ved forpagtning af campingplads anset for lønarbejde og  

 omfattet af ATP-loven.
Nr 3082 af 01/02/1990 Klage over, at ATP fandt, at forpagteren af en campingplads måtte anses  

 for lønmodtager i ATP-lovens forstand.
 ATP havde lagt vægt på, at forpagteren i videst muligt omfang var  

 forpligtet til personligt at udføre det i forbindelse med driften nødvendige  

 praktiske arbejde, at pågældende i henhold til kontraktens § 3 kun måtte  

 ansætte og afskedige personale i samråd med bortforpagteren, at  

 bortforpagteren havde adgang til at føre en vidtgående kontrol med driften,  

 at forpagteren var garanteret en månedlig indtægt i forpagtningsperioden ud  

 over en vis procentdel af et eventuelt overskud, at forpagteren ikke havde  

 skullet stille sikkerhed for forpligtelser ifølge kontrakten, samt at evt.  

 underskud blev dækket af bortforpagteren.
 I klagen blev det anført, at forpagteren godt kan indtage en selvstændig  

 stilling uden frit at kunne disponere i alle relationer, der vedrører  

 arbejdet.
 ATP udtalte, at der ved vurderingen af, om der foreligger et  

 lønmodtagerforhold eller en selvstændig erhvervsvirksomhed, tages hensyn til  

 en række momenter, der indgår med større eller mindre vægt.
 Efter ATP's opfattelse er det af væsentlig betydning, om den pågældende  

 over for hvervgiveren er forpligtet til personligt at udføre arbejde, der er  

 omfattet af forholdet, eller er berettiget til - for egen regning og risiko -  

 at overlade arbejdet til andre, således at der i det aftalte honorar typisk  

 vil være inkluderet udgifter til medhjælp.
 ATP lagde i sagen vægt på bestemmelsen i kontrakten, hvorefter forpagteren  

 garanteres en meget betydelig, i princippet helt præstationsuafhængig,  

 månedlig indtægt, samtidig med, at et eventuelt underskud dækkes af  

 bortforpagteren.
 Ankenævnets afgørelse:
 Ankenævnet var enig med ATP i, at forpagterne ikke i relation til  

 ATP-loven kunne anses for selvstændige og tiltrådte ATP's afgørelse.
