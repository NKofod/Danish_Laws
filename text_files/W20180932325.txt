Fastholdelse af strakspåbud om at sikre, at BIN kornsilo anvendes på en sikkerheds- og sundhedsmæssig fosvarlig måde Arbejdstilsynet var på tilsynsbesøg hos virksomheden og afgav i den forbindelse strakspåbud til virksomheden om at sikre, at BIN kornsilo anvendes på en sikkerheds- og sundhedsmæssig forsvarlig måde, således at der er truffet særlige foranstaltninger til at undgå ulykker, når der arbejdes i kornsiloen.
 Et enigt nævn fastholdt afgørelsen og lagde til grund, at den ansatte og [navn udeladt] kravlede op ad lejderen og ind i kornsiloen for at fjerne spiret korn fra overfladen af kornet.
 Nævnet lagde endvidere til grund, at BIN kornsiloen på ulykkestidspunktet var halvt fyldt med korn.
 Nævnet lagde vægt på, at det fremgår af leverandørens brugsanvisning til BIN kornsiloen, at det er forbudt at opholde sig inde i kornsiloen, medmindre der kun er meget lidt korn i siloen, og indløbsspjældet til tømningsudstyr ikke er dækket med korn og tydelig kan ses.
 Nævnet lagde desuden vægt på, at der i øvrigt ikke var truffet effektive sikkerhedsforanstaltninger til at sikre mod den betydelige risiko for at blive begravet under sammenstyrtende korn.
[Adressat udeladt] Arbejdsmiljøklagenævnet har på møde den 24. april 2018 behandlet [navn udeladt] klage på vegne af [navn udeladt] over Arbejdstilsynets afgørelse af 19. oktober 2017 med strakspåbud til virksomheden om at sikre, at BIN kornsilo anvendes på en sikkerheds-og sundhedsmæssig forsvarlig måde, således at der er truffet særlige foranstaltninger til at undgå ulykker, når der arbejdes i kornsiloen.
 I klagen er det endvidere anført, at [navn udeladt] ikke er rette modtager af afgørelsen.
Nævnet traf følgende A F G Ø R E L S E R [Navn udeladt] er rette modtager af Arbejdstilsynets afgørelse.
Arbejdsmiljøklagenævnet fastholder Arbejdstilsynets afgørelse af 19. oktober 2017 med strakspåbud til virksomheden om at sikre, at BIN kornsilo anvendes på en sikkerheds-og sundhedsmæssig forsvarlig måde, således at der er truffet særlige foranstaltninger til at undgå ulykker, når der arbejdes i kornsiloen.
B E G R U N D E L S E R Om rette modtager Arbejdsmiljøklagenævnet lægger til grund, at Arbejdstilsynet ved tilsynsbesøget den 12. oktober 2017 på arbejdsstedet [adresse udeladt] fik oplyst, at afdøde var kørt over til [navn udeladt] for at hente et læs korn til [navn udeladt], og for at hjælpe til med kornet.
 Nævnet lægger endvidere til grund, at det blev oplyst, at afdøde sammen med [navn udeladt] var kravlet op af lejderne og ind i siloen for at fjerne noget spiret korn i toppen af det opmagasinerede korn.
 Der var ikke givet nogen instruktion i udførelsen af det arbejde, men afdøde og [navn udeladt] var bare gået i gang med arbejdet.
 Nævnet vurderer herefter, at [navn udeladt] i forhold til det konkrete arbejde måtte betragtes som arbejdsgiver, da han var ansvarlig for planlægning, tilrettelæggelse, udførelse, tilsyn og instruktion af arbejdet med at fjerne spiret korn.
Nævnet lægger til grund, at afdøde på tidspunktet for arbejdsulykken i ca. 2 måneder havde været beskæftiget hos [navn udeladt], hvor han primært havde udført arbejde med kørsel af traktor og lastbil.
Afdøde var formidlet gennem vikarbureauet [navn udeladt].
Nævnet lægger endvidere til grund, at det fremgår af politirapporten af 6. december 2017, at [navn udeladt] over for politiet oplyste, at afdøde den 12. oktober 2017 havde transporteret noget fra faderens gård til [navn udeladt]s gård.
Da afdøde i en periode havde været på gården uden at lave noget, havde [navn udeladt] spurgt afdøde, om han ikke lige kunne ordne noget i siloen, hvilket afdøde gjorde.
 Det følger af § 21 i bekendtgørelse om arbejdets udførelse, at en virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
 Arbejdsmiljøklagenævnets afgørelse er truffet af et enigt nævn.
Påbud om at sikre, at kornsilo anvendes på en sikkerheds  og sundhedsmæssig forsvarlig måde Arbejdsmiljøklagenævnet vurderer, at anvendelsen af BIN kornsiloen og arbejdet inde i siloen med af fjerne spiret korn på arbejdsstedet [adresse udeladt] på ulykkestidspunktet den 12. oktober 2017 ikke foregik sikkerheds- og sundhedsmæssigt fuldt forsvarligt, da faren for ulykker ikke var effektivt forebygget ved anvendelse af egnede sikkerhedsforanstaltninger.
 Nævnet lægger til grund, at den ansatte og [navn udeladt] den 12. oktober 2017 kravlede op ad lejderen og ind i kornsiloen for at fjerne spiret korn fra overfladen af kornet.
 Nævnet lægger endvidere til grund, at BIN kornsiloen på ulykkestidspunktet var halvt fyldt med korn.
 Nævnet lægger vægt på, at det fremgår af leverandørens brugsanvisning til BIN kornsiloen, at det er forbudt at opholde sig inde i kornsiloen, medmindre der kun er meget lidt korn i siloen, og indløbsspjældet til tømningsudstyr ikke er dækket med korn og tydelig kan ses.
 Nævnet lægger desuden vægt på, at der i øvrigt ikke var truffet effektive sikkerhedsforanstaltninger til at sikre mod den betydelige risiko for, at blive begravet under sammenstyrtende korn.
 Nævnet finder, at vurderingen af, at BIN kornsiloen ikke blev anvendt sikkerheds -og sundhedsmæssigt fuldt forsvarligt underbygges af, at der den 12. oktober 2017 skete en arbejdsulykke, hvor kornet kollapsede, og en ansat blev suget ned under kornet i kornsiloen.
 Det fremgår af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det følger endvidere af loven, at maskiner, beholdere og andre tekniske hjælpemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Det følger af bekendtgørelse om anvendelse af tekniske hjælpemidler, at anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 Det følger endvidere af bekendtgørelsen, at hvis anvendelsen af et teknisk hjælpemiddel desuagtet indebærer risiko for sikkerhed og sundhed, skal denne imødegås med egnede foranstaltninger, som f.eks. udsugning og særligt sikkerhedsudstyr eller andre sikkerhedstekniske forholdsregler, der sikrer en sikkerheds- og sundhedsmæssigt fuldt forsvarlig udførelse af det pågældende arbejde.
 Endelig følger det af bekendtgørelsen, at anvendelse ikke må ske under forhold og omstændigheder, som frembyder særlig fare, medmindre der er truffet effektive sikkerhedsforanstaltninger herimod.
 Arbejdsmiljøklagenævnets afgørelse er truffet af et enigt nævn.
BEMÆRKNINGER TIL KLAGEN I klagen er det anført, at [navn udeladt] ikke var arbejdsgiver for den omkomne.
 Arbejdsmiljøklagenævnet skal i denne anledning henvise til begrundelsen ovenfor vedrørende rette modtager af afgørelsen.
 I klagen er det endvidere anført, at det var ubegribeligt, hvordan luftlommen i kornet i kornsiloen kunne fremkomme, da det på forhånd var kontrolleret, at kornet løbende forsvandt fra toppen og trak ud af siloen, når anlægget var startet.
 Det er endvidere anført, at der ikke har været opsat advarselsskilte ved montering af siloen, at det ikke er korrekt at leverandøren skulle have afleveret sikkerhedsforskrifter, samt at leverandører af identiske kornsiloer ikke forbyder eller advarer mod at udføre arbejde inde i kornsiloen.
 Nævnet skal i denne forbindelse henvise til Arbejdstilsynets udtalelse af 31. januar 2018, hvori det er bemærket, at det i forhold til BIN kornsiloen opstillet på [navn udeladt]s ejendom må være afgørende, at det ifølge leverandørens brugsanvisning er forbudt at opholde sig inde i kornsiloen under de konkrete forhold.
 Der kan i den forbindelse lægges vægt på, at leverandøren af kornsiloen den 13. oktober 2017 over for Arbejdstilsynet har oplyst telefonisk, at brugsanvisningens forbud mod at opholde sig inde i kornsiloen, når den er halvt fyldt med korn, skyldes, at der kan være opstået luftlommer i kornet.
 Efter Arbejdstilsynets opfattelse kan der derfor ikke være tvivl om, at anvendelsen af kornsiloen den 12. oktober 2017 ved udførelsen af arbejdsopgaven med at fjerne spiret korn inde i kornsiloen ikke skete sikkerheds- og sundhedsmæssigt fuldt forsvarligt.
 Nævnet er enig i det af Arbejdstilsynet anførte.
 Nævnet skal endvidere bemærke, at det er virksomheden, der er ansvarlig for, at ansatte udfører arbejdet i overensstemmelse med arbejdsmiljølovens regler, herunder at tekniske hjælpemidler anvendes på en sikkerheds- og sundhedsmæssig forsvarlig måde.
R E G L E R Arbejdsmiljøklagenævnet henviser til Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Om rette modtager  § 21, stk. 1, i Arbejdstilsynets bekendtgørelse nr. 559 af 17. juni 2014 om arbejdets udførelse Om arbejdets udførelse  § 38, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Om anvendelse af tekniske hjælpemidler  § 45, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 2, stk. 1, nr. 1, litra b, § 2, stk. 2, § 3, § 4, § 5, stk. 4 og § 9, stk. 3, i Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler, som ændret ved bekendtgørelse nr. 832 af 27. november 1998 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] [Adressat udeladt] [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber, byggevarer, andre tekniske hjælpemidler og personlige værnemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler, som ændret ved bekendtgørelse nr. 832 af 27. november 1998 Kapitel 1 Område og definitioner § 2. Ved tekniske hjælpemidler forstås i denne bekendtgørelse:
1. Maskiner, beholdere, apparater, redskaber og enhver anden lignende indretning, der a) anvendes ved forarbejdningen af et produkt, b) anvendes til frembringelsen af et arbejdsresultat, herunder til transport og opbevaring, eller c) tjener til udførelsen af en teknisk proces, og 2. dele til sådanne indretninger, præfabrikerede konstruktioner og enhver anden tilvirket genstand, der er beregnet til sammen med andre genstande at indgå i en færdig enhed.
 Stk. 2. Ved anvendelse forstå i denne bekendtgørelse:
 Enhver brug af hjælpemidlet og alle hermed forbundne arbejdsfunktioner, såsom ibrugtagning, udtagning af drift, betjening og overvågning, vedligeholdelse, indstilling, reparation, rengøring og anden pasning af hjælpemidlet.
 § 3. Forpligtelserne efter denne bekendtgørelse påhviler arbejdsgivere, virksomhedsledere, arbejdsledere og øvrige ansatte, brugere, leverandører, projekterende, reparatører m.fl. efter arbejdsmiljølovens almindelige regler, jf. § 2 og kapitel 4 i loven.
Kapitel 2 Almindelige bestemmelser § 4. Anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 § 5.
 Stk. 4. Såfremt anvendelsen af et teknisk hjælpemiddel desuagtet indebærer risiko for sikkerhed og sundhed, skal denne imødegås med egnede foranstaltninger, som f.eks. afskærmning, udsugning og særligt sikkerhedsudstyr eller andre sikkerhedstekniske forholdsregler, der sikrer en sikkerheds- og sundhedsmæssigt fuldt forsvarlig udførelse af det pågældende arbejde.
 Brug m.v.
 § 9.
Stk. 3. Anvendelse må ikke ske under forhold og omstændigheder, som frembyder særlig fare, medmindre der er truffet effektive sikkerhedsforanstaltninger herimod.
Hvis det er nødvendigt, skal der være truffet passende foranstaltninger til beskyttelse mod følgerne af lynnedslag.
Arbejdstilsynets bekendtgørelse nr. 559 af 17. juni 2014 om arbejdets udførelse Kapitel 4 Oplæring og instruktion § 21. En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
