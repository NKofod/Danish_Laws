Betænkning afgivet af Skatteudvalget den 2. maj 2012 Betænkning over Forslag til lov om ændring af registreringsafgiftsloven (Opretning af værdigrundlaget for afgiftsberegning og offentliggørelse af afgiftsgrundlag) [af skatteministeren (Thor Möger Pedersen)] 1. Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2012 og var til 1. behandling den 27. marts 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Lovforslaget blev sendt i høring samtidig med fremsættelsen.
Den 22. marts 2012 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Danmarks Automobilforhandler Forening, D.
A.
F. , De Danske Bilimportører, Forsikring & Pension, KommuneLeasing og SDKbiler.
 Skatteministeren har over for udvalget kommenteret de skriftlige henvendelser.
Deputationer Endvidere har De Danske Bilimportører mundtligt over for udvalget redegjort for deres holdning til lovforslaget.
Spørgsmål Udvalget har stillet 22 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, RV, EL og SF) indstiller lovforslaget til vedtagelse med de stillede ændringsforslag Et mindretal i udvalget (V, LA og KF) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
Venstres og Det Konservative Folkepartis medlemmer af udvalget er imod forslaget om at opkræve 1 mia. kr. ekstra hos de danske bilister.
I forvejen betaler danske bilister 43 mia. kr. årligt til statskassen.
V og KF finder ikke, at det er rimeligt at opkræve yderligere skatter og afgifter hos danske bilister.
Lovforslagets tilblivelse skal ses i direkte forlængelse af, at regeringen trak forslaget om en betalingsring omkring København tilbage.
For at finde finansiering til at indfri bare en brøkdel af Socialdemokratiets og SFs valgløfter til den kollektive trafik, blev dette forslag lagt frem.
Dog pakket ind i retorik, som var der tale om et skattehul.
Men lukning af et skattehul kan som bekendt ikke finansiere nye udgiftskrævende forslag, så derfor er der tale om en reel merbeskatning af danske bilister.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I det under nr. 3 foreslåede § 10 a, stk. 2, udgår nr. 1 og 5.
 Nr. 2-4 bliver herefter nr. 1-3.
[Offentliggørelse af oplysninger om køretøjets stelnummer og om, hvem der afgiftsberigtiger det, udgår] 2) Det under nr. 3 foreslåede § 10 a, stk. 4, udgår.
[Bestemmelsen om fastsættelse af gennemsnit af afgiftspligtig værdi som rettesnor for almindelig pris udgår] Bemærkninger Til nr. 1 Det foreslås, at forslaget om offentliggørelse af køretøjernes stelnummer samt den anmeldende virksomheds identitet udgår af lovforslaget.
Offentliggørelse af disse oplysninger sammen med prisoplysninger anses ikke for nødvendige for opfyldelse af lovforslagets formål.
Til nr. 2 Det foreslås, at forslaget om beregning af gennemsnit udgår af lovforslaget.
Brug af gennemsnit kan i et eller andet omfang mindske brugen af rabatter og hæmme en dynamisk prisdannelse. Ændringsforslaget har ikke provenumæssige konsekvenser.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Tina Nedergaard (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
