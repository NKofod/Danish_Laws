 Efter bistandslovens § 42 kan der, når det må anses for påkrævet af hensyn  

 til en persons mulighed for fremtidig at klare sig selv og sørge for sin  

 familie, ydes hjælp til uddannelse og erhvervsmæssig optræning eller  

 omskoling.
 Hensigten med bestemmelsen er at åbne mulighed for at yde økonomisk støtte  

 til deltagelse i erhvervsmæssige eller uddannelsesmæssige foranstaltninger  

 til den kreds af personer, som af fysiske, psykiske eller sociale årsager har  

 et ekstra behov for at blive hjulpet ind i eller tilbage til en  

 erhvervsmæssig tilværelse.
 I en række tilfælde vil erhvervsmæssige problemer imidlertid kunne løses  

 på en hensigtsmæssig måde gennem en tilbundsgående rådgivning og vejledning.
 1.
 Rådgivning og vejledning.
Det følger af bistandslovens § 28, at enhver, der har behov herfor, kan få  

 vederlagsfri løbende rådgivning og vejledning hos kommunens social- og  

 sundhedsforvaltning omfattende alle problemer, der har betydning for den  

 sociale funktion herunder erhvervsmæssige problemer.
Vejledning herom bør så  

 vidt muligt ske i samarbejde med arbejdsformidlingen, herunder  

 arbejdsformidlingens erhvervsvejledning.
 Specielt for så vidt angår gravide kvinder er det i socialministeriets  

 cirkulære af 9. oktober 1975 om rådgivning og tilsyn anført, at vejledningen  

 ikke bør begrænses til problemerne omkring selve fødslen, men at der i de  

 tilfælde, hvor der er behov for det, også må udarbejdes en bistandsplan til  

 sikring af barnets og familiens fremtidige forhold.
 Formålet med en bistandsplan vil på længere sigt altid være at  

 tilvejebringe, bevare eller genetablere en i helbreds- og erhvervsmæssig  

 henseende acceptabel situation for den pågældende.
 Det centrale led i forbindelse med udarbejdelse af en sådan plan vil  

 derfor være den kvalificerede rådgivning og vejledning, som gerne skulle  

 sætte den enkelte i stand til en realistisk vurdering og stillingtagen til  

 sine egne muligheder.
 Opmærksomheden henledes i den forbindelse særligt på arbejdsministeriets  

 og undervisningsministeriets bestemmelser om foranstaltninger mod  

 ungdomsarbejdsløsheden i kommuner og amtskommuner.
 2.
 Økonomisk støtte efter § 42.
 En forudsætning for at yde den særlige hjælp efter bistandslovens § 42 er,  

 at der er tale om en person, hvis erhvervsevne er nedsat i et sådant omfang,  

 at den pågældende ikke umiddelbart ved anvendelse af de almindelige  

 uddannelses- og arbejdsmarkedstilbud kan opnå eller fastholde en egnet  

 beskæftigelse på det åbne arbejdsmarked i konkurrence med andre  

 arbejdssøgende.
 Årsagen til den nedsatte erhvervsevne kan være såvel et vedvarende fysisk  

 eller psykisk handicap som en akut fastlåst social situation, som den  

 pågældende må hjælpes ud af for overhovedet at blive i stand til at fungere  

 erhvervsmæssigt på lige fod med andre.
Ved vurderingen af, om en person befinder sig i en sådan situation, at der  

 er behov for støtte i form af uddannelsesmæssige eller andre  

 foranstaltninger, må der tages udgangspunkt i en konkret vurdering af den  

 enkeltes situation.
Der bør herunder navnlig tages stilling til, hvorvidt den  

 pågældende ved egen hjælp, eventuelt støttet af fornøden rådgivning og  

 vejledning, er i stand til at løse det kompleks af problemer, der ofte er  

 tale om, på en så hensigtsmæssig måde, at den pågældende også på længere sigt  

 vil kunne opnå acceptable erhvervsmæssige forhold for sig og sin familie.
Er  

 det ikke tilfældet, vil der være grundlag for at yde hjælp efter  

 bistandslovens § 42.
 3.
 § 42-støtte på social indikation til enlige forsørgere.
 En persons status som enlig forsørger indebærer ikke i sig selv en  

 berettigelse til uddannelseshjælp efter bistandslovens § 42, men enlige  

 forsørgere vil ofte være i en fastlåst social situation, som de kun kan  

 hjælpes ud af i kraft af ekstraordinære foranstaltninger.
Unge enlige forsørgere, der modtager hjælp efter bistandslovens § 37, er  

 en særlig udsat gruppe.
Deres situation bør derfor altid undersøges  

 omhyggeligt og spørgsmålet, om der skulle være grundlag for at give hjælp til  

 uddannelse eller lignende, bør altid tages op til vurdering.
Dette gælder dog  

 ikke, såfremt behovet for hjælp efter § 37 kun er kortvarigt, eller hjælpen  

 ydes som supplement til arbejdsindkomst eller anden indkomst, eller at den  

 pågældende allerede har modtaget et tilbud om § 42-hjælp, og forholdene i  

 øvrigt er uændrede.
 Hvis en enlig forsørger gennem længere tid har modtaget hjælp efter  

 bistandslovens § 37 kan dette begrunde, at spørgsmålet om hjælp efter § 42  

 tages op til vurdering.
Som eksempel på andre momenter, der kan tillægges vægt i den samlede  

 vurdering, kan nævnes, at den pågældende bliver eneforsørger, før den erhvervsforberedende skolegang er overstået,  

 eller i en usædvanlig ung alder, er kommet over den normale uddannelsesalder, og først da bliver  

 eneforsørger, bliver eneforsørger og befinder sig i et for alderen normalt  

 uddannelsesforløb, til hvilket der ikke kan opnås ordinær uddannelsesstøtte, bliver eneforsørger under en teoretisk uddannelse, der nærmer sig sin  

 afslutning, og hvis færdiggørelse ikke vil kunne gennemføres uden hjælp efter  

 § 42, bliver eneforsørger og herefter ikke kan klare sit hidtidige arbejde på  

 grund af skiftende arbejdstider eller særlige transportproblemer, bliver eneforsørger og herefter ikke kan færdiggøre en uddannelse, der  

 hidtil har været muliggjort ved ægtefællens støtte, er beskæftiget i et erhverv, hvor eneforsørgere rammes hyppigere og  

 hårdere af arbejdsløshed end andre befolkningsgrupper.
 Det skal understreges, at hovedsigtet med hjælp til en enlig forsørger er,  

 at den pågældende får mulighed for at få en egnet beskæftigelse, som også  

 under hensyn til pågældendes status som eneforsørger, indebærer rimelige og  

 acceptable vilkår.
 4.
 Vejledningen erstatter Socialministeriets vejledning af 30. september 1983  

 vedrørende hjælp efter bistandslovens § 42 til enlige forsørgere og  

 supplement af 17. december 1984 til denne vejledning.
