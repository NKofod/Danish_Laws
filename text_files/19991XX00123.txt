Skriftlig fremsættelse (1. december  

 1999) Socialministeren (Karen Jespersen):
 Hermed tillader jeg mig for Folketinget at  

 fremsætte:
Forslag til lov om ændring af lov om  

 tilbageholdelse af stofmisbrugere i behandling (Forlængelse af ordning  

 med mulighed for at tilbageholde stofmisbrugere i behandling) (Lovforslag nr.
L 104).
 Ifølge § 11 i lov nr. 349 af 14. maj 1992 om  

 tilbageholdelse af stofmisbrugere i behandling med senere ændringer  

 skal forslag til revision af loven fremsættes for Folketinget senest  

 ved begyndelsen af folketingsåret 1999/2000.
 Forslaget indebærer en uændret  

 videreførelse af ordningen med tilbageholdelse af stofmisbrugere i  

 behandling og en ændring af lovens revisionsbestemmelse, således  

 at loven atter tages op til revision i folketingsåret 2001-2002.
Baggrunden for indførelse af ordningen med  

 tilbageholdelse af stofmisbrugere i 1992 var især at støtte  

 yngre stofmisbrugere over 18 år, der er motiveret for behandling, og  

 som endnu ikke i større omfang er kommet i konflikt med straffeloven  

 som følge af misbruget.
Tilbuddet om tilbageholdelse som led i  

 behandling for stofmisbrug gælder dog også i forhold til  

 ældre aldersgrupper.
Loven er baseret på 3-dobbelt frivillighed: For det  

 første er det den enkelte amtskommune, der tager stilling til om man  

 vil anvende loven.
For det andet kræves der en konkret beslutning om at  

 tilbyde en stofmisbruger at indgå en kontrakt om behandling for  

 stofmisbrug med mulighed for tilbageholdelse.
Og for det tredie kræves  

 der tilslutning fra den stofmisbrugers side, som har fået tilbud om  

 kontrakt af den omhandlede type.
I Ribe, Vestsjællands og Frederiksborg amtskommuner  

 er der truffet principiel beslutning om, at man vil benytte lovens  

 muligheder.
Ingen amtskommuner har dog fundet behov for konkret at bringe  

 loven i anvendelse.
På trods af den hidtil manglende anvendelse vil det  

 imidlertid fortsat være hensigtsmæssigt at kunne lade  

 tilbageholdelsesordningen indgå som en del af det samlede udbud af  

 behandlingsmuligheder for stofmisbrugere.
Det kan ikke udelukkes, at bl.a.  

 sammensætningen af stofmisbrugspopulationen og prioriteringen af  

 indsatsen for visse grupper af stofmisbrugere, herunder bl.a. gravide  

 stofmisbrugere, fremover kunne tilsige, at behovet var tilstede for at  

 anvende tilbuddet om behandlingskontrakt med mulighed for  

 tilbageholdelse.
 Det bør derfor med den nu tættere  

 sammenhæng mellem visationsproceduren og med fastlæggelse af  

 handleplan indgå i de løbende rutiner at rejse  

 spørgsmålet om behandlingskontrakt af denne type i de  

 amtskommuner, der har truffet principiel beslutning om at anvende  

 lovgivningen.
 Tilsvarende bør det ud fra denne synsvinkel  

 overvejes i andre amtskommuner og i de såkaldte delegationskommuner at  

 inddrage ordningen i den vifte af tilbud, man har at tilbyde  

 stofmisbrugerne.
 At videreføre ordningen uændret  

 skønnes ikke at have administrative eller økonomiske  

 konsekvenser.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
