Skriftlig fremsættelse (26. februar 2020) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til Lov om ændring af lov om luftfart (Harmonisering af droneområdet) (Lovforslag nr.
L 121) Formålet med lovforslaget er at foretage en tilpasning af de danske regler om droner som følge af den EU-harmonisering af droneområdet som er gennemført med vedtagelsen af Kommissionens gennemførelsesforordning (EU) 2019/947 af 24. maj 2019 om regler og procedurer for operation af ubemandede luftfartøjer og Kommissionens delegerede forordning (EU) 2019/945 af 12. marts 2019 om ubemandede luftfartøjssystemer og om tredjelandsoperatører af ubemandede luftfartøjssystemer.
Disse forordninger finder anvendelse fra den 1. juli 2020.
Forslaget indeholder en ophævelse af de hidtidige færdselsregler for droneflyvninger, da de fremadrettet vil blive reguleret på EU-plan.
EU-reglerne giver medlemsstaterne mulighed for nationalt at fastsætte geografiske zoner for øget eller reduceret droneflyvning.
Lovforslaget indeholder derfor bestemmelser om national fastsættelse af den geografiske afgrænsning for brugen af droner.
En række områder er ikke omfattet af EU-reguleringen, herunder regler om beskyttelse af privatlivets fred, krav om ansvarsforsikring, forhold knyttet til den offentlige sikkerhed (politi, forsvar og beredskab) samt natur- og miljøbeskyttelse.
Det er derfor nødvendigt at tilpasse de nuværende droneregler i luftfartsloven, således at den nationale selvbestemmelsesret på disse områder fortsat er præciseret og dermed kan udnyttes.
Lovforslaget indeholder endvidere bestemmelser om markedskontrol af droner, hvilket følger af de nye EU-regler om markedsovervågning af droneområdet.
Lovforslaget indeholder således en række bestemmelser, som skal sikre en i henhold til dansk ret velfungerende markedsovervågning af droner.
Forslaget giver blandt andet transportministeren mulighed for at bemyndige en anden offentlig myndighed til at varetage opgaven med markedsovervågning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
