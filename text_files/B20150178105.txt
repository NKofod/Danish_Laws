Bekendtgørelse om vandforsyningsplanlægning I medfør af § 5, § 6, § 8, § 16, stk. 3, § 70 og § 78, stk. 5, i lov om vandforsyning m.v., jf. lovbekendtgørelse nr. 1584 af 10. december 2015, og efter forhandling med Kommunernes Landsforening fastsættes efter bemyndigelse i henhold til § 2, stk. 1, i bekendtgørelse nr. 973 af 29. august 2014 om henlæggelse af opgaver og beføjelser til Naturstyrelsen:
Myndighed § 1. Vandforsyningsplanlægningen forestås af kommunalbestyrelsen efter reglerne i lovens §§ 14 og 14 a og reglerne i denne bekendtgørelse.
Vandforsyningsplan § 2. Kommunalbestyrelsen udarbejder efter forhandling med de almene vandforsyningsanlæg i kommunen, Sundhedsstyrelsen og i fornødent omfang med andre interesserede myndigheder og institutioner m.v. et forslag til en vandforsyningsplan.
 § 3. Vandforsyningsplanen skal indeholde:
 1) Angivelse og lokalisering af de forventede behov for vand i kommunen, fordelt på forskellige forbrugergrupper (husholdning, institutioner m.v., industri- og håndværksvirksomheder, landbrug, herunder markvanding, og gartneri samt dambrug).
 2) Angivelse af placeringen, ydeevnen og kvaliteten af de eksisterende vandforsyningsanlæg med tilhørende behandlingsanlæg, beholderanlæg og pumpeanlæg samt i øvrigt anlæggenes kapacitet, tekniske tilstand og vedligeholdelsestilstand.
 3) Angivelse af, hvilke dele af kommunen, der påregnes forsynet med vand fra indvindingsanlæg på de enkelte ejendomme eller fra andre ikke almene anlæg, og hvilke dele af kommunen, der straks eller senere påregnes forsynet fra almene anlæg.
 4) Angivelse af de bestående almene vandforsyningsanlæg, der skal indgå i den fremtidige vandforsyning i kommunen, herunder deres ejerforhold, og af beliggenheden og udformningen af fremtidige almene vandforsyningsanlæg.
 5) Angivelse af de nuværende og fremtidige forsyningsområder for de almene vandforsyningsanlæg i kommunen.
 6) Angivelse af om kommunen har behov for tilførsel af vand udefra, eller om der fra kommunen kan leveres vand til forbrug uden for kommunen.
 7) Angivelse af ledningsnettet for de almene anlæg i kommunen, herunder eventuelle forbindelsesledninger mellem anlæggene.
 8) Opstilling af en tidsfølge for renovering, etablering og udbygning af almene vandforsyningsanlæg, herunder af ledningsnettet.
 § 4. Efter vedtagelsen af et forslag til vandforsyningsplan sørger kommunalbestyrelsen for offentlig annoncering om vedtagelsen af forslaget med oplysning om fristen for fremsættelse af indsigelser, jf. stk. 2. Annonceringen kan ske udelukkende på kommunens hjemmeside.
 Stk. 2. Kommunalbestyrelsen fastsætter en frist på mindst 8 uger for fremsættelse af indsigelser.
 Stk. 3. Inden for indsigelsesperioden iværksætter kommunalbestyrelsen en oplysningsvirksomhed.
 Stk. 4. Forslaget sendes samtidig til de myndigheder og institutioner, der har været inddraget i sagen, jf. § 2.
§ 5. Efter indsigelsesfristens udløb forhandler kommunalbestyrelsen i fornødent omfang på ny sagen med de myndigheder og institutioner m.v., som har været inddraget i sagsbehandlingen, og tager stilling til, om forslaget skal ændres som følge af indkomne indsigelser eller andre forhold.
Kommunalbestyrelsen vedtager derefter vandforsyningsplanen.
§ 6. Kommunalbestyrelsen sørger for offentlig annoncering af den endelige vedtagelse af planen.
Annonceringen skal indeholde oplysning om, at vedtagelsen ikke kan påklages, jf. lovens § 76. Vandforsyningsplanen skal være offentlig tilgængelig.
 Stk. 2. Annonceringen kan ske udelukkende på kommunens hjemmeside.
 § 7. §§ 4-6 finder tilsvarende anvendelse på delplaner og på ændringer og tillæg til vedtagne vandforsyningsplaner, jf. dog § 7, stk. 2 og § 8.
Stk. 2. Kommunalbestyrelsen kan dog fastsætte en frist på mindst 4 uger for fremsættelse af indsigelser mod forslag til mindre ændringer og forslag til mindre tillæg til allerede vedtagne vandforsyningsplaner.
I disse tilfælde kan kommunalbestyrelsen målrette høringen til alene at omfatte direkte berørte personer, berørte vandforsyningsanlæg, interesserede organisationer og interesserede myndigheder.
 § 8. I forbindelse med udstedelsen af et pålæg efter lovens § 14, stk. 3, kan Naturstyrelsen dispensere fra bestemmelserne i §§ 4 og 5, således at alene de, der berøres af ændringen, skal underrettes om forslaget, og at fristen for indsigelser kan nedsættes til 3 uger.
 Stk. 2. Dispensation efter stk. 1, kan ikke påklages.
Ikrafttræden § 9. Bekendtgørelsen træder i kraft den 1. januar 2016.
 Stk. 2. Bekendtgørelse nr. 1318 af 21. december 2011 om vandforsyningsplanlægning ophæves.
