Betænkning afgivet af Transportudvalget den 22. marts 2012 Betænkning over Forslag til lov om Aarhus Letbane [af transportministeren (Henrik Dam Kristensen)] 1. Ændringsforslag Enhedslisten har stillet 12 ændringsforslag til lovforslaget.
2. Udvalgsarbejdet Lovforslaget blev fremsat den 25. januar 2012 og var til 1. behandling den 2. februar 2012. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transportministeren sendte den 7. november 2011 dette udkast til udvalget, jf.
TRU alm. del  bilag 53. Den 25. januar 2012 sendte transportministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Frantz Fischer, Aarhus N.
 Transportministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 54 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF og EL) indstiller lovforslaget til vedtagelse uændret.
 Et mindretal i udvalget (DF) indstiller lovforslaget til vedtagelse med de under nr. 1, 3 og 5 stillede ændringsforslag.
 Dansk Folkeparti mener, at letbaner (sporvogne) er fremtidens løsning til kollektiv trafik i de større byer, da det er godt for miljøet, og der er stor komfort.
 Det var vigtigt for Dansk Folkeparti, at der i aftalen om grøn transportpolitik fra 2009 blev afsat midler til Aarhus Letbane.
 Med vedtagelsen af anlægsloven sættes Aarhus Letbane for alvor i gang, og bliver forhåbentlig sammen med det allerede besluttede Ring3-letbane-projekt i København frontløber for lignende projekter i Odense og Aalborg.
Der er ingen tvivl om, at Aarhus Letbane vil give et kæmpe løft til den kollektive trafik i området og på sigt også i omegnskommunerne, når letbanen løbende skal udbygges.
En barriere for denne udbygning, bl.a. til Grenaa og Odder, er imidlertid den manglende elektrificering af strækningen Grenaa-Odder.
Denne elektrificering er i lovforslaget en tilvalgsordning, som skal finansieres af bl.a.
Norddjurs Kommune.
Det virker ikke rimeligt, at dele af letbanen skal være tilkøb og derfor afhængig af, om den enkelte kommune har råd.
Da elektrificering er en væsentlig forudsætning for at få letbanen til Grenaa og Odder, burde denne naturligvis være en del af anlægsloven.
Dansk Folkeparti støtter derfor Enhedslistens ændringsforslag nr. 1, 3 og 5.
 Et andet mindretal (EL) indstiller lovforslaget til vedtagelse med de stillede ændringsforslag.
Enhedslisten er generelt positivt indstillet over for lovforslaget, idet det ikke alene udbygger og forbedrer den kollektive trafik i Aarhusområdet.
Letbanen vil også kunne tiltrække mange bilister og vil derved lette trængsels- og miljøproblemerne i området.
Lovforslaget, som det foreligger, indeholder imidlertid en række mangler i forhold til den opgave, som skal løses, og derfor stiller Enhedslisten nedenstående ændringsforslag til lovforslaget.
Det er således vigtigt for Enhedslisten at sikre, at Aarhus Letbane I/S ikke opløses, men fortsætter sit arbejde med at sikre yderligere udbygning af letbanen i Aarhusområdet, jf. ændringsforslag nr. 7. Samtidig ønsker Enhedslisten, jf. ændringsforslag nr. 8, at staten er med til at påtage sig ansvaret for letbanens videre drift, ligesom det er tilfældet med Metroen.
Endvidere foreslår Enhedslisten med ændringsforslag nr. 1, 3 og 5, at letbanen elektrificeres, og at Banedanmark overtager ansvaret for banens infrastruktur. Ændringsforslagene vil sikre, at der ikke skabes unødvendige og komplicerede grænseflader mellem el- og dieseldrift og i forhold til ansvaret for banens infrastruktur, som skal placeres i Banedanmark.
Desuden er det centralt for Enhedslisten, at etableringen af Aarhus Letbane sker med en klar social profil.
Derfor har Enhedslisten stillet ændringsforslag nr. 2 om en social klausul, således at udbuddet af letbanen skal indeholde krav om ansættelse af erhvervsuddannelses- og erhvervsgrunduddannelseselever.
 Endelig lægger Enhedslisten med ændringsforslag nr. 4 vægt på, at medlemmerne af bestyrelsen af Aarhus Letbane I/S har stor faglig indsigt i kollektiv trafik, trafikplanlægning og samspillet mellem de forskellige transportformer.
Ud over de stillede ændringsforslag er det generelt Enhedslistens opfattelse, at anlægsbudgettet til Aarhus Letbane bør forhøjes til et sådant niveau, at letbanen kan etableres, så den lever op til det driftsmæssige, teknologiske og servicemæssige niveau, der er det gennemsnitlige for andre europæiske letbaner.
Det bør således ikke være nødvendigt for kommunerne at anvende tilkøbsydelser for at opnå et niveau, der svarer til normen for moderne letbaner i de lande, vi normalt sammenligner os med.
Det vil sige, at elektrificering og minimum halvtimesdrift på de yderste strækninger og lign. ikke skal være tilkøbsydelser.
Enhedslisten ser desuden gerne, at Grenaabanen renoveres til nutidig standard.
Det vil sige, at de mere end 60 år gamle skinner og sveller udskiftes.
Dette skal også omfatte strækninger, dæmninger med blød jordbund m.v.
Enhedslisten foreslår endvidere, at Grenaabanen opgraderes fra de nuværende 75 km/t til 120 km/t, og at Grenaabanen udbygges til godstrafik med kørsel efter jernbanesikkerhedsdirektivet.
Enhedslisten lægger vægt på, at letbanen skal have fuld internetdækning i alle letbanetog på den samlede strækning i form af trådløst internet til fri afbenyttelse.
Enhedslisten mener endelig, at der skal stilles krav til førere af letbanen, der svarer til de krav, der stilles til lokoføreraspiranter.
Eventuelt kan letbanen være en »forskole« for dem, der senere ønsker at uddanne sig til lokofører.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af et mindretal (EL), tiltrådt af et mindretal (DF):
 1) I stk. 2 indsættes som 2. pkt.:
»Der gennemføres elektrificering af hele letbanestrækningen.« [Hele Aarhus Letbane elektrificeres i stedet for elektrificering som tilkøb] Til § 4 Af et mindretal (EL):
 2) Efter stk. 2 indsættes som nyt stykke:
»Stk. 3. Udbuddet af letbanen skal indeholde krav om ansættelse af erhvervsuddannelses- og erhvervsgrunduddannelseselever.« Stk. 3 og 4 bliver herefter stk. 4 og 5.
[Krav om social klausul om praktikpladser i udbuddet af anlæg af letbanen] Af et mindretal (EL), tiltrådt af et mindretal (DF):
 3) Stk. 3, der bliver stk. 4, udgår.
[Konsekvens af ændringsforslag nr. 1] Til § 5 Af et mindretal (EL):
 4) Efter stk. 2 indsættes som nyt stykke:
»Stk. 3. Bestyrelsen skal primært bestå af personer med stor faglig indsigt i kollektiv trafik, trafikplanlægning og samspillet mellem de forskellige transportformer.« Stk. 3-5 bliver herefter stk. 4-6.
[Krav til bestyrelsesmedlemmers kompetencer] Til § 10 Af et mindretal (EL), tiltrådt af et mindretal (DF):
 5) Stk. 3 udgår.
[Konsekvens af ændringsforslag nr. 1] Til kapitel 4 Af et mindretal (EL):
 6) Kapiteloverskriften affattes således:
»Fortsættelse af Aarhus Letbane I/S og oprettelse af et driftsselskab« [Sikring af fortsættelse af Aarhus Letbane I/S og oprettelse af et driftsselskab] Til § 14 7) Stk.1 affattes således:
»Aarhus Letbane I/S fortsætter sin virksomhed og bidrager teknisk og finansielt i forbindelse med anlæg af øvrige planlagte letbanestrækninger i Aarhusområdet.« [Fortsættelse af Aarhus Letbane I/S i stedet for opløsning af selskabet] 8) Stk. 2 affattes således:
»Stk. 2. Aarhus Kommune, transportministeren og Region Midtjylland opretter et driftsselskab, der har til formål at stå for driften af Aarhus Letbane.
Banedanmark tildeles ansvaret for vedligeholdelsen af letbanens infrastruktur.
Driftsselskabet etableres som et interessentskab, og selskabet kan oprette datterselskaber.« [Staten indgår i driftsselskab, og Banedanmark vedligeholder letbanens infrastruktur] 9) I stk. 3 og 5 ændres »drifts- og infrastrukturselskabet« til: »driftsselskabet«.
[Konsekvens af ændringsforslag nr. 8] 10) I stk. 4 ændres »drifts- og infrastrukturselskab« til: »driftsselskab«.
[Konsekvens af ændringsforslag nr. 8] 11) I stk. 6 ændres »drifts- og infrastrukturselskabets« til: »driftsselskabets«.
[Konsekvens af ændringsforslag nr. 8] Til § 26 12) I det under nr. 1 foreslåede § 5, stk. 6, ændres »drifts- og infrastrukturselskabet« til: »driftsselskabet«.
[Konsekvens af ændringsforslag nr. 8] Bemærkninger Til nr. 1, 3 og 5 Enhedslisten vil med ændringsforslagene sikre, at hele letbanen elektrificeres.
Dieseldrift på forskellige dele af letbanen vil ikke være til gavn for miljøet, og det bør søges at minimere udledning fra dieselmotorer, særlig i bymæssig bebyggelse.
Desuden kan det med en fuldstændig elektrificering undgås at skulle indkøbes hybridmateriel, der dels er dyrere i indkøb, dels vil medføre større vedligeholdelsesomkostninger i forhold til ren eldrift.
Til nr. 2 Aarhus Letbane I/S skal, jf. lovforslagets § 4, foretage offentligt udbud af anlæg af letbanen.
Enhedslisten foreslår med ændringsforslaget, at udbudsmaterialet skal indeholde krav om ansættelse af erhvervsuddannelses- og erhvervsgrunduddannelseselever i forbindelse med udførelse af anlægget af letbanen.
Et sådant krav om sociale klausuler vil bidrage til at skaffe relevante praktikpladser til elever i erhvervsuddannelser og erhvervsgrunduddannelser.
Til nr. 4 Enhedslisten foreslår med ændringsforslaget, at der i forbindelse med udpegning af bestyrelsesmedlemmer skal lægges vægt på indsigt i forhold vedrørende kollektiv trafik, trafikplanlægning og samspillet mellem forskellige transportformer.
Til nr. 6-12 Der lægges i lovforslaget op til, at Aarhus Letbane I/S opløses, når letbanen er færdigbygget.
 Enhedslisten foreslår med ændringsforslag nr. 7, at Aarhus Letbane I/S i stedet bevares og bidrager teknisk og finansielt til gennemførelsen af de øvrige planlagte letbanestrækninger i Aarhusområdet.
Enhedslisten foreslår med ændringsforslag nr. 8 at staten skal deltage i det nye driftsselskab ligesom det er sket i forbindelse med metroen i København.
Desuden tildeles ansvaret for vedligeholdelsen af letbanens infrastruktur Banedanmark.
 Ændringsforslag nr. 6 og 9-12 er konsekvensændringer som følge af ændringsforslag nr. 7 og 8.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Anne Baastrup (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Lars Barfoed (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
