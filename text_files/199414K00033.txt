Nr BTL 33 Betænkning over Forslag til lov om ændring af lov om beskyttelse af de  

 ydre koge i Tøndermarsken   

 Nr L 33 1994-95, 1. samling Afgivet af Miljø- og Planlægningsudvalget Afgivet: 19941208 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret dels skriftligt, dels i samråd.
 Endvidere har udvalget modtaget skriftlige og mundtlige henvendelser fra  

 Dansk Ornitologisk Forening og Jægerne, Danmarks Jægerforbund.
 Miljø- og energiministeren har under et samråd med udvalget givet tilsagn  

 om, inden udstedelse af en bekendtgørelse om regulering af jagten i  

 Tøndermarsken, at ville orientere udvalget om udkastet til bekendtgørelse  

 samt om resultatet af høringsrunden.
 Miljø- og energiministeren har over for udvalget tilkendegivet, at den  

 dispensationsmulighed, der knytter sig til forbudet mod brug af kemiske  

 bekæmpelsesmidler, skal administreres stramt.
 Miljø- og energiministeren har endvidere givet tilsagn om at ville  

 forelægge udvalget resultaterne af de drøftelser om Lille Vade, som er  

 planlagt dels mellem Det Grønne Kontaktudvalg og Sønderjyllands Amt, dels i  

 Det rådgivende Udvalg for Tøndermarsken.
 Et af udvalgets spørgsmål og miljø- og energiministerens svar herpå er  

 tillige med ministerens talenotits til brug for besvarelsen af et  

 samrådsspørgsmål optrykt som bilag til betænkningen.
 Herefter indstiller udvalget lovforslaget til vedtagelse  

 uændret.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) har noteret sig miljø- og  

 energiministerens tilsagn om at ville fremsende udkast m.v. til en  

 bekendtgørelse om regulering af jagten i Tøndermarsken, inden bekendtgørelsen  

 udstedes.
Mindretallet agter på det tidspunkt at vurdere behovet for en  

 regulering af jagten i området.
 Mindretallet har endvidere med glæde noteret sig tilsagnet om, at Jægerne,  

 Danmarks Jægerforbund, indtræder som fuldgyldigt medlem af Det rådgivende  

 Udvalg for Tøndermarsken.
 Mindretallet er af den opfattelse, at en enighed i Det rådgivende Udvalg  

 for Tøndermarsken bør have gennemslag i en fremtidig jagtregulering.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bruno Jerup (EL) Lis Greibe (S) Hanne Severinsen (V) Bodil Thrane (V) Peter  

 Hansen-Nord (V) Jens Vibjerg (V) Niels J.
Langkilde (KF) Gitte Seeberg (KF)  

 Jens Jørgensen (KF) Aage Brusgaard (FP) nfmd.
 Centrum-Demokraterne havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes  

 besvarelse heraf samt ministerens talenotits til brug for besvarelsen af et  

 samrådsspørgsmål Spørgsmål 8:
Hvilke skadedyrsangreb har man i de seneste 10 år konstateret i de  

 områder, som er omfattet af lovforslaget? Svar:
 Jeg har forelagt spørgsmålet for Skov- og Naturstyrelsen, som efter  

 indhentet udtalelse fra Sønderjyllands Amt, Digelaget, Vestslesvigs  

 Landbrugscenter og Statens Planteavlsforsøg har oplyst følgende, hvortil jeg  

 kan henholde mig:
»Inden for det område, der er omfattet af lovforslaget, er der inden  

 for de sidste 10 år konstateret et skadedyrsangreb.
For ca. 7 år siden blev  

 nogle arealer angrebet af stankelbenslarver.
Angrebet blev forsøgt bekæmpet  

 med kemiske bekæmpelsesmidler, men omkring 30-40 pct. af planterne i marken  

 gik ud.
Der har hvert år været konstateret stankelbenslarver i et omfang, der ikke  

 har været skadeligt.« Som det fremgår af lovbemærkningerne, er det hensigten at give  

 Sønderjyllands Amt kompetence til at meddele dispensationer til at bruge  

 bekæmpelsesmidler mod stankelbenslarver og tidsler.
 Forslaget udelukker imidlertid ikke muligheden for, at miljø- og  

 energiministeren kan give amtsrådet kompetence til at meddele dispensation  

 til bekæmpelse af andre skadevoldere, hvis der skulle opstå et uforudset  

 behov herfor.
 Det bemærkes i øvrigt, at forslaget om et forbud mod brug af kemiske  

 bekæmpelsesmidler kun vedrører de udpegede vedvarende græsarealer i  

 Tøndermarsken.
MILJØ- OG ENERGIMINISTERIET Den 6. december 1994 TALENOTITS til ministerens brug i samrådet med Folketingets Miljø- og  

 Planlægningsudvalg den 7. december 1994 om lov om beskyttelse af de ydre koge  

 i Tøndermarsken Spørgsmål A:
 Med henblik på udvalgets afgivelse af betænkning anmodes ministeren om at  

 redegøre for den eventuelle udstedelse af en bekendtgørelse efter lov om  

 jagt- og vildtforvaltning om vandfuglejagten inden for lovens geografiske  

 område.
 Svar:
 Som det fremgår af bemærkningerne til lovforslaget, vil jeg tage initiativ  

 til at udstede en bekendtgørelse om jagten inden for lovens geografiske  

 område, således at den landsdækkende kl. 10-regel for gæs i en forsøgsperiode  

 udvides til at omfatte alle vandfugle i Tøndermarsken.
Bekendtgørelsen vil medføre, at der ikke må drives jagt på vandfugle inden  

 for lovens område efter kl. 10 om formiddagen.
Jagten må påbegyndes på samme  

 tid af dagen som i dag.
Bekendtgørelsen vil omfatte hele Tøndermarsklovens geografiske område,  

 bortset fra de arealer, hvor der er totalt jagtforbud.
Det vil sige ca. 2000  

 ha landbrugsareal, hvoraf ca. 1200 ha er udpeget som vedvarende græsarealer  

 efter Tøndermarskloven.
 Kl. 10-reglen må gælde i hele lovens område, for at undgå, at der kunne  

 komme til at ligge »øer« med jagt inde i området, som ville  

 forstyrre omliggende jagtregulerede arealer.
 Det er min hensigt, at bekendtgørelsen skal træde i kraft med virkning fra  

 næste jagtsæson.
 Årsagen til, at jagten ønskes reguleret, er, at naturovervågningen i  

 området har påvist, at antallet af trækkende gæs og ænder i området er langt  

 mindre i jagttiden om efteråret end om foråret, hvor der ikke drives jagt.
 Dette er uheldigt i et område som Tøndermarsken, hvor vi netop har ønsket  

 at sikre bl.a. områdets enestående biologiske værdier med en særlig lov.
 Den nuværende jagt forstyrrer områdets gåsebestand, selv om jagten på gæs  

 fra den 1. april i år er reguleret med en kl. 10-regel efter lov om jagt og  

 vildtforvaltning.
Hensigten med denne landsdækkende regel er at give gæssene forbedrede  

 rastemuligheder om efteråret.
Danmarks Miljøundersøgelser har imidlertid  

 vurderet, at det er tvivlsomt, om reglen vil få nogen særlig effekt i  

 Tøndermarsken, hvor gæssene fouragerer sammen med andre vandfugle, og jagten  

 på de andre vandfugle kan skræmme gæssene bort.
 Effekten af en kl. 10-regel for al vandfuglejagt i Tøndermarsken overvåges  

 i en 3-5-årig periode, hvorefter reglerne eventuelt kan justeres på baggrund  

 af indhøstede erfaringer.
 Regulering af jagten i Tøndermarsken har været drøftet under lovforslagets  

 forberedelse, og det har været overvejet, om reguleringen skulle indføjes som  

 en ny særregel i loven om Tøndermarsken.
 Danmarks Jægerforbund har over for mig anmodet om, at der ikke fremsættes  

 forslag om en yderligere jagtregulering i Tøndermarsken.
De lokale jægere har fremsendt et forslag til en begrænset, frivillig  

 jagtregulering.
Danmarks Miljøundersøgelser har vurderet, at jægernes forslag  

 kun forventes at have begrænset effekt med hensyn til at sikre fuglenes  

 rastemuligheder.
 Dansk Ornitologisk Forening har anmodet om, at der gennemføres en  

 jagtregulering nu, helst et jagtfrit kerneområde i hele Tøndermarsklovens  

 område eller som minimum en kl. 10-regel for alle vandfugle.
Spørgsmålet om jagtregulering har været drøftet på i alt tre møder i Det  

 rådgivende Udvalg for Tøndermarsken med deltagelse af en repræsentant for de  

 lokale jægere.
Der har derudover været drøftelser om jagtregulering i en  

 mindre gruppe med lokale repræsentanter.
 Der har ikke ved disse drøftelser kunnet opnås enighed om et forslag til  

 jagtregulering, men forslaget om kl. 10-reglen for alle vandfugle har fået  

 den bredeste tilslutning.
 Hvis man vil sikre en mere naturlig fuglebestand i området om efteråret,  

 er det mest realistiske alternativ til en kl. 10-regel et totalt jagtforbud.  

 Som jeg tidligere har oplyst over for udvalget, er forslaget om en kl.  

 10-regel imidlertid resultatet af en afvejning mellem på den ene side hensyn  

 til fuglelivet og på den anden side jagtmæssige interesser.
Udkastet til bekendtgørelse vil snarest blive udsendt til drøftelse i  

 Vildtforvaltningsrådet.
Derefter vil bekendtgørelsesudkastet blive forhandlet  

 på sædvanlig vis med de berørte organisationer og myndigheder.
