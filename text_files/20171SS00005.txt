Beretning afgivet af Skatteudvalget den 27. september 2018 Beretning over Skatteudvalgets arbejde med deleøkonomi 1. Indledning Skatteudvalget afgav den 2. oktober 2017 en beretning om nedsættelse af en parlamentarisk arbejdsgruppe, der skulle undersøge muligheder og udfordringer i forhold til skat og deleøkonomi.
Arbejdsgruppen blev nedsat af Skatteudvalget den 2. oktober 2017 (folketingsåret 2016-2017, Skatteudvalget, beretning af almen art nr. 8).
 Forud for nedsættelsen af arbejdsgruppen havde manglende skattebetaling i forbindelse med privatpersoners brug af dele- og platformsselskaber til at korttidsudleje bolig- og delebilstjenester m.v. været genstand for offentlig debat.
Arbejdsgruppen har haft til formål at indhente yderligere viden om de muligheder og udfordringer, som deleøkonomi og platformsøkonomi rummer.
Derudover har arbejdsgruppen haft til formål at indhente viden om, hvordan det kan sikres, at de positive elementer ved fleksibiliteten i ressourceudnyttelsen og de innovative forretningsmodeller kan kombineres med en retfærdig skattebetaling, som bidrager til en samfundsmæssig gevinst og en lige konkurrence med mere traditionelle erhverv.
Regeringen offentliggjorde den 10. oktober 2017 »Strategi for deleøkonomi i vækst«, og den 17. maj 2018 blev der indgået en politisk aftale mellem regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti og Radikale Venstre om mere attraktive skattevilkår og korrekt skattebetaling og klare rammer for korttidsudlejning i deleøkonomien.
I den mellemliggende periode har arbejdsgruppen haft til formål at tilegne sig yderligere viden, der kunne inspirere i forhold til arbejdet med deleøkonomi og skat i Danmark.
2. Arbejdsgruppens arbejde Medlemmer Som udgangspunkt har det været partiernes skatteordførere, der har deltaget i arbejdet og aktiviteterne, men alle medlemmer af Skatteudvalget har haft mulighed for at deltage på lige fod.
Erhvervs-, Vækst- og Eksportudvalget er blevet inviteret til at deltage i relevante aktiviteter.
Aktiviteter Arbejdsgruppen har afholdt et ekspertmøde med deltagelse af Airbnb, Go More og Happy Helper.
Derudover har skatteministeren afholdt en teknisk gennemgang af regeringens udspil »Strategi for deleøkonomi i vækst« for arbejdsgruppen.
Endelig har 4 medlemmer af arbejdsgruppen og 1 medlem af Erhvervs-, Vækst og Eksportudvalget været på en studietur til Tallinn for at få et indblik i den estiske tilgang til skat og deleøkonomi samt digitalisering.
Estland er langt fremme med en enkel digital infrastruktur og har en liberal tilgang til nye digitale tjenester, herunder platforme.
Endvidere er Estland det første land, der har indført selvstændig regulering af deleøkonomiske selskaber, og landet har siden 2015 haft en proces med at få platformsvirksomheder til at samarbejde med skattemyndighederne.
 Derudover er der udarbejdet en række notater til arbejdsgruppen om bl.a. fradrag i forbindelse med udlejning af privates bolig i Norge og mulighed for at pålægge banker at indberette oplysninger om privates indtægter ved deleøkonomiske aktiviteter til SKAT samt kompendier med udvalgsspørgsmål og svar.
Spørgsmål I den periode, arbejdsgruppen har fungeret, er der stillet 46 udvalgsspørgsmål om dele- og platformsøkonomiske selskaber m.v. 3 ud af de 46 spørgsmål er først blevet besvaret endeligt den 21. september 2018. Det drejer sig om SAU alm. del  spørgsmål 189, 313 og 337, som omhandler banker og den finansielle sektors mulighed for at indberette privatpersoners indtægter ved korttidsudleje til skattemyndighederne.
I foreløbige besvarelser af de tre spørgsmål blev Skatteudvalget stillet de endelig svar i udsigt i helholdsvis uge 10 og uge 19 2018.
Skriftlig høring Arbejdsgruppen har stillet en række spørgsmål om beskatning af deleøkonomiske aktiviteter til andre parlamenters biblioteker og udredningstjenester via det såkaldte ECPRD-samarbejde.
Arbejdsgruppen modtog på den baggrund svar fra 9 lande.
Som opfølgning på høringen er der udarbejdet et sammendrag af svarene, der er omdelt til udvalget (SAU alm del  bilag 113).
Fokus på andre landes regulering af dele- og platformsselskaber har givet arbejdsgruppen et overblik over andre muligheder for regulering og initiativer på området.
Det gælder f.eks. de teknologiske muligheder for automatisk indberetning af indtægter fra deleøkonomiske aktiviteter, indhentning af oplysninger om deleøkonomiske aktiviteter fra tredje part, erfaringer med samarbejde med platformsvirksomheder m.m.
 En oversigt over bilag, herunder materiale fra møder og spørgsmål og svar, som har relevans for beretningen, fremgår af bilag 1.
Afgrænsning Arbejdsgruppen har taget afsæt i følgende definition: Deleøkonomien er et socioøkonomisk system baseret på deling af menneskelige og fysiske ressourcer og aktiver og inkluderer design, produktion, distribution, handel og forbrug af varer og tjenesteydelser mellem mennesker og organisationer. (»Analyse af barrierer og udviklingsmuligheder for peer-to-peer virksomheder i Danmark«, Erhvervsstyrelsen, 2014).
Arbejdsgruppen har fokuseret på de såkaldte P2P-platforme, som formidler deling mellem privatpersoner.
P2P-platforme er en del af platformsøkonomien, der er et marked, hvor privatpersoner gennem digitale platforme køber/sælger/lejer varer eller ydelser af andre privatpersoner eller virksomheder med fortjeneste, f.eks.
Airbnb og lign.
 P.u.v.
