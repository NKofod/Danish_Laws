 Klage over manglende røntgenundersøgelse af nakke og ryg efter et hoved- og rygtraume.
 Nævnet fandt ikke grundlag for kritik af behandlingen på skadestuen.
Det var nævnets opfattelse, at selv om det kunne have været relevant at udspørge nærmere om traumemekanismen, herunder motorcyklens hastighed i skadeøjeblikket, så måtte dette anses for mindre væsentligt, fordi der blev udført en udførlig undersøgelse af en vågen og klar patient, og at der efterfølgende blev foretaget observation i skadestuen.
Det forhold, at ulykken var sket under motorcrossløb, burde ikke i sig selv udløse udvidet radiologisk udredning i form af eksempelvis CT-scanning.
Det var herefter nævnets opfattelse, at det var korrekt at undlade røntgenoptagelse af nakkerygsøjlen og observere tilstanden, da der ikke var fremsagt klager over nakkerygsmerter af patienten, som var klar og samlet, og da den objektive gennemgang ikke gav mistanke om brud på nakkerygsøjlen.
Da der efter cirka 2 timer ikke var ændringer af tilstanden, herunder ingen symptomer på hjernerystelse, var det korrekt at hjemsende patienten med information om at opsøge skadestue ved forværring.
