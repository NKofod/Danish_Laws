Bekendtgørelse om tilsætning af visse andre stoffer end vitaminer og mineraler til fødevarer1) I medfør af §§ 7-9, § 37 og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
Anvendelsesområde og definitioner § 1. Denne bekendtgørelse omfatter tilsætning til fødevarer, herunder kosttilskud, af følgende stoffer:
1) stoffer, som ikke er vitaminer eller mineraler, og som har og/eller er tilsat med det formål at have en ernæringsmæssig eller fysiologisk virkning, og 2) aromaer og fødevaretilsætningsstoffer, som udover at være tilsat som aroma eller fødevaretilsætningsstof også har og/eller er tilsat med det formål at have en ernæringsmæssig eller fysiologisk virkning.
 Stk. 2. Denne bekendtgørelse finder kun anvendelse, hvor der ikke er fastsat specifikke bestemmelser om:
1) næringsstoffer 2) nye fødevarer og nye fødevareingredienser (novel food) 3) fødevarer til særlig ernæring 4) fødevaretilsætningsstoffer 5) aromaer 6) genetisk modificerede fødevarer 7) varestandarder og handelsnormer.
 Stk. 3. Fødevarer og stoffer, der er nævnt i stk. 2, kan anvendes i overensstemmelse med den relevante specifikke lovgivning.
 Stk. 4. Denne bekendtgørelse finder ikke anvendelse på:
1) plantemateriale i frisk, tørret, hakket, skåret eller pulveriseret form, og 2) ekstrakter af plantemateriale, der alene er fremkommet ved simpel vandig ekstraktion eventuelt efterfulgt af inddampning.
 § 2. I denne bekendtgørelse forstås ved:
1) »Stoffer«: Stoffer, som har en ernæringsmæssig eller fysiologisk virkning, og som a) ikke er vitaminer eller mineraler, b) tilsættes fødevarer med det formål at opnå en ernæringsmæssig eller fysiologisk virkning, c) har en renhed på minimum 50 % eller er opkoncentreret 40 gange eller mere, og d) normalt ikke indtages som en fødevare i sig selv og normalt ikke anvendes som en typisk ingrediens i fødevarer.
 2) »Aroma«: Aromastof, aromapræparat, reaktionsaroma, røgaroma, røgaromastof eller blandinger af disse indbyrdes eller med andre tilsætningsstoffer eller fødevarer.
 3) »Aromatiserede drikkevarer«: Ikke-alkoholholdige drikkevarer tilsat aromagivende ingrediens eller stof.
 4) »Sportsprodukter«: Fødevarer til indtagelse i forbindelse med stærkt krævende muskelarbejde, især for sportsfolk, som omfattet af bekendtgørelse om særlig ernæring.
 5) »Fødevaretilsætningsstof«: Der henvises til definitionen i Europa-Parlamentets og Rådets forordning (EF) nr. 1333/2008 af 16. december 2008 om fødevaretilsætningsstoffer.
Betingelser for anvendelse § 3. For stoffer, der er omfattet af bekendtgørelsen, må kun de stoffer, der er omfattet af bilag 1, tilsættes fødevarer, herunder kosttilskud, på de i bilaget fastsatte betingelser, jf. dog stk. 2.
 Stk. 2 . De i bilaget fastsatte maksimale mængder må ikke overskrides uanset kilden til stoffet eller formålet med tilsætningen, medmindre andet er angivet for det pågældende stof.
 Stk. 3. For stoffer, der er omfattet af stk. 1, gælder de krav til identitet og renhed, der er fastsat i specifikationerne i bilag 2.
 § 4. Stoffer, der er omfattet af bilag 1, og som ønskes tilsat fødevarer på andre betingelser end de i bilaget anførte, kan tages i anvendelse 6 måneder efter, at tilsætningen er anmeldt til Fødevarestyrelsen.
Stk. 2. Anmeldelsen, jf. stk. 1, skal indeholde de i bilag 3, afsnit I, indeholdte oplysninger.
Anmeldelsen vedrører tilsætning af det pågældende stof til det pågældende produkt.
En anmeldelse anses først for indgivet, når samtlige oplysninger er indsendt til Fødevarestyrelsen.
 Stk. 3. I de tilfælde, hvor data allerede er fremsat og efterfølgende vurderet og godkendt i en anden medlemsstat, og denne vurdering er indsendt til Fødevarestyrelsen, kan de i stk. 1 nævnte stoffer dog tages i anvendelse 3 måneder efter, at de er anmeldt til Fødevarestyrelsen, jf. dog stk. 4.
 Stk. 4. Hvis der er begrundet behov herfor, kan Fødevarestyrelsen forlænge den i stk. 3 nævnte periode til 6 måneder.
 Stk. 5. Det er en forudsætning for anvendelsen efter stk. 1-4, at Fødevarestyrelsen ikke forinden har nedlagt forbud mod den anmeldte anvendelse af stoffet.
 Stk. 6. Uanset at Fødevarestyrelsen ikke i forbindelse med anmeldelsen har nedlagt forbud mod et stof omfattet af stk. 1, kan Fødevarestyrelsen senere nedlægge forbud mod anvendelsen, hvis forholdene taler herfor.
 Stk. 7. Fødevarestyrelsen kan fastsætte vilkår for anvendelse af stoffet, herunder at anvendelsen kun tillades for en begrænset periode, eller at stoffet kun må anvendes i visse fødevarekategorier.
 Stk. 8. Et anmeldt stof må kun anvendes i overensstemmelse med oplysningerne i anmeldelsen.
 § 5. Bestemmelserne i § 4 finder ligeledes anvendelse på aminosyrer, som ikke er omfattet af bilag 1, men som opfylder de krav til identitet og renhed, der er fastsat i specifikationerne i bilag 2.
 § 6. Tilsætning af stoffer, som ikke er omfattet af § 5 eller bilag 1, skal godkendes af Fødevarestyrelsen.
Stk. 2. Ansøgningen om godkendelse, jf. stk. 1, skal indeholde de i bilag 3, afsnit II, indeholdte oplysninger.
En ansøgning anses først for indgivet, når samtlige oplysninger er indsendt til Fødevarestyrelsen.
 Stk. 3. Fødevarestyrelsen kan fastsætte vilkår for anvendelse af stoffet, herunder at anvendelsen kun tillades for en begrænset periode, eller at stoffet kun må anvendes i visse fødevarekategorier.
 Stk. 4. Fødevarestyrelsen træffer afgørelse vedrørende ansøgninger om godkendelse senest 6 måneder efter modtagelsen af ansøgningen, dog senest efter 3 måneder, hvis de indsendte data allerede er godkendt i en anden medlemsstat, jf. dog stk. 5.
 Stk. 5. Hvis der er begrundet behov herfor, kan Fødevarestyrelsen forlænge den i stk. 4 nævnte periode til 6 måneder.
 § 7. Senest samtidig med markedsføring af fødevarer, der er tilsat stoffer omfattet af bilag 1, skal producenten, importøren eller andre, der er ansvarlige for første markedsføring i Danmark, fremsende et eksemplar af den anvendte mærkning til Fødevarestyrelsen.
 Stk. 2. Ændringer i den anvendte mærkning samt tilbagetrækning af fødevaren fra markedet skal meddeles til Fødevarestyrelsen.
 Stk. 3. Stk. 1 og 2 finder ikke anvendelse på kosttilskud.
 § 8. Den producent eller importør, der er ansvarlig for første markedsføring i Danmark af en fødevare med tilsatte stoffer, skal udover de almindelige regler om egenkontrol overholde de supplerende egenkontrolbestemmelser, som fremgår af bilag 4.
Straffebestemmelser § 9. Europa-Parlamentets og Rådets forordning (EF) nr. 764/2008 af 9. juli 2008 om procedurer for anvendelsen af visse nationale tekniske forskrifter på produkter, der markedsføres lovligt i en anden medlemsstat, og om ophævelse af beslutning nr. 3052/95/EF, finder anvendelse ved administration af bekendtgørelsen.
§ 10. Umiddelbart efter afsluttet sagsbehandling opdaterer Fødevarestyrelsen bilag 1 og 2 med 1) stoffer, der er taget i anvendelse i overensstemmelse med § 4, stk. 1-5, og 2) stoffer, der er godkendt i henhold til § 6, stk. 1, jf. stk. 3.
 § 11. Med bøde straffes den, der overtræder § 3, § 4, stk. 1, 5 eller 8, § 5, § 6, stk. 1, § 7, stk. 1 eller 2, eller § 8, eller vilkår fastsat i medfør af § 4, stk. 7, eller § 6, stk. 3, i denne bekendtgørelse.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 12. Bekendtgørelsen træder i kraft den 10. februar 2012.
 Stk. 2. Samtidig ophæves bekendtgørelse nr. 888 af 12. august 2011 om tilsætning af visse andre stoffer end vitaminer og mineraler til fødevarer.
 Stk. 3. Kosttilskud, som er markedsført før den 16. august 2011, og som ikke opfylder bestemmelserne i denne bekendtgørelse, og for hvilke der senest den 16. november 2011 er indsendt anmeldelse af tilsatte stoffer, jf. § 4, stk. 1, eller ansøgning om godkendelse af tilsatte stoffer, jf. § 6, kan markedsføres, mens sagen er under behandling i Fødevarestyrelsen.
 Stk. 4. Fødevarer, der før den 16. august 2011 er fremstillet i overensstemmelse med §§ 14-16, jf. bilag 3, i bekendtgørelse nr. 93 af 4. februar 2011 om tilsætninger m.v. til fødevarer, må markedsføres, indtil lagrene er opbrugte.
Fødevarestyrelsen, den 7. februar 2012 PDVAnnelise Fenger / Anette Flensborg Bilag 1 Visse andre stoffer end vitaminer og mineraler, der tillades anvendt i fødevarer, herunder kosttilskud De i bilaget angivne mængder må ikke overskrides uanset kilden eller formålet med tilsætningen, medmindre andet er angivet for det pågældende stof.
Bilag 2 Specifikationer for identitet og renhed samt analysemetoder Bilag 3 I.
Anmeldelsen, jf. § 4, stk. 2, skal indeholde følgende oplysninger:
II.
Ansøgning om godkendelse, jf. § 6, stk. 2, skal indeholde følgende oplysninger:
Bilag 4 Supplerende egenkontrolbestemmelser 1) Virksomheden skal kunne dokumentere den deklarerede mængde af det tilsatte stof.
Der skal udtages prøver af fødevaren til analytisk kontrol af de stoffer, der er tilsat.
Egenkontrollen skal foretages ud fra retningslinjerne i nr. 2-4. Desuden skal der foretages analyse af henfaldstid i kosttilskud ud fra retningslinjerne i nr. 5.
2) For fødevarer indeholdende op til 5 tilsatte stoffer skal indhold af hvert enkelt stof analyseres mindst én gang årligt.
For fødevarer indeholdende 6-10 tilsatte stoffer skal indhold af hvert enkelt stof analyseres mindst én gang hvert 2. år.
Analyserne skal foretages, så der mindst én gang årligt laves analyse af mindst ét stof i produktet.
For fødevarer indeholdende flere end 10 tilsatte stoffer skal indhold af hvert enkelt stof analyseres mindst én gang hvert 3. år.
Analyserne skal foretages, så der mindst én gang årligt laves analyse af mindst ét stof i produktet.
 3) Det analytisk konstaterede totale indhold (naturligt + tilsat), tillagt eller fratrukket analyseusikkerheden beregnet som 95 % konfidensinterval, skal være mellem 80 og 150 % af det deklarerede indhold.
 4) Hvis der i bilag 1 er fastsat en maksimumsværdi for et stof, skal det analyserede indhold af stoffet overholde denne maksimumsværdi.
5) Kosttilskud, som ikke er tyggetabletter, brusetabletter, sugetabletter, »slow-release«-tabletter eller lignende, skal, ud over analyse efter nr. 1, tillige underkastes måling for henfaldstid.
Henfaldstiden må ikke overstige 60 minutter.
 6) Ved indførsel af fødevarer fra andre EU-medlemsstater kan den analytiske kontrol efter nr. 1 bortfalde, såfremt virksomheden kan dokumentere, at der i anmeldelseslandet er foretaget en kontrol, der giver tilsvarende sikkerhed med hensyn til opfyldelsen af formålet med kontrollen.
 1) Bekendtgørelsen har i udkast været notificeret efter Europa-Parlamentets og Rådets direktiv 98/34/EF (informationsproceduredirektivet) som ændret ved 98/48/EF og Europa-Parlamentets og Rådets forordning (EF) 1925/2006 af 20. december 2006 om tilsætning af vitaminer og mineraler samt visse andre stoffer til fødevarer.
