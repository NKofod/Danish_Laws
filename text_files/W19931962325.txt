Fast arbejdssted - Hvornår antager et arbejdssted karakter af fast arbejdssted Betingelsen er senest anført i TS-cirkulære 1992-18, pkt.  

 3.2.3., hvoraf det fremgår, at der ikke kan udbetales skattefri  

 godtgørelse:
"Når den ansatte udstationeres samme sted i så lang en  

 periode eller under sådanne omstændigheder, at  

 udstationeringsstedet (udstationeringsområdet) antager karakter af et  

 fast arbejdssted (arbejdsområde)." Told- og Skattestyrelsen er blevet spurgt, hvorledes man fortolker  

 bestemmelsen i relation til et bygge- og anlægsarbejde.
 Told- og Skattestyrelsen har svaret, at man finder, at bestemmelsen skal  

 fortolkes som følger:
 Udførelse af en arbejdsopgave på et bygge- og  

 anlægsarbejde må anses for arbejde på et fast arbejdssted,  

 når arbejdet udføres i det samme område i en periode af 12  

 mdr.
 Det betyder, at der kan udbetales skattefri  

 godtgørelse/indrømmes fradrag, såfremt det ved den  

 ansattes påbegyndelse af arbejdsopgaven vides/forventes, at denne vil  

 vare mindre end 12 mdr.
 Der kan f.eks. være tale om en opgave, der forventes at tage 8 mdr.  

 Sker der forsinkelser i projektet, så de 8 mdr. overskrides, kan der  

 maksimalt udbetales for en periode på op til 12 mdr.
 Det betyder samtidig, at der  ikke kan udbetales skattefri  

 godtgørelse, såfremt det ved den ansattes påbegyndelse af  

 arbejdsopgaven vides, at opgaven vil strække sig ud over 12 mdr.
Medarbejdere, der ansættes direkte til arbejde på et bestemt  

 bygge- og anlægsprojekt, som samtidig er arbejdsgiverens sted, er slet  

 ikke på rejse for arbejdsgiveren.
Disse medarbejdere kan ikke få  

 udbetalt skattefri godtgørelse, da de ikke opfylder de generelle  

 betingelser i cirkulærets pkt. 3.1.
 Ved fortolkningen er der henset til den 12-mdrs.-regel, der efter  

 sædvanlig praksis anvendes ved afgrænsningen af, hvornår  

 der foreligger fast driftssted ved bygge- og anlægsarbejder.
 Ovenstående afgrænsning er en præcisering af de  

 gældende regler.
 Det betyder, at såfremt der er lønmodtagere, der ikke har  

 fået udbetalt skattefri godtgørelse/godkendt  

 ligningsmæssige fradrag i overensstemmelse hermed, vil der være  

 mulighed for at anmode om genoptagelse af skatteansættelsen efter de  

 almindelige regler om administrativ genoptagelse.
