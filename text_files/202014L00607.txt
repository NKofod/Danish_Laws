Betænkning afgivet af Skatteudvalget den 25. januar 2021 Betænkning over Forslag til lov om rentefrie lån svarende til indberettet A-skat og arbejdsmarkedsbidrag og udskydelse af betalingsfrist for registreringsafgift af motorkøretøjer i forbindelse med covid-19 [af skatteministeren (Morten Bødskov)]:
1. Dispensation fra Folketingets forretningsorden Et flertal i udvalget (udvalget med undtagelse af Simon Emil Ammitzbøll-Bille (UFG)) indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til at lovforslaget kommer til 2. behandling.
 Flertallet indstiller endvidere, at der for så vidt angår det under A nævnte lovforslag dispenseres fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til lovforslaget kan vedtages ved 3. behandling.
2. Ændringsforslag Skatteministeren har stillet 3 ændringsforslag til lovforslaget, herunder om deling af lovforslaget.
3. Indstillinger Et flertal i udvalget (udvalget med undtagelse af Simon Emil Ammitzbøll-Bille (UFG)) vil stemme for ændringsforslag nr. 1 om deling af lovforslaget.
 Et flertal i udvalget (udvalget med undtagelse af V og Simon Emil Ammitzbøll-Bille (UFG)) indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (V) indstiller det under A nævnte lovforslag til vedtagelse med det stillede ændringsforslag.
Mindretallet vil ved 3. behandling redegøre for sin stilling til det under B nævnte lovforslag.
Mindretallet vil stemme for det under B nævnte ændringsforslag.
 Et andet mindretal i udvalget (Simon Emil Ammitzbøll-Bille (UFG)) vil ved 2. behandling af lovforslaget redegøre for sin stilling til lovforslaget og til de stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Det glæder Venstres medlemmer af udvalget, at regeringen har lyttet til Venstres ønske om deling af lovforslaget.
Venstre er positiv over for det under A nævnte lovforslag om en ny A-skattelåneordning, som er væsentlig for at tilføre virksomhederne mere likviditet.
Venstre havde gerne set, at virksomhedernes udfordring med den meget store regning for moms, som skal betales den 1. marts 2021, også kunne være løst under behandlingen af lovforslaget.
Det enkleste ville være at udskyde momsfristerne.
Det mener regeringen ikke kan lade sig gøre.
Venstre opfordrer derfor regeringen til at finde andre løsninger på problemet, så det undgås, at virksomhederne går i betalingsstandsning, som følge af at de ikke kan opnå den fornødne likviditet til at betale momsregningen den 1. marts 2021.
Det under B nævnte lovforslag forsøger at dæmme op for dele af den likviditetsmæssige udfordring, som lovforslag nr.
L 129 om ændring af registreringsafgiften af person- og varebiler og motorcykler m.v. giver bilforhandlerne.
Lovforslaget synes dog meget begrænset i forhold til den reelle problemstilling, som følger af bilafgiftsreformen.
Det reelle problem er, at bilforhandlerne fra januar 2021 til maj 2021 skal betale 65 pct. i registreringsafgift på lavemissionsbiler, der enten er afgiftsfri eller væsentlig billigere i registreringsafgift.
Udsættelsen af 1 måneds registreringsafgifter er derfor stort set til ingen hjælp for bilforhandlerne.
Venstre er derfor uforstående over for, at det ikke foreslås at kompensere bilforhandlerne for alle 5 måneder.
Venstre finder det besynderligt, da det ikke afhjælper det problem, som regeringen har skabt.
Dertil kommer, at bilforhandlerne først forventes at få den for meget indbetalte registreringsafgift refunderet i sommeren 2021 eller senere.
Dette lægger et helt urimeligt pres på likviditeten hos bilforhandlerne, der kan afbødes ved at forlænge perioden.
Bilbranchen mener selv, at dette lovforslag vil koste dem ca. 2,2 mia. kr.
Venstre noterer sig, at bilforhandlerne oplyser, at der vil være forhandlere, hvis forretning forsvinder som følge af dette kapitaldræn.
 Venstre ønsker det under B nævnte lovforslag henvist til fornyet udvalgsbehandling efter 2. behandling.
5. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af et flertal (udvalget med undtagelse af Simon Emil Ammitzbøll-Bille (UFG)):
 1) Lovforslaget deles i to lovforslag med følgende titler og indhold:
 A. »Forslag til lov om rentefrie lån svarende til indberettet A-skat og arbejdsmarkedsbidrag i forbindelse med covid-19« omfattende §§ 1-6, 8 og 9.
 B. »Forslag til lov om ændring af opkrævningsloven (Udskydelse af betalingsfrist for registreringsafgift af motorkøretøjer i forbindelse med covid-19)« omfattende § 7.
[Forslag om deling af lovforslaget] b Ændringsforslag til det under A nævnte forslag Til § 6 2) Paragraffen affattes således:
»§ 6. Skatteministeren fastsætter tidspunktet for lovens ikrafttrædelse.« [Konsekvens af ændringsforslag nr. 1] c Ændringsforslag til det under B nævnte forslag Ny paragraf 3) Efter § 7 indsættes som ny paragraf:
»§ 01 Loven træder i kraft den 4. februar 2021.« [Konsekvens af ændringsforslag nr. 1] Bemærkninger Til nr. 1 Det foreslås at dele lovforslaget i to forslag.
Det ene forslag (A) vedrører rentefrie lån svarende til indberettet A-skat og arbejdsmarkedsbidrag i forbindelse med covid-19. Det andet lovforslag (B) vedrører udskydelse af betalingsfrist for registreringsafgift af motorkøretøjer i forbindelse med covid-19.
Til nr. 2 Forslaget er en konsekvens af ændringsforslaget om deling af lovforslaget i to lovforslag, jf. ændringsforslag nr. 1. Der er tale om en lovteknisk ændring.
Til nr. 3 Forslaget er en konsekvens af ændringsforslaget om deling af lovforslaget i to lovforslag, jf. ændringsforslag nr. 1.
 Paragraffen, der foreslås indsat, er ikrafttrædelsesbestemmelsen til det under B nævnte lovforslag, der i lovforslaget er i § 6, stk. 1. Da der efter delingen af lovforslaget ikke er behov for ikrafttræden ved bekendtgørelsen i Lovtidende, foreslås det, at loven træder i kraft den 4. februar 2021. Der er ved indsættelsen tillige tale om en lovteknisk ændring, der skal sikre, at den foreslåede paragraf om ikrafttrædelse bliver placeret efter lovforslagets § 7, der omhandler en ændring i opkrævningsloven, i det under B nævnte lovforslag.
6. Udvalgsarbejdet Lovforslaget blev fremsat den 15. januar 2021 og var til 1. behandling den 21. januar 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget er ikke inden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 12 bilag på lovforslaget.
Skriftlige henvendelser Udvalget har under udvalgsarbejdet modtaget 5 skriftlige henvendelser om lovforslaget.
Deputationer Udvalget har under udvalgsarbejdet modtaget 2 deputationer, der mundtligt har redegjort for deres holdninger til lovforslaget.
Spørgsmål Udvalget har under udvalgsarbejdet stillet 23 spørgsmål til skatteministeren til skriftlig besvarelse.
Skatteministeren har besvaret spørgsmål nr. 1-17 og 20. Der udestår svar på spørgsmål nr. 18, 19 og 21-23. Udvalget forventer spørgsmål nr. 18, 19 og 23 besvaret inden 2. behandling af lovforslaget.
Udvalget forventer spørgsmål nr. 21 og 22 besvaret inden 3. behandling af det under B nævnte lovforslag.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) nfmd.
Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
