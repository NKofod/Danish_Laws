Nr BTL 129 Betænkning over Forslag til lov om ændring af realkreditloven  

 (Implementering af BCCI-direktivet, ændring af engagementsregler m.v.)   

 Nr L 129 1995-96, 1. samling Afgivet af Boligudvalget Afgivet: 19960430 Udvalget har behandlet lovforslaget i nogle møder og har herunder stillet spørgsmål til økonomiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Finansrådet, Foreningen af Registrerede Revisorer, Foreningen af Statsautoriserede Revisorer og Realkreditrådet Der er af økonomiministeren og af et mindretal stillet ændringsforslag,  

 hvorom henvises til de ledsagende bemærkninger.
Økonomiministeren har i besvarelsen af udvalgets spørgsmål 5 oplyst, at  

 Finanstilsynet finder det forsvarligt at lade tinglysningsgarantier ifølge  

 realkreditlovens § 40, stk. 2 og 3, indgå med en lavere vægt i  

 engagementsopgørelsen, når frigivelse af garantien alene afhænger af  

 pengeinstituttet.
Det forudsættes herved, at garantien ikke kan løbe i mere  

 end et år, jf.
EF-direktivet om store engagementer, artikel 4, stk. 7, litra  

 i.
Finanstilsynet vil derfor i den kommende bekendtgørelse om  

 realkreditinstitutters store engagementer give adgang til, at der for sådanne  

 garantier foretages et fradrag på 90 pct. ved opgørelsen i forhold til  

 engagementsgrænsen (mod normalt 80 pct.), jf. også realkreditlovens § 65 a,  

 stk. 8, og § 65 c, stk. 8, om særlig sikre krav.
Med denne lavere vægtning af  

 tinglysningsgarantier vil realkreditinstitutterne have lettere ved at  

 overholde de maksimale engagementsgrænser.
Økonomiministeren har endvidere i besvarelsen af udvalgets spørgsmål 3  

 oplyst, at Økonomiministeriet og Finanstilsynet er indstillet på at give  

 solvensreduktion for tinglysningsgarantier, dvs. lavere risikovægt for lån  

 med tinglysningsgaranti end for ugaranterede lån ved opgørelsen af den  

 påkrævede kapital i realkreditinstituttet.
Dette er en lempelse i forhold til  

 det i bemærkningerne til lovforslaget (side 9, venstre spalte forneden)  

 anførte og vil blive gennemført ved en ændring af  

 kapitaldækningsbekendtgørelsen.
 Udvalget er enig om, at en nærmere vurdering og stillingtagen til  

 udstrækningen af dispensationsmuligheden efter bank- og sparekasselovens §  

 19, stk. 5, realkreditlovens § 18, stk. 2, og forsikringslovens § 90, stk. 2,  

 bør afvente den af erhvervsministeren lovede redegørelse om bl.a. denne  

 problemstilling, idet der henvises til det udvalgsarbejde, der blev igangsat  

 på baggrund af forslag til folketingsbeslutning om harmonisering af reglerne  

 for bestyrelsesmedlemmers og direktørers med fleres ansvar, pligter og  

 rettigheder i finansielle virksomheder (B 13), i november 1995. Denne  

 redegørelse er bebudet til 1. juni 1996.
 Udvalget er ligeledes enig om, at udgangspunktet er, at praksis skal være  

 ens i hele den finansielle sektor.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af økonomiministeren  

 stillede ændringsforslag.
 Et andet mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de stillede ændringsforslag.
 Et tredje mindretal (Enhedslistens medlem af udvalget) indstiller  

 lovforslaget til vedtagelse med de af økonomiministeren under nr. 3 og  

 5 stillede ændringsforslag.
Ændringsforslag Til § 1Af et mindretal (V og KF), tiltrådt af et mindretal  

 (FP):
1) Nr. 27 udgår Af økonomiministeren, tiltrådt af et flertal (udvalget med  

 undtagelse af Enhedslistens medlem):
 2) Det i nr. 28 foreslåede § 91, stk. 4, affattes  

 således:
»Stk. 4. Finanstilsynet kan pålægge et realkreditinstituts  

 ledelse at lade udarbejde en redegørelse for instituttets økonomiske stilling  

 og fremtidsudsigter.
Realkreditinstituttets bestyrelse, direktion samt  

 revision skal ved underskrift på pålægget over for Finanstilsynet bekræfte at  

 være gjort bekendt med indholdet af henvendelsen.
Redegørelsen skal være  

 vedlagt en udtalelse fra realkreditinstituttets eksterne revision, medmindre  

 redegørelsen som helhed er udarbejdet af denne.
Redegørelsen skal forelægges  

 realkreditinstituttets bestyrelse til godkendelse.
En kopi af redegørelsen  

 indsendes til Finanstilsynet.« Af økonomiministeren, tiltrådt af udvalget:
 3) Den i nr. 37 foreslåede § 100 a affattes således:
»§ 100 a.
De frister, der er fastsat i eller i henhold til  

 denne lov, begynder at løbe fra og med dagen efter den dag, hvor den  

 begivenhed, som udløser fristen, finder sted.
Dette gælder ved beregning af  

 såvel dage- som uge-, måneds- og årsfrister.
 Stk. 2. Er fristen angivet i uger, udløber fristen, jf. stk. 1, på  

 ugedagen for den dag, hvor den begivenhed, som udløste fristen, fandt sted.
Stk. 3. Er fristen angivet i måneder, udløber fristen, jf. stk. 1,  

 på månedsdagen for den dag, hvor den begivenhed, som udløste fristen, fandt  

 sted.
Hvis den dag, hvor den begivenhed, som udløste fristen, fandt sted, er  

 den sidste dag i en måned, eller hvis fristen udløber på en månedsdato, som  

 ikke findes, udløber fristen altid på den sidste dag i måneden uanset dens  

 længde.
 Stk. 4. Er fristen angivet i år, udløber fristen, jf. stk. 1, på  

 årsdagen for den dag, hvor den begivenhed, som udløste fristen, fandt sted.
Stk. 5. Udløber en frist i en weekend, på en helligdag,  

 grundlovsdag, juleaftensdag eller nytårsaftensdag, udstrækkes fristen til den  

 førstkommende hverdag.« Af økonomiministeren, tiltrådt af et flertal (udvalget med  

 undtagelse af Enhedslistens medlem):
 4) Nr. 38 affattes således:
»38. I § 101, stk. 1, ændres »§ 18, stk. 2«  

 til: »§ 18, stk. 2 og 3«, og »§ 91, stk. 2« ændres til:  

 »§ 91, stk. 2 og 4«.' Af økonomiministeren, tiltrådt af udvalget:
 Til § 3 5) I paragraffen ændres »maj« til:  

 »juni«.
Bemærkninger Til nr. 1 Det foreslås, at bestemmelsen udgår, da den gældende lov giver  

 Finanstilsynet mulighed for at påtale, hvis valgte revisorer ikke fungerer  

 tilfredsstillende.
Det er derfor ikke nødvendigt at give Finanstilsynet  

 mulighed for at udpege yderligere en revisor.
Til nr. 2 Ifølge det oprindelige lovforslag får Finanstilsynet mulighed  

 for at stille krav om, at der foretages en undersøgelse af et  

 realkreditinstituts fremtidsmuligheder.
Undersøgelsen kan enten foretages af  

 tilsynet selv eller af et revisionsfirma.
 Formålet med dette forslag var at give Finanstilsynet mulighed for at  

 pålægge et realkreditinstitut at få foretaget en særlig grundig vurdering i  

 tilfælde, hvor Finanstilsynet kan konstatere, at realkreditinstituttet driver  

 sin virksomhed inden for lovens rammer, men hvor der er grund til at antage,  

 at den økonomiske situation er sådan, at realkreditinstituttet vil kunne få  

 problemer i fremtiden.
 Dette formål kan imidlertid opfyldes på anden måde.
 På den baggrund foreslås det at gøre udarbejdelse af en redegørelse for  

 realkreditinstituttets fremtidsmuligheder til et internt anliggende mellem  

 instituttets ledelse og den valgte revision.
 Ændringsforslaget er parallelt til erhvervsministerens ændringsforslag til  

 forslag til lov om ændring af bank- og sparekasseloven m.v. (L 166).
Efter ændringsforslaget kan Finanstilsynet pålægge et realkreditinstituts  

 ledelse at lade udarbejde en redegørelse for instituttets økonomiske stilling  

 og fremtidsudsigter.
Det er således ledelsen, som har ansvaret for, at  

 redegørelsen er forsvarlig og fyldestgørende.
Finanstilsynets pålæg skal  

 påtegnes af instituttets bestyrelse, direktion og revision.
Redegørelsen kan f.eks. udarbejdes af et konsulent-/managementfirma -  

 eller af realkreditinstituttets direktion.
I så fald skal en udtalelse fra  

 den valgte revision vedlægges redegørelsen.
Ledelsen kan endvidere anmode  

 realkreditinstituttets valgte revision om at udarbejde redegørelsen.
Redegørelsen skal bl.a. indeholde en beskrivelse af realkreditinstituttets  

 økonomiske stilling og en begrundet angivelse af den forventede økonomiske  

 udvikling i de kommende år.
Heri kan indgå en beskrivelse af  

 realkreditinstituttets indtjening, omkostninger, tabsrisici, hensættelser og  

 udvikling i udlån.
Der skal også i redegørelsen indgå en vurdering af instituttets  

 fremtidsmuligheder med forslag til, hvilke initiativer der bør foretages  

 under hensyn til den forventede økonomiske udvikling.
Dette kan f.eks. være  

 tiltag over for risikofyldte engagementer og foranstaltninger til forbedring  

 af indtjeningen.
I redegørelsen vil der endvidere kunne stilles forslag om  

 ændringer i ledelsen, forslag om at søge fusion med et andet  

 realkreditinstitut samt ændringer i driften og organisationen m.v.
Når redegørelsen er udarbejdet, skal den vedlagt revisionsudtalelsen  

 forelægges realkreditinstituttets bestyrelse til godkendelse.
Redegørelsen  

 skal indsendes til Finanstilsynet til orientering.
 Bestemmelsen indskrænker ikke Finanstilsynets adgang til at kræve  

 oplysninger, herunder i form af redegørelser, fra instituttet efter lovens  

 øvrige bestemmelser.
 Det bemærkes, at den ændrede sprogbrug, hvor »undersøgelse« er  

 ændret til »redegørelse«, ikke tilsigter realitetsændringer, men  

 blot er en præcisering af, at fremtidsundersøgelsen skal foreligge i  

 skriftlig form.
 Det bemærkes endvidere, at det parallelt til bank- og  

 sparekasselovforslaget (L 166) er foreslået præciseret i ændringsforslaget,  

 at der også skal redegøres for instituttets økonomiske stilling.
 Til nr. 3 Der foreslås en tydeliggørelse af fristbestemmelserne svarende  

 til erhvervsministerens ændringsforslag til lov om ændring af bank- og  

 sparekasseloven m.v. (L 166).
 Til nr. 4 Ændringsforslaget er en konsekvens af ændringsforslag nr. 2.  

 Nærværende ændringsforslag indebærer, at overtrædelse af ledelsens pligt til  

 efter Finanstilsynets pålæg at lade udarbejde en redegørelse om instituttets  

 økonomiske stilling og fremtidsudsigter kan straffes med bøde eller hæfte.
 Til nr. 5 Ændringsforslaget indebærer, at ikrafttrædelsestidspunktet for  

 loven foreslås ændret fra 1. maj 1996 til 1. juni 1996, jf. det forventede  

 tidspunkt for lovens vedtagelse.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Villy Søvndal (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Gitte Seeberg (KF)  

 Kai Dige Bach (KF) Kirsten Jacobsen (FP) nfmd.
Dansk Folkeparti havde  

 ikke medlemmer i udvalget.
