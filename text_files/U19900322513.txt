 Fællesoverenskomsten mellem SID/KAD og Industrifagene indeholder  

 bestemmelser bl.a. om særlige opsigelsesvarsler og fremgangsmåde ved  

 afskedigelse af en tillidsrepræsentant, herunder, at der skal ske forhandling  

 mellem arbejdsgiver og vedkommende fagforening efter reglerne for behandling  

 af faglig strid om en påtænkt afskedigelse.
En arbejdsgiver havde bortvist en tillidsrepræsentant uden at iagttage  

 disse regler.
Arbejdsretten udtalte, at reglerne om afskedigelse af  

 tillidsrepræsentanter ikke er til hinder for, at der kan ske bortvisning, når  

 betingelserne herfor i øvrigt er opfyldt, men at der i så fald bør benyttes  

 samme fremgangsmåde som ved afskedigelse.
Arbejdsgiveren havde derfor handlet  

 overenskomststridigt, men da spørgsmålet havde været tvivlsomt og ikke  

 tidligere været afgjort af Arbejdsretten, ifaldt arbejdsgiveren ikke  

 bodsansvar.
En påstand om, at arbejdsgiveren skulle tilpligtes at  

 tilbagekalde afskedigelsen, blev afvist.
 Under denne sag har Landsorganisationen i Danmark for  

 Specialarbejderforbundet i Danmark indklaget Nyborg Lynfrost A/S,  

 Storebæltsvej, 5800 Nyborg, og nedlagt følgende påstande:
 Nyborg Lynfrost A/S har ved bortvisning af sikkerhedsrepræsentant J brudt  

 gældende overenskomsts bestemmelser om fremgangsmåde ved afskedigelse.
 Nyborg Lynfrost A/S tilpligtes at tilbagekalde afskedigelsen af J og til  

 Specialarbejderforbundet i Danmark at betale en efter rettens skøn fastsat  

 bod.
Over for klagernes første påstand har indklagede nedlagt påstand om  

 frifindelse.
Over for påstanden om tilbagekaldelse af afskedigelsen har  

 indklagede principalt påstået afvisning, subsidiært frifindelse.
Over for  

 bodspåstanden har indklagede nedlagt påstand om frifindelse, subsidiært at  

 der alene ikendes en ordensbod.
 Sagens omstændigheder er følgende:
Indklagede er ikke medlem af nogen arbejdsgiverorganisation, men har den  

 4. april 1989 indgået overenskomst med Specialarbejderforbundet i Danmark.
Af  

 overenskomstens punkt 11 fremgår, at der for så vidt angår tillidsmanden  

 følges de til enhver tid gældende regler i Fællesoverenskomsten mellem  

 Industrifagene og Specialarbejderforbundet i Danmark.
 De i så henseende relevante bestemmelser er sålydende:
»§ 53 Afskedigelse af tillidsrepræsentant En tillidsrepræsentants afskedigelse skal begrundes i tvingende årsager,  

 og ledelsen har pligt til at give vedkommende et opsigelsesvarsel på i alt 4  

 måneder.
Såfremt en tillidsrepræsentant har fungeret som sådan i en  

 sammenhængende periode på mindst 5 år, har vedkommende dog krav på 6 måneders  

 varsel.
§ 54 Fremgangsmåde ved afskedigelse Hvis en arbejdsgiver finder, at der foreligger tvingende årsager efter §  

 53, stk. 1 til at opsige en tillidsrepræsentant, der er valgt efter reglerne  

 i §§ 42-44, skal han rette henvendelse til Industrifagene, der derefter kan  

 rejse spørgsmålet i henhold til reglerne for behandling af faglig strid.  

 Mæglingsmødet skal i så fald afholdes senest 7 kalenderdage efter  

 mæglingsbegæringens fremkomst, og den fagretlige behandling skal i øvrigt  

 fremmes mest muligt.
 Stk. 2. Når en tillidsrepræsentant er valgt i henhold til nærværende  

 overenskomsts §43 og § 44, kan hans arbejdsforhold i varselsperioden ikke  

 afbrydes, før hans organisation har fået lejlighed til at prøve  

 afskedigelsens berettigelse ved fagretlig behandling.
 Stk. 3. Fastslås det ved den fagretlige behandling, at der foreligger  

 tvingende årsager til afskedigelse af tillidsrepræsentanten, betragtes  

 opsigelsesvarsel som afgivet ved mæglingsbegæringens fremkomst.
§ 55 Sikkerhedsrepræsentanter og medarbejdervalgte bestyrelsesmedlemmer For sikkerhedsrepræsentanter gælder samme valg-, aflønnings- og  

 afskedigelsesregler som for tillidsrepræsentanter.
 Den 15. juni 1989 blev sikkerhedsrepræsentant J bortvist.
 Af fremstillingen i indklagedes svarskrift fremgår bl.a. følgende:
 »Den 5. juni 1989 påkører sikkerhedsrepræsentant J herefter kl. ca.  

 7.30 en el-løftevogn.
 Det stod klart for såvel arbejdslederen som øvrige medarbejdere, at  

 sikkerhedsrepræsentant J var beruset.
 Det blev af de øvrige medarbejdere oplyst, at de ikke ville genoptage  

 samarbejdet med sikkerhedsrepræsentant J, da han ved tidligere lejligheder  

 havde påkørt såvel inventar som andre trucks.
 På denne baggrund blev sikkerhedsrepræsentant J herefter bortvist.
 Det bemærkes, at tillidsrepræsentanten forsøgte at kontakte SID, Nyborg  

 afdeling, inden bortvisningen blev effektueret, men afdelingen var lukket.
 Tillidsrepræsentanten rejste ikke indsigelse imod den anvendte  

 fremgangsmåde.
Den 16. juni 1989 retter afdelingen henvendelse til indklagede med henblik  

 på ændring af ordlyden i bortvisningen.
Henvendelsen var begrundet i  

 A-Kasse-forhold.
Kravet blev afvist af indklagede.« Den 23. juni 1989 blev der afholdt fællesmøde.
I fællesmødereferatet  

 hedder det:
 »Ved et fællesmøde dags dato i Specialarbejderforbundet i Danmark  

 mellem nedenstående organisationer drøftedes Nyborg Lynfrost's  

 bortvisning/afskedigelse af J.
 Fra arbejdstagerside påstod man, at bortvisningen/afskedigelsen var en  

 overenskomststridig handling og krævede ubetinget, at virksomheden  

 tilbagekaldte deres bortvisning/afskedigelse af J samt blev idømt en bod på  

 kr. 50.000,00 for brud på overenskomsten.
 Man henviste i øvrigt til, at virksomheden kunne have rejst en klage over  

 den pågældende i henhold til overenskomstens §§ 53, 54 og 55 i  

 Fællesoverenskomsten for Industrifagene, som virksomheden har tiltrådt.
 Virksomheden bestred den af Landsorganisationen skitserede fremgangsmåde  

 og påstod, at der ikke var begået overenskomstbrud, idet J forseelse var  

 skærpet omstændighed i forhold til hans hverv som sikkerhedsrepræsentant.
Fra arbejdstagerside forbeholdt man sig at videreføre sagen for  

 Arbejdsretten.« I overensstemmelse med en henstilling fra retten har der ikke været  

 bevisførelse om de nærmere omstændigheder i forbindelse med bortvisningen.
Klagerne har i Arbejdsretten bl.a. anført, at det fremgår af  

 fællesoverenskomsten og er fast arbejdsretlig praksis, at der i en situation  

 som den pågældende er pligt for indklagede til at optage forhandling med  

 klagerne, og at Arbejdsretten i sådanne situationer betragter afvisningen af  

 at forhandle som et overenskomstbrud med bod til følge.
Det er ikke på  

 forhånd muligt at vurdere, om en arbejdsgiver kan opfylde den meget strenge  

 bevisbyrde for at fastslå et bortvisningsgrundlag.
Det er derfor utvivlsomt,  

 at det er reglerne om afskedigelse af tillidsmænd, der bør anvendes, selv om  

 det af arbejdsgiveren gøres gældende, at der foreligger et  

 bortvisningsgrundlag.
Disse regler er ikke fulgt.
Bortvisningen er derfor  

 uberettiget, og indklagede bør tilpligtes at tilbagekalde afskedigelsen.  

 Dette gælder så meget mere, som J har været ansat i virksomheden i 17 år.
Indklagede har bl.a. anført, at fællesoverenskomsten ikke efter sin ordlyd  

 omfatter bortvisninger.
Stærke reale grunde taler også for, at man ikke  

 følger disse bestemmelser i bortvisningssituationer, idet dette reelt ville  

 forskertse arbejdsgiverens adgang til bortvisning.
Denne ret til bortvisning,  

 som må anses for at være et naturligt led i arbejdsgiverens ret til at lede  

 arbejdet, er i øvrigt i det konkrete tilfælde udnyttet for at sikre  

 virksomhedens medarbejdere, der ikke ønsker at genoptage samarbejdet med J.  

 Som det fremgår af svarskriftet, har indklagede rent faktisk forsøgt at  

 kontakte klagerne umiddelbart efter bortvisningen, og da klagerne dagen efter  

 rettede henvendelse til indklagede, blev bortvisningens berettigelse ikke  

 bestridt.
Der er ikke grundlag for at følge klagernes påstand om  

 genansættelse, idet der ikke er overenskomstmæssig dækning for en sådan  

 påstand, og det udviste forhold er så groft, at en genansættelse vil medføre  

 risiko for alvorlige samarbejdsvanskeligheder med de øvrige medarbejdere.  

 Skulle Arbejdsretten imidlertid komme til det resultat, at der foreligger et  

 overenskomstbrud, er der i hvert fald ikke grundlag for nogen bod.
Indklagede  

 har været i god tro.
Arbejdsretlig teori såvel som fagretlig praksis på dette  

 område må efter indklagedes opfattelse forstås således, at der i tilfælde,  

 hvor arbejdsgiveren anser det for givet, at der foreligger et  

 bortvisningsgrundlag, ikke er nogen overenskomstmæssig forpligtelse til forud  

 at iagttage fællesoverenskomstens bestemmelser om afskedigelse af  

 tillidsmænd.
Under alle omstændigheder kan der alene blive tale om ikendelse  

 af en mindre ordensbod.
 Arbejdsretten skal udtale:
Efter fællesoverenskomstens § 53 kan der ske afskedigelse af en  

 tillidsrepræsentant, når dette begrundes i tvingende årsager, og bestemmelsen  

 giver nærmere regler for, hvilket opsigelsesvarsel der skal anvendes. § 54  

 indeholder de nærmere regler for fremgangsmåden ved afskedigelsen.
I  

 arbejdsretlig teori og fagretlig praksis er det antaget, at arbejdsgiveren  

 har adgang til at bortvise en tillidsrepræsentant under ganske særlige  

 omstændigheder.
Såfremt det forhold, der er udvist af en tillidsrepræsentant,  

 derfor er så groft, at ansættelsesforholdet må afbrydes straks, må de nævnte  

 bestemmelser forstås således, at de ikke er til hinder for, at bortvisning  

 kan finde sted.
Afgrænsningen af de tilfælde, hvor der er grundlag for  

 bortvisning, og tilfælde, hvor der alene er tvingende grunde for en  

 afskedigelse, beror på et vanskeligt skøn.
Der bør derfor anvendes samme  

 fremgangsmåde i de to tilfælde - dog med de tillempninger, der er nødvendige  

 under hensyntagen til, at bortvisning er sket.
Dette må også anses for  

 nødvendigt for at opnå den betryggelse af tillidsrepræsentanten, som er  

 tilsigtet ved bestemmelserne.
Såfremt bortvisningen efter den fagretlige  

 behandling kendes uberettiget, vil dette i sig selv kunne indebære et  

 overenskomstbrud.
 Efter det anførte har indklagede herefter brudt den gældende overenskomst  

 ved ikke at følge den anførte fremgangsmåde, og Arbejdsretten tager derfor  

 første led af klagernes påstand til følge.
Som anført bør spørgsmålet om berettigelsen af bortvisningen afgøres efter  

 fællesoverenskomstens bestemmelser.
Arbejdsretten afviser herefter klagernes  

 påstand om, at indklagede tilpligtes at tilbagekalde afskedigelsen af J.
Arbejdsretten finder ikke tilstrækkeligt grundlag for at idømme indklagede  

 en bod.
Det pågældende spørgsmål, der ikke tidligere har været afgjort af  

 Arbejdsretten, må anses for så tvivlsomt, at indklagede har været berettiget  

 til at forfægte sin opfattelse uden at skulle ifalde bodsansvar.
 Indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Nyborg Lynfrost A/S, har ved bortvisning af  

 sikkerhedsrepræsentant J brudt gældende overenskomsts bestemmelser om  

 fremgangsmåde ved afskedigelse.
 Påstanden om, at indklagede tilpligtes at tilbagekalde afskedigelsen,  

 afvises.
 Indklagede frifindes for at betale en bod til Specialarbejderforbundet i  

 Danmark.
 I sagsomkostninger til Arbejdsretten skal indklagede inden 14 dage betale  

 2.000 kr.
(* 1) Henvisninger: Per Jacobsen s.657, s.658 ff, Hasselbalch  

 Tillidsmandsret s.127 ff.
K.89.263.
