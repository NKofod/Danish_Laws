Offererstatningslovens § 6 a - nedsættelse på grund af egen skyld eller accept af risiko, nævnets j.nr. 15-520-06653 Ansøger blev udsat for vold og voldtægtsforsøg af sin ægtefælle, mens denne var på udgang fra fængslet, hvor han afsonede en dom på 3 år for en tidligere voldtægt af ansøger.
I forbindelse med den tidligere voldtægt var ansøger blevet tilkendt 60.000 kr. i godtgørelse for tort af nævnet.
Det fremgik endvidere af sagen, at skadevolder tidligere tillige havde afsonet en dom for vold imod ansøger.
 Ansøger forklarede i retten, at hun frivilligt havde taget kontakt til skadevolder i forbindelse med hans udgang fra fængslet, og at hun frivilligt havde ladet ham flytte ind hos sig.
Nævnet tilkendte ansøger 40.000 kr. i godtgørelse.
Nævnet lagde vægt på de konkrete omstændigheder ved overgrebet, herunder på den ene side at der var tale om et groft voldtægtsforsøg, hvor ansøger mistede bevidstheden under overgrebet, og på den anden side at skadevolder var en person, som ansøger gennem længere tid havde haft et frivilligt seksuelt forhold til.
 Nævnet anførte samtidig i afgørelsen til ansøger, at nævnet i medfør af offererstatningslovens § 6 a vil overveje at lade erstatning nedsætte eller bortfalde i tilfælde af fremtidige tilskadekomster begået af samme skadevolder over for ansøger, hvis ansøger frivilligt har omgået skadevolder.
