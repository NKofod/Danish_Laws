 Orientering om krav om anvendelse af mundbind eller visir for besøgende m.v. og ansatte på fællesarealer på sociale tilbud og plejehjem m.v.
(Til samtlige kommuner, regioner, socialtilsyn, og andre relevante myndigheder, relevante organisationer og samtlige sociale tilbud og plejehjem m.v.) Epidemikommissionen har indstillet til regeringen, at der under hensyn til den aktuelle situation med covid-19 bør genindføres regler om krav om mundbind eller visir på sociale tilbud og plejehjem m.v.
 Efter forelæggelse for Folketingets Epidemiudvalg udsteder social- og ældreministeren en bekendtgørelse om krav om anvendelse af mundbind eller visir på Social- og Ældreministeriets område i forbindelse med håndtering af covid-19.
 Bekendtgørelsen forventes offentliggjort i Lovtidende søndag den 5. december 2021 og vil træde i kraft den 6. december 2021. En PDF-udgave af den endnu ikke bekendtgjorte bekendtgørelse vedlægges til orientering.
Med bekendtgørelsen genindføres krav om anvendelse af mundbind eller visir på sociale tilbud og plejehjem m.v.
Bekendtgørelsen ophæves den 10. december 2021, da covid-19 indtil videre kun indtil denne dato er kategoriseret som en samfundskritisk sygdom.
Hvis kategoriseringen heraf forlænges, vil bekendtgørelsens gyldighedsperioden evt. også blive forlænget.
 Nedenfor følger en nærmere beskrivelse af reglerne i bekendtgørelsen.
Bekendtgørelsens anvendelsesområde Bekendtgørelsen omfatter følgende sociale tilbud og plejehjem m.v.:
  Plejecentre og plejeboliger, hvorved forstås kommunale og private tilbud om plejehjem, jf. § 192 i lov om social service, plejeboligbebyggelser, der er omfattet af lov om almene boliger m.v., plejeboligbebyggelser, der er omfattet af lov om boliger for ældre og personer med handicap, og friplejeboligbebyggelser, der er omfattet af lov om friplejeboliger.
  Aflastningspladser, hvorved forstås tilbud om midlertidigt ophold, jf. § 84, stk. 2, i lov om social service.
  Følgende anbringelsessteder og botilbud m.v.:
  Særlige dagtilbud efter § 32 i lov om social service.
  Særlige klubtilbud efter § 36 i lov om social service.
  Indendørs og udendørs fællesarealer i tilknytning til egne værelser, kollegier eller kollegielignende opholdssteder efter § 66, stk. 1, nr. 5, i lov om social service.
  Opholdssteder for børn og unge efter § 66, stk. 1, nr. 6, i lov om social service.
  Døgninstitutioner, herunder delvis lukkede døgninstitutioner og delvis lukkede afdelinger på døgninstitutioner samt sikrede døgninstitutioner og særligt sikrede afdelinger efter § 66, stk. 1, nr. 7, i lov om social service.
  Dagtilbud i form af beskyttet beskæftigelse efter § 103 i lov om social service og aktivitets- og samværstilbud efter § 104 i lov om social service, herunder væresteder for personer med særlige sociale problemer.
  Midlertidige botilbud efter § 107 i lov om social service.
  Længerevarende botilbud efter § 108 i lov om social service.
  Kvindekrisecentre efter § 109 i lov om social service.
  Forsorgshjem, herberger m.v. efter § 110 i lov om social service.
  Botilbudslignende tilbud efter § 4, stk. 1, nr. 3, i lov om socialtilsyn.
  Tilbud med stofmisbrugsbehandling efter §§ 101 og 101 a i lov om social service, der ikke gives på døgnbehandlingstilbud omfattet af ovennævnte midlertidige botilbud efter § 107 i lov om social service.
 Bekendtgørelsen omfatter også følgende steder, hvor der leveres og modtages:
  Rehabiliteringsforløb efter § 83 a i lov om social service.
  Afløsning og aflastning efter § 84, stk. 1 i lov om social service.
  Genoptræning og vedligeholdelsestræning efter § 86 i lov om social service.
Personer og lokaler omfattet af kravet om mundbind eller visir Bekendtgørelsen medfører, at personer på 12 år og derover, herunder besøgende og medarbejdere, skal have tildækket mund og næse ved brug af mundbind eller visir, når de befinder sig i lokaler, hvortil offentligheden har adgang, på de sociale tilbud og plejehjem m.v., der er omfattet af bekendtgørelsen.
Dette medfører, at besøgende m.v. og ansatte skal bære mundbind eller visir i fælleslokaler, hvortil offentligheden har adgang.
Beboere og brugere er ikke omfattet, og kravet finder heller ikke anvendelse i beboerens eget værelse/lejlighed.
 Der kan ske bortvisning af besøgende, der uberettiget undlader at bære mundbind eller visir.
 For de anbringelsessteder og botilbud m.v., der fremgår af bekendtgørelsens § 1, stk. 1, nr. 3, gælder kravet om brug af mundbind kun, hvis ledelsen på det pågældende sted træffer beslutning efter bekendtgørelsens § 2, stk. 2. Det fremgår af denne bestemmelse, at ledelsen på disse anbringelsesstedet eller botilbud m.v., hvor der er lokaler, hvortil offentligheden har adgang, løbende skal foretage en vurdering af, om der på det pågældende sted er tæt kontakt med beboere eller brugere, som kan være i øget risiko for et alvorligt sygdomsforløb med covid-19. Vurderes disse betingelserne at være til stede, skal ledelsen på anbringelsesstedet eller botilbuddet m.v. træffe beslutning om at indføre krav om brug af mundbind eller visir det pågældende sted.
Undtagelser til kravet om mundbind eller visir Kravet om mundbind eller visir gælder ikke for følgende personer:
 1. Beboere på plejecentre og i plejeboliger omfattet af bekendtgørelsens § 1, stk. 1, nr. 1.
 2. Borgere, der har midlertidig ophold på aflastningspladser omfattet af bekendtgørelsens § 1, stk. 1, nr. 2.
 3. Beboere og brugere på anbringelsessteder og botilbud m.v., der er omfattet af bekendtgørelsens § 1, stk. 1, nr. 3.
 4. Medarbejdere og lignende, der opholder sig i et aflukket rum eller bag en afskærmning, hvortil alene medarbejdere og lignende har adgang.
 5. Borgere under udøvelse af træningsaktivitet i kommunale genoptrænings- og vedligeholdelsestræningsfaciliteter, jf. bekendtgørelsens § 1, stk. 2, nr. 3.
 Kravet om mundbind eller visir gælder heller ikke for personer med nedsat bevidsthedsniveau, fysiske eller mentale svækkelser eller andet, der gør, at de ikke er i stand til at bære mundbind eller visir.
 Mundbind eller visir kan endvidere fjernes helt eller delvist, hvis der er en anerkendelsesværdig årsag til det, herunder i følgende situationer:
 1. Under kortvarig indtagelse af mad og drikke, såfremt dette er tilladt i henhold til ordensreglerne for institutionen m.v.
 2. Under indtagelse af medicin.
 3. Under samtale med personer, der mundaflæser.
 4. Hvis mundbindet eller visiret giver vejrtrækningsbesvær eller kvælningsfornemmelser.
 5. Hvis politiet skal foretage identifikation.
 6. Hvis børn og unge eller personer med psykisk eller fysisk funktionsnedsættelse af forskellige årsager skal trøstes eller bliver skræmt over brugen af mundbind eller visir.
Listen over anerkendelsesværdige årsager er ikke udtømmende.
Der kan således også være andre grunde til at fjerne et mundbind eller visir.
Definition af mundbind og visir Ved mundbind forstås engangsmundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.
 Ved visir forstås skærme af plastik, der dækker øjne, næse og mund eller næse og mund, men som ikke er tætsluttende omkring ansigtet.
 Øvrige krav, herunder om opsætning af informationsmateriale m.v.
 Sociale tilbud og plejehjem m.v., som er omfattet af krav om brug af mundbind eller visir, skal opfylde følgende krav:
 1. Der skal i eller ved lokalerne m.v. opsættes informationsmateriale om kravet om at bruge mundbind eller visir og om mulighed for bortvisning ved manglende efterkommelse af kravet.
 1. Der må alene tillades adgang for besøgende, der overholder kravet om at bruge mundbind eller visir efter, jf. dog ovennævnte undtagelser til kravet.
 2. Det skal sikres, at medarbejdere og lignende overholder kravet om at bruge mundbind eller visir, jf. dog ovennævnte undtagelser til kravet.
 3. Det skal sikres, at borgere og besøgende, der undtagelsesvis ikke har medbragt mundbind m.v. ved fremmøde i lokaler, der er omfattet af kravet, og som ikke med rimelighed i situationen kan fremskaffe mundbind m.v., vederlagsfrit kan få udleveret mundbind til brug for den konkrete situation.
Straf for overtrædelse af reglerne om mundbind eller visir Der er bødestraf for overtrædelse af ovennævnte nr. 1, 2 eller 3 (øvrige, herunder om opsætning af informationsmateriale m.v.).
 Der er også bødestraf for ikke at ville forlader lokaler, som er omfattet af krav om mundbind eller visir, efter at være blevet bortvist i forbindelse med den håndhævelse, som institutioner m.v. omfattet af bekendtgørelsen foretager af kravet om mundbind eller visir.
 Der kan pålægges selskaber m.v. (juridiske personer) strafansvar efter reglerne i straffelovens kapitel 5.
