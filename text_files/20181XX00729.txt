Skriftlig fremsættelse (27. februar 2019) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om anvendelse af Danmarks undergrund (Stop for tilladelse til efterforskning og indvinding af kulbrinter på land og i de indre danske farvande, subsidiært økonomisk ansvar, rettighedshaveres indsendelse af oplysninger, præcisering af dækningsområde m.v.) (Lovforslag nr.
L 179) Lovforslaget indeholder følgende hovedelementer:
For det første foreslås det at ændre undergrundsloven, så det ikke fremover vil være muligt at få tilladelse til at efterforske og indvinde olie og gas på land og i de indre danske farvande.
Dette udmønter regeringens beslutning fra februar 2018 herom.
 Beslutningen er i tråd med GEUS (De Nationale Geologiske Undersøgelser for Danmark og Grønland) og Energistyrelsens opdaterede vurdering af olie- og gaspotentialet i Danmark fra 2017. Konklusionen var, at der samlet set ikke er et potentiale af samfundsmæssig betydning på land i Danmark.
For det andet foreslås det, at det skal følge direkte af undergrundsloven, at indirekte overdragelser medfører subsidiært økonomisk ansvar (subsidiær hæftelse) for omkostninger til afvikling af anlæg.
En indirekte overdragelse sker, når selskabet, der ejer tilladelsen, overdrages.
Subsidiær hæftelse påhviler overdrageren af selskabet og indtræder, hvis den nye rettighedshaver af en kulbrintetilladelse ikke dækker sine udgifter til afvikling af de anlæg, som eksisterer på tidspunktet for overdragelsen.
I dag er der kun lovkrav om subsidiær hæftelse ved direkte overdragelser af kulbrintetilladelser, men i praksis stilles vilkår herom ved indirekte overdragelser.
Den foreslåede ændring sikrer en højere grad af reguleringsmæssig klarhed, forudsigelighed for selskaberne og mere ensartet behandling af indirekte og direkte overdragelser.
 Formålet er at tilvejebringe en høj grad af sikkerhed for, at staten ikke kommer til at stå med oprydningsomkostningerne.
For det tredje foreslås det, at Energistyrelsen får hjemmel til at fastsætte ensartede regler om rettighedshavernes oplysningsforpligtelser.
Der pålægges allerede i dag oplysningsforpligtelser i de enkelte tilladelser.
Formålet med ændringen er at sikre ensartede og transparente oplysningskrav. Ændringen betyder endvidere, at lovgivningen bliver digitaliseringsklar, idet der ikke skal indhentes oplysninger efter individuelle retningslinjer.
For det fjerde foreslås det, at en række bestemmelser om lovens dækningsområde præciseres.
Baggrunden herfor er en lovteknisk inkonsekvens, som er opstået i forbindelse med implementeringen af offshoresikkerhedsdirektivet.
Præciseringen skal sikre, at det klart fremgår, at bestemmelserne gælder for alle tilladelser i den danske del af Nordsøen.
 Lovforslaget foreslås at træde i kraft d. 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
