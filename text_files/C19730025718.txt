 I medfør af § 25, stk. 5, i lov nr. 293 af 23. maj 1973 om godstransport  

 med motorkøretøjer fastsættes herved følgende bestemmelser:
I.
Trafikudvalgene.
 § 1.  Trafikudvalgene, der er nedsat i henhold til §  

 25 i lov om godstransport med motorkøretøjer, har til opgave at varetage de  

 til trafikudvalgene ifølge § 9, jfr. § 10, § 18, § 19 og § 20 samt § 11, jfr.  

 § 18, § 19 og § 20 i nævnte lov henlagte forretninger.
§ 2.  Formanden for det enkelt trafikudvalg  

 tilrettelægger og leder udvalgsmøderne.
I tilfælde af formandens forfald  

 tilrettelægges og ledes møderne af suppleanten for formanden.
 Stk. 2.  Suppleanten for formanden vælges af vedkommende  

 amtsråd, dog ikke for så vidt angår trafikudvalget for det af Københavns  

 amtskommune samt Københavns og Frederiksberg kommuner bestående område, der  

 selv vælger suppleanten for formanden.
 § 3.  Trafikudvalgenes sekretariatsfunktioner udføres  

 af vedkommende kommunale forvaltning.
§ 4.  Et trafikudvalg afholder møder på de af udvalget  

 vedtagne mødedage, og i øvrigt så ofte formanden finder anledning hertil,  

 eller når 3 medlemmer fremsætter ønske om afholdelse af møde til behandling  

 af nærmere angivne spørgsmål.
Formanden bestemmer mødevarslet.
 Stk. 2.  Med mødeindkaldelsen skal følge forslag til  

 dagsorden, der så vidt muligt skal indeholde angivelse af de sager, der  

 kommer til behandling, og være bilagt det efter formandens skøn fornødne  

 materiale.
 § 5.  DSB, Landsforeningen danske Vognmænd, Dansk  

 Arbejdsmands- og Specialarbejder Forbund, Industrirådet,  

 Grosserer-Societetet, Provinshandelskammeret og Landbrugsrådet har ret til  

 med hver 1 repræsentant at deltage i udvalgenes møder, men uden stemmeret.
Stk. 2.  De i stk. 1 nævnte organisationer underrettes  

 om tid og sted for udvalgenes møder.
Med denne meddelelse skal følge forslag  

 til dagsorden for det pågældende møde.
 § 6.  På trafikudvalgsmøderne behandles samtlige  

 sager, der henhører under trafikudvalgenes forretningsområde, jfr. § 1.
 Stk. 2.  Er en sag af så hastende karakter, at den ikke  

 kan afvente et udvalgsmøde, kan afgørelsen træffes af formanden alene.  

 Beretning herom gives på det nærmest følgende møde i trafikudvalget.
 Stk. 3.  De enkelte medlemmer af at trafikudvalg samt de  

 i § 5 nævnte repræsentanter kan anmode om, at en sag gøres til genstand for  

 behandling i udvalget.
 § 7.  Et trafikudvalg er beslutningsdygtigt, når  

 mindst halvdelen af medlemmerne er til stede.
Stk. 2.  Beslutning træffes ved almindelig  

 stemmeflerhed.
I tilfælde, hvor stemmerne står lige, er formandens stemme  

 afgørende.
 § 8.  Referater af udvalgets møder tilsendes samtlige  

 udvalgets medlemmer, suppleanterne for disse samt de i § 5 nævnte  

 repræsentanter.
 II Høringsforskrifter.
 § 9.  Forinden der træffes afgørelse i henhold til §  

 9, jfr. § 10, § 18, § 19, stk. 3 og § 20 i lov om godstransport med  

 motorkøretøjer, skal sagen af trafikudvalget forelægges DSB, Landsforeningen  

 danske Vognmænd, Dansk Arbejdsmands- og Specialarbejder Forbund,  

 Industrirådet, Grosserer-Societetet, Provinshandelskammeret og Landbrugsrådet  

 til udtalelse.
 Stk. 2.  Forinden der træffes afgørelse i henhold til §  

 9, jfr. § 10 i lov om godstransport med motorkøretøjer, skal der endvidere  

 indhentes en udtalelse fra de kommunalbestyrelser, inden for hvis område  

 ansøgeren vil foretage af- eller pålæsning af gods.
 § 10.  Forinden der træffes afgørelse i henhold til §  

 11 i lov om godstransport med motorkøretøjer, skal sagen af trafikudvalget  

 forelægges for de i forretningsordenens § 9, stk. 1, nævnte organisationer  

 samt kommunalbestyrelsen og politimesteren, inden for hvis område  

 fragtcentralen er beliggende.
 Ministeriet for offentlige arbejder, den  

 2. november 1973.
 Kampmann.
/K.
Junge Pedersen.
