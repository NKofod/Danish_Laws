Skriftlig fremsættelse (21. januar 2014) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til Lov om ændring af lov om aktiv socialpolitik (Ændring af timefradraget ved arbejdsindtægter) (Lovforslag nr.
L 116) Lovforslaget er led i udmøntningen af finanslovsaftalen for 2014, indgået mellem regeringen (S, SF og RV), Venstre og Det Konservative Folkeparti.
 Aftaleparterne er enige om, at modtagere af kontanthjælp og uddannelseshjælp skal have en større gevinst ved at tage arbejde, herunder på deltid.
Ifølge lovforslaget hæves fradraget for arbejdsindkomst og indtægter som led i tilbud mv. fra cirka 15 kr. til 25 kr. pr. udført arbejdstime.
Det gælder både ved beregningen af uddannelseshjælp og kontanthjælp.
De samlede økonomiske konsekvenser af lovforslaget er samlet set offentlige merudgifter på 90 mio. kr. i 2014 og 130 mio. kr. fra 2015 og frem.
Heraf skønnes statens merudgift at udgøre 26,0 mio. kr. i 2014 og 38,0 mio. kr. fra 2015 og frem.
Kommunernes merudgift skønnes at udgøre 64,0 mio. kr. i 2014 og 92,0 mio. kr. fra 2015 og frem.
 Ved en tekstanmærkning på finansloven for 2014 skal kommunerne anvende det forhøjede fradrag allerede fra 1. januar 2014. Lovforslaget følger således op på tekstanmærkningen.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
