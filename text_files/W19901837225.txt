 En her i landet bosat person, der for et norsk selskab arbejdede på en  

 gasbooster, der var placeret permanent på den vesttyske del af  

 kontinentalsoklen, blev anset for berettiget til lempelse i medfør af  

 bestemmelsen i artikel 19, stk. 4, i den dansk-vesttyske  

 dobbeltbeskatningsoverenskomst.
 A klagede for indkomstårene 1980 og 1981 over, at han ved  

 skatteberegningen for de pågældende år ikke var anset for berettiget til  

 nedsættelse af den samlede indkomstskat i medfør af bestemmelsen i artikel  

 19, stk. 4, i den mellem Danmark og Vesttyskland indgåede overenskomst til  

 undgåelse af dobbeltbeskatning.
Det var oplyst, at klageren var bosiddende i Danmark, og at han var ansat  

 i et i Norge hjemmehørende selskab, B A/S.
Klageren havde i perioden fra ca.  

 1. juli 1980 til ultimo november 1982 arbejdet på en gasbooster, der havde  

 fast driftssted på den vesttyske del af kontinentalsoklen, hvor den var  

 placeret permanent og havde til opgave at transportere gas.
Klagerens  

 lønindtægt var udbetalt fra dette faste driftssted.
Det var endvidere oplyst, at de tyske myndigheder havde meddelt, at der  

 ikke i tysk lovgivning var noget til hinder for udøvelse af tysk  

 beskatningsret ved løn udbetalt til personer, som arbejdede på boreplatform  

 epå den vesttyske kontinentalsokkel.
Den subsidiære beskatningsret, jf.  

 dobbeltbeskatningsoverenskomstens § 9, stk. 5, i tilfælde af, at en af de  

 kontraherende stater på grund af dens lovgivning ikke kunne gøre brug af  

 beskatningsretten i henhold til artikel 9, stk. 1 og 3, fandt derfor efter  

 tysk opfattelse ikke anvendelse.
 Med henvisning til, at beskatningsretten til klagerens lønindkomst ved  

 arbejde på gasboosteren tilkom Vesttyskland, påstod klagerens revisor skatten  

 af denne lønindkomst lempet efter bestemmelsen i  

 dobbeltbeskatningsoverenskomstens artikel 19, stk. 4. Ifølge denne indrømmes  

 der ved skatteberegningen fradrag for den del af skatten, der forholdsmæssigt  

 faldt på den indkomst, hvortil Vesttyskland havde beskatningsretten.
 Klagerens revisor opgjorde den nedslagsberettigede lønindkomst for 1980 og  

 1981 til henholdsvis 193.067 kr. og 288.639 kr., hvori foruden lønindkomsten  

 var medregnet værdi af fri kost, men fratrukket andel af lønmodtagerfradrag  

 m.v.
 I artikel 9, stk. 1, i den mellem Danmark og Vesttyskland indgåede  

 overenskomst til undgåelse af dobbeltbeskatning bestemmes det at Vesttyskland  

 har beskatningsretten til lønindtægt oppebåret af en i Danmark bosiddende  

 person ved arbejde, der er udført i Vesttyskland.
 Da klagerens arbejde på gasboosteren var udført på tysk territorium, og da  

 undtagelsesbestemmelsen i overenskomstens artikel 9, stk. 2, ikke fandt  

 anvendelse - bl.a. fordi klagerens arbejdsløn blev trukket fra overskuddet af  

 det på den vesttyske kontinentalsokkel værende faste driftssted - fandt  

 Landsskatteretten, at der forelå tysk beskatningsret med hensyn til de  

 pågældende lønindtægter m.v. på henholdsvis 193.067 kr. og 288.639 kr.
 Klageren var følgelig for indkomstårene 1980 og 1981 berettiget til  

 lempelse ved skatteberegningen efter dobbeltbeskatningsoverenskomstens  

 artikel 19, stk. 4, sammenholdt med artikel 9, stk. 1, af en lønindtægt på  

 henholdsvis 193.067 kr. og 288.639 kr.
 LV 1987, Dobbeltbeskatning 1.3.
