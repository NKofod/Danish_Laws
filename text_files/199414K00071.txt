Nr BTL 71 Betænkning over Forslag til lov om ændring af lov om sygehusvæsenet  

 (Forsøgsordning)   

 Nr L 71 1994-95, 1. samling Afgivet af Sundhedsudvalget Afgivet: 19941207 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Amtsrådsforeningen i Danmark.
 Der er af sundhedsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med det af  

 sundhedsministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling og vil ikke  

 stemme for de stillede ændringsforslag.
 SF er modstander af pengene-følger-patienten-princippet, da det åbner for  

 privatisering af det offentlige sygehusvæsen og gør det sværere at styre  

 sundhedsudgifterne.
 En pligt til at yde behandling inden for 3 måneder i eget eller andre  

 amter vil alt andet lige give ret til behandling i privat regi, hvis det  

 offentlige sygehusvæsen ikke ligger inde med den fornødne kapacitet.
 Selv om dette ikke vil blive tilfældet med de to foreslåede  

 operationstyper, hvor ventelisterne er relativt små, kan dette bliver  

 tilfældet i fremtiden, fordi man med dette lovforslag giver  

 sundhedsministeren bemyndigelse til at indføre ordningen for andre  

 operationstyper.
Pengene-følger-patienten-pricippet kan være et spild af ressourcer, fordi  

 det ikke giver mulighed for en rimelig prioritering af patienter.
Der er  

 patienter, der kan vente længere end 3 måneder, fordi de har færre eller få  

 gener.
Endvidere ved man fra udenlandske erfaringer, at der let sker et skred  

 i indikationsniveauet, således at flere bliver visiteret til operation, når  

 man indfører meget håndfaste ventetidsgarantier, samtidig med at pengene  

 følger patienten.
 Det er i øvrigt mindretallets opfattelse, at regeringen udviser en stor  

 foragt for det kommunale selvstyre og aftalesystemet, når man ca. 6 måneder  

 efter indgåelsen af økonomiaftalen med amterne bryder aftalen og dekreterer  

 andre mål for operationsaktiviteten.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
 Fremskridtspartiet er positivt over for lovforslaget, idet det klart  

 fremgår, at regeringen har accepteret en del af Fremskridtspartiets tidligere  

 fremsatte forslag om, at pengene skal følge patienten.
 Dog mener Fremskridtspartiet, at kredsen af operationstyper burde udvides  

 til f.eks. også at omfatte hjerteoperationer.
Derudover burde lovforslaget også have indeholdt en bestemmelse om, at  

 amterne skal have pligt til at benytte private sygehuse og klinikker.
Et  

 lille skridt i denne retning vil være at vedtage Fremskridtspartiets  

 ændringsforslag, hvorefter patienten skal tilbydes operation på private  

 sygehuse og klinikker, når disse ligger nærmere patientens bopæl end et  

 offentligt sygehus i et andet amt, såfremt bopælsamtet ikke kan tilbyde  

 behandling på egne sygehuse inden for 3 måneder.
Ændringsforslag Til § 1Af sundhedsministeren, tiltrådt af et flertal (S, V,  

 KF, FP, RV og CD):
 1) I den foreslåede § 5 c indsættes efter stk. 2 som nyt  

 stykke:
»Stk. 01. Sundhedsministeren kan endvidere fastsætte regler  

 om, at amtsrådene skal sikre, at budgetrammen for det behandlende sygehus  

 øges med den i stk. 2 nævnte betaling.
Sundhedsministeren kan i den  

 forbindelse i fornødent omfang fravige bestemmelserne i kapitel V i lov om  

 kommunernes styrelse.« Af et mindretal (FP):
 2) I den foreslåede § 5 c indsættes efter stk. 2 som nyt  

 stykke:
»Stk. 02. Såfremt en amtskommune ikke kan tilbyde behandling  

 på egne sygehuse inden for tre måneder, skal patienten tilbydes operation på  

 private sygehuse og klinikker, såfremt disse ligger nærmere patientens bopæl  

 end et offentligt sygehus i en anden amtskommune.« Bemærkninger Til nr. 1 Som led i lovforslaget om at tilvejebringe en etårig  

 forsøgsordning på sygehusområdet, hvorefter pengene følger patienten, er det  

 bl.a. foreslået, at hvis en patient vælger at blive opereret på et sygehus i  

 et andet amt, skal bopælsamtet betale et beløb svarende til den  

 gennemsnitlige sygehusudgift på landsplan for den konkrete operation til det  

 pågældende sygehus.
 Etablering af en sådan ordning, hvorefter bopælsamtets betaling skal tilgå  

 det behandlende sygehus, nødvendiggør en fravigelse af de almindelige regler  

 om kommuners økonomiske styrelse, hvorefter amtsrådet er bevillingsmyndighed.
 Med den foreslåede bemyndigelsesbestemmelse gives der udtrykkelig hjemmel  

 til, at sundhedsministeren kan fastsætte regler, der indebærer en fravigelse  

 af reglerne i den kommunale styrelseslovs kapitel V, dvs. regler, der  

 indebærer en fravigelse af de almindelige regler om kommunernes økonomiske  

 styrelse.
 De i medfør af bestemmelsen fastsatte regler vil blive fastsat under  

 størst mulig hensyntagen til, at bevillingskompetencen kan bevares hos  

 amtsrådene, og således at der i øvrigt kan fastholdes et højt  

 bevillingsniveau, hvor dette ønskes.
 Det vil således blive bestemt, at amtsrådene skal sikre, at den  

 budgetmæssige ramme, som stilles til rådighed for det enkelte sygehus,  

 forøges med et beløb svarende til den betaling, som amtskommunen opnår krav  

 på i anledning af det pågældende sygehus' behandling af patienter med  

 knæledsalloplastik (udskiftning af knæled) og operation for diskusprolaps.
Det vil ikke være nødvendigt, at amtsrådene vedtager en bevilling for  

 hvert enkelt sygehus.
Amtsrådene kan vedtage en budgetbemærkning, hvorefter  

 det er en betingelse for meddelelse af vedkommende bevilling, at der  

 foretages styring som anført af det enkelte sygehus' budgetramme.
Der vil ikke i øvrigt blive gjort indgreb i amtsrådenes  

 bevillingskompetence.
Muligheden for, at budgetrammerne påvirkes af andre  

 omstændigheder, berøres ikke af lovforslaget eller af de regler, der  

 fastsættes i medfør heraf.
Tove Lindbo Larsen (S) nfmd.
Lone Møller (S) Hans Jørgen Jensen (S)  

 Martin Glerup (S) Jytte Wittrock (S) Jørn Jespersen (SF) Vibeke Peschardt  

 (RV) Anni Svanholt (SF) Sonja Albrink (CD) Jørgen Winther (V) Mariann Fischer  

 Boel (V) Ester Larsen (V) fmd.
Kim Mouritsen (V) Karen Højte Jensen  

 (KF) Agnete Laustsen (KF) Henriette Kjær (KF) Jan Køpke Christensen (FP) Enhedslisten havde ikke medlemmer i udvalget.
