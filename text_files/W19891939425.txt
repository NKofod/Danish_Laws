Den del af tilbagebetalt varmebidrag, der vedrørte en periode, hvor en  

 ansøger ikke havde modtaget særskilt hjælp til boligudgiften, måtte betragtes  

 som opsparing.
Beløb, der vedrørte denne periode, kunne således ikke  

 betragtes som en indtægt, der uden videre kunne fratrækkes i den udmålte  

 kontanthjælp i henhold til bistandslovens § 38.
 REDEGØRELSE FOR SAGEN:
 M, der modtog kontanthjælp, fik i februar 1988 varmeopgørelse for perioden  

 16. marts - 30. november 1987.
 Det fremgik heraf, at M havde betalt 1.348,87 kr. for meget i a conto  

 varme.
 M havde i september 1987 deltaget i et specialarbejderkursus samt modtaget  

 sygedagpenge og havde således selv betalt september måneds husleje.
 I den øvrige periode, varmeopgørelsen vedrørte, havde M modtaget  

 kontanthjælp.
 Det sociale udvalg modregnede det overskydende varmebidrag i den udmålte  

 kontanthjælp.
 AFGØRELSEN, DER KLAGES OVER:
Amtsankenævnet fandt, at den del af det tilbagebetalte varmebidrag, der  

 vedrørte den periode, hvor M ikke havde modtaget særskilt hjælp til  

 boligudgiften, måtte betragtes som en opsparing.
Dette betød, at det  

 tilbagebetalte beløb ikke kunne betragtes som en indtægt, der skulle  

 fratrækkes i den udmålte kontanthjælp i henhold til bistandslovens § 38.
 Nævnet hjemviste herefter sagen til vurdering af, om der kunne ses bort  

 fra den opsparede formue ved udbetaling af kontanthjælp, jf. bistandslovens §  

 39.
 KLAGEN TIL ANKESTYRELSEN:
 Afgørelsen blev anket af det sociale udvalg, der bl.a. henviste til, at  

 nævnets afgørelse indebar store forvaltningsmæssige problemer.
 Antaget til principiel behandling:
 Sagen blev antaget til principiel behandling til præcisering af  

 retstilstanden efter ændringen af bistandsloven pr. 1. juli 1987.
 LOVGRUNDLAG:
 Bistandslovens § 38.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse med nævnets begrundelse.
