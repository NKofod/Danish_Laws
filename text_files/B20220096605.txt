Bekendtgørelse om tilskud til køb af nye brint- og ellastbiler I medfør af tekstanmærkning nr. 133 ad 29.24.14 til § 29 på finansloven for finansåret 2022 fastsættes:
Kapitel 1 Anvendelsesområde og definitioner § 1. Denne bekendtgørelse vedrører tilskud til køb af nye brint- og ellastbiler og fastlægger processen for ansøgning, tildeling og udbetaling af tilskud fra puljen.
 Stk.  2. Der kan ydes tilskud til dækning af en del af de meromkostninger, der er ved køb af nye brint- og ellastbiler i forhold til køb af en tilsvarende diesellastbil.
§ 2. Tilskud efter denne bekendtgørelse udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er indberettet til Europa-Kommissionen i henhold til Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
 § 3. I denne bekendtgørelse forstås ved:
 1) Ansøger: Den, der skal registreres som ejer af lastbilen i Motorregistret, f.eks. en virksomhed, vognmand eller et leasingselskab.
 2) EU-standard: Som defineret i artikel 2, nr. 102, i den generelle gruppefritagelsesforordning.
 3) Kriseramt: Som defineret i artikel 2, nr. 18, i den generelle gruppefritagelsesforordning.
 4) Lastbil: Køretøj med en totalvægt på 4 tons eller derover, som hovedsagligt er indrettet til godstransport og som kan indregistreres som en ny brint- eller ellastbil i Motorregistret.
 5) Miljøbeskyttelse: Som defineret i artikel 2, nr. 101, i den generelle gruppefritagelsesforordning.
 6) Ny brint- eller ellastbil: Lastbil, der ikke forud for tilsagnet om tilskud har været indregistreret, som brint- eller ellastbil i Motorregistret.
 7) Støtteintensitet: Bruttostøttebeløbet udtrykt i procent af de støtteberettigede omkostninger ved køb før eventuelt fradrag af skat og andre afgifter, jf. artikel 2, nr. 26, i den generelle gruppefritagelsesforordning.
 8) Virksomhedsstørrelse: Som defineret i artikel 2, nr. 2 og 24, i den generelle gruppefritagelsesforordning.
Kapitel 2 Puljens samlede størrelse og tilskuddets størrelse § 4. Den samlede pulje om tilskud til køb af nye brint- og ellastbiler er på i alt 45 mio. kr.
 § 5. De støtteberettigede omkostninger, jf. artikel 36 i den generelle gruppefritagelsesforordning, omfatter investeringsstøtte, der sætter virksomheder i stand til at gå videre end EU-standarder for miljøbeskyttelse eller øge miljøbeskyttelsesniveauet i fravær af EU-standarder.
Stk. 2.  De støtteberettigede omkostninger jf. stk. 1 omfatter de meromkostninger, der er forbundet med at købe en brint- eller ellastbil frem for en diesellastbil.
Meromkostninger fastsættes som omkostningerne ved investering i en brint- eller ellastbil sammenholdt med omkostningerne ved en lignende investering i en ny diesellastbil af samme størrelse, med sammenlignelig opbygning mv., som rimeligvis kan antages at ville have været blevet gennemført uden støtten.
Forskellen mellem omkostningerne ved disse to investeringer udgør de støtteberettigede nettoomkostninger ved køb af lastbilen, dvs. fratrukket moms, som ikke bæres af tilskudsmodtager, tilbagekrediteringer, rabatter og lignende.
Stk. 3. Omkostninger, der ikke er direkte knyttet til opnåelse af det højere miljøbeskyttelsesniveau, er ikke støtteberettigede.
Det samme gør sig gældende for omkostninger til finansiering og udgifter til reparation, vedligeholdelse eller drivmiddel.
 Stk. 4. Ved Energistyrelsens opgørelse og fastsættelse af meromkostninger efter stk. 2 tages der bl.a. udgangspunkt i det købstilbud, som ansøger fremsender samt en standardpris for en ny diesellastbil i den bedst mulig miljøklasse med samme totalvægt og til brug for samme formål.
 § 6. Støtteintensiteten kan maksimalt udgøre 40 % af de støtteberettigede omkostninger, jf. dog stk. 2 og 3.
 Stk. 2. Støtteintensiteten kan forhøjes med 10 procentpoint, hvis det drejer sig om støtte til mellemstore virksomheder.
 Stk. 3. Støtteintensiteten kan forhøjes med 20 procentpoint, hvis det drejer sig om støtte til små virksomheder.
Kapitel 3 Ansøgningen om tilsagn om tilskud § 7. Energistyrelsen indkalder ansøgninger om tilsagn om tilskud på Statens-tilskudspuljer.dk og Energistyrelsens hjemmeside www.ens.dk  og fastsætter i denne forbindelse en seneste frist for indgivelse af ansøgninger.
 Stk. 2. Der indgives én ansøgning pr. lastbil.
 § 8. Ansøgningen om tilsagn om tilskud skal indgives på et ansøgningsskema og indsendes digitalt via den ansøgningsportal, som offentliggøres på Energistyrelsens hjemmeside www.ens.dk.
 Stk. 2.  Ansøgningen om tilsagn om tilskud skal være fyldestgørende og indeholde følgende oplysninger:
 1) Ansøgers navn og adresse.
 2) Ansøgers CVR-nummer.
 3) Angivelse af ansøgers virksomhedsstørrelse.
 4) Oplysninger om den lastbil, der ønskes tilskud til køb af, herunder mærke, pris og totalvægt.
 5) Oplysninger om, hvorvidt der er tale om en lastbil, der kører på brint eller el.
 6) Dokumentation for tilbud på den omhandlede lastbil.
 7) Oplysninger om det forventede leverings- og indregistreringstidspunkt for lastbilen.
 8) Kort redegørelse for lastbilens forventede anvendelse og køremønster.
9) Oplysninger om pris og CO2-udledning for en ny diesellastbil med samme nyttelast, bedst mulige miljøklasse og til samme anvendelse, som den lastbil, der ønskes tilskud til.
Prisen for den pågældende diesellastbil skal være givet på almindelige markedsvilkår.
 10) Redegørelse for, at det ansøgte tilskud vil have en tilskyndelsesvirkning, således at det ansøgte tilskud vil muliggøre eller øge indsatsens omfang set i forhold til en situation, hvor der ikke opnås støtte.
 11) Erklæring om, at ansøger ikke har modtaget eller vil modtage anden offentlig støtte til samme støtteberettigede omkostninger.
 12) Erklæring om at ansøger ikke har modtaget et krav om tilbagebetaling af støtte, som Kommissionen ved en tidligere endelig afgørelse har erklæret ulovlig eller uforenelig med det indre marked, og som ansøger endnu ikke har efterkommet fuldt ud.
 13) Erklæring om, at ansøger ikke er kriseramt, jf. § 3, nr. 3.
 14) Erklæring om, at den lastbil, der meddeles tilsagn om tilskud til, ikke vil blive reeksporteret inden for en periode på 4 år fra første indregistrering i Motorregistret.
 Stk. 3. Energistyrelsen kan fastsætte nærmere krav til ansøgningens indhold og supplerede oplysninger i forbindelse hermed i de tilfælde, hvor ansøger er et leasingselskab.
Kapitel 4 Afgørelse om tilsagn om tilskud § 9. Energistyrelsen træffer afgørelse om tilsagn om tilskud efter ansøgningsfristens udløb, jf. § 7, stk. 1, og senest den 31. december 2022. Tilsagn om tilskud meddeles forud for køb af lastbilen.
Stk. 2. Tilskudsmodtager skal inden 4 uger fra tilsagnet om tilskud er meddelt, acceptere dette ved indsendelse af skriftlig accept.
Energistyrelsen kan forlænge denne frist.
 Stk. 3. Tilsagn meddeles for et maksimalt tilskudsbeløb, dog således at tilskuddet ikke kan overstige den fastsatte procent af det godkendte tilskudsgrundlag for hver enkelt lastbil, jf. § 6.
 § 10. Energistyrelsen foretager en konkret og individuel vurdering af indkomne ansøgninger og foretager på det grundlag en prioritering af de ansøgninger om køb af lastbiler, som kan opnå tilsagn om tilskud.
 Stk. 2.  Energistyrelsen kan ved vurderingen efter stk. 1 inddrage ekstern rådgivning.
 § 11. Ved vurderingen efter § 10 tildeler Energistyrelsen tilsagn om tilskud ud fra følgende rangordnede kriterier:
 1) Forventet CO2- fortrængning over lastbilens levetid.
 2) Lavest mulig støttebeløb pr. lastbil.
 3) Lastbilens anvendelse, herunder i hvilket omfang lastbilen anvendes til godstransport.
 Stk. 2. Energistyrelsen kan fastsætte yderligere kriterier med udgangspunkt i hensigten med tilskudsordningen, jf. § 1, stk. 1. Kriterierne vil blive kundgjort ved indkaldelsen af ansøgninger, jf. § 7, stk. 1.
 Stk. 3. For at opnå tilsagn om tilskud skal følgende betingelser som minimum være opfyldt:
 1) Den lastbil, der meddeles tilsagn om tilskud til køb af, forbliver indregistreret i Danmark i minimum 4 år fra første indregistrering.
 2) Den lastbil, der meddeles tilsagn om tilskud til køb af, har en totalvægt på 4 tons eller derover og kan indregistreres som en brint- eller ellastbil.
 3) Der ikke er modtaget anden offentlig støtte til samme støtteberettigede omkostning til køb af lastbilen.
 4) Ansøger må ikke være kriseramt, jf. § 3, nr. 3.
 5) Ansøger har efterkommet krav om tilbagebetaling af støtte, som Kommissionen ved en tidligere afgørelse har erklæret ulovlig og uforenelig med det indre marked.
 6) Købsaftale for den omhandlede lastbil ikke er indgået inden opnåelsen af tilsagn om tilskud efter denne bekendtgørelse.
 7) Den lastbil, der meddeles tilsagn om tilskud til køb af, skal have en højere miljøbeskyttelse end en ny diesellastbil af samme størrelse, med sammenlignelig opbygning mv., som rimeligvis kan antages at ville have været blevet gennemført uden støtten.
 Stk. 4.  Tilsagn om tilskud til køb af brint- og ellastbiler kan ikke meddeles til offentlige virksomheder eller institutioner.
 § 12. Ved meddelelse af tilsagn om tilskud fastsætter Energistyrelsen som minimum følgende:
 1) Det maksimale tilskudsbeløb.
 2) Den maksimale tilskudsprocent i forhold til det godkendte tilskudsgrundlag.
 3) En frist for hvornår den lastbil, der meddeles tilsagn om tilskud til køb af, skal være betalt og indregistreret.
Stk. 2. Energistyrelsen kan nedsætte det ansøgte beløb bl.a. hvis 1) de oplyste omkostninger vurderes for højt sat, 2) der ikke er modregnet opnåede eller forventede rabatter eller lignende, eller 3) der er medtaget omkostninger, hvortil der ikke kan ydes tilskud.
 Stk. 3. Energistyrelsen kan i tilsagnet fastsætte yderligere vilkår, jf. stk. 1.
Kapitel 5 Ændringer i det meddelte tilsagn om tilskud § 13. Energistyrelsen kan godkende, at der ændres i væsentlige forhold ved den omhandlede lastbil i forhold til det meddelte tilsagn, herunder CO2-udledning, pris mv., eller at det meddelte tilsagn overdrages.
 Stk. 2.  Anmodning om ændringer i den omhandlede lastbil, som der er meddelt tilsagn om tilskud til køb af, eller overdragelse af det meddelte tilsagn, skal være godkendt af Energistyrelsen, før ændringen gennemføres.
 Stk. 3. Ved overdragelse af et meddelt tilsagn skal der i forbindelse med anmodningen efter stk. 2, indsendes oplysninger om den, tilsagnet overdrages til, herunder bl.a. oplysninger om virksomhedsstørrelse, samt en erklæring underskrevet af den, som tilsagnet overdrages til om, at den lastbil, der meddeles tilsagn om tilskud til, ikke vil blive reeksporteret inden for en periode på 4 år fra første indregistrering i Motorregistret.
Stk. 4. Ved uforudsigelige ændringer, skal anmodningen indsendes til Energistyrelsen hurtigst muligt, efter at ændringen er sket.
Anmodningen skal vedlægges en beskrivelse af ændringens uforudsigelighed.
 Stk. 5. Energistyrelsen kan ved godkendelse af ændringerne ændre i tilsagnets vilkår, herunder eventuelt tilskuddets størrelse mv.
Kapitel 6 Ansøgning om udbetaling af tilskud § 14. Energistyrelsen forestår udbetaling af puljemidler.
Stk. 2. Udbetalingen af tilskud kan ske, når tilskudsmodtager kan dokumentere at have afholdt og betalt samtlige udgifter til køb af lastbilen, og lastbilen er blevet indregistreret i Motorregistret.
Udbetalingen sker på baggrund af dokumentation for de faktiske afholdte omkostninger og indregistreringen.
 § 15. Anmodningen om udbetaling af tilskud sendes elektronisk til Energistyrelsen.
 Stk. 2. Anmodningen om udbetaling skal indeholde følgende:
 1) Kopi af faktura(er) for lastbilen.
 2) Dokumentation for betaling af faktura(er) for lastbilen.
 3) Dokumentation for indregistrering af lastbilen.
 4) Dokumentation for opfyldelse af øvrige vilkår fastsat i tilsagnet om tilskud.
 § 16. Energistyrelsen træffer efter anmodning afgørelse om udbetaling af tilskud.
 Stk. 2. Udbetalingen af tilskud sker til indehaveren af tilsagnets Nemkonto.
Kapitel 7 Overdragelse af lastbilen § 17. Hvis den lastbil, der er givet tilskud til køb af, overdrages og omregistreres inden 4 år fra første indregistrering i Motorregistret, skal tilskudsmodtager eller den registrerede ejer af lastbilen skriftligt orientere Energistyrelsen herom og fremsende nærmere oplysninger om lastbilens nye ejer.
 Stk. 2. Samtidig med orienteringen og oplysningerne efter stk. 1, skal der fremsendes en erklæring underskrevet af lastbilens nye ejer om, at den lastbil, der er givet tilsagn om tilskud til, ikke vil blive reeksporteret inden for en periode på 4 år fra første indregistrering i Motorregistret.
Kapitel 8 Bortfald af tilsagn og tilbagebetaling § 18. Energistyrelsen kan træffe afgørelse om, at tilsagn bortfalder helt eller delvist, hvis styrelsen konstaterer en af følgende forhold:
 1) Tilskudsmodtager har givet urigtige eller vildledende oplysninger eller fortiet oplysninger af betydning for ansøgning om tilsagn eller ansøgning om udbetaling.
 2) Købet af lastbilen er ikke gennemført i overensstemmelse med oplysningerne i ansøgningen og det meddelte tilsagn, og der er ikke opnået Energistyrelsens godkendelse af ændringerne.
 3) Den i tilsagnet fastsatte frist for køb af lastbilen og indsendelse af udbetalingsansøgning er overskredet, uden at der er opnået Energistyrelsens godkendelse hertil.
 4) Der er indgået aftale om køb af lastbilen inden modtagelse af skriftligt tilsagn om tilskud.
 5) Tilskudsmodtageren opfylder ikke tilsagnets vilkår eller de nærmere fastsatte vilkår for tilskuddet.
 6) Lastbilen er reeksporteret inden 4 år fra første indregistrering i Motorregistret.
 7) Modtageren af en udbetaling af tilskud ikke opfylder de nærmere fastsatte vilkår for udbetalingen.
 8) Tilsagnet ikke er accepteret inden 4 uger fra, det er meddelt eller i tilfælde af, at Energistyrelsen har forlænget denne frist, at tilsagnet ikke er accepteret inden for denne.
 9) Ansøgningen om udbetaling ikke er indgivet rettidigt.
 10) Udbetaling af tilskud til købet er i strid med den generelle gruppefritagelsesforordning.
 § 19. Energistyrelsen kan kræve udbetalt tilskud helt eller delvist tilbagebetalt i de i § 18 opregnede tilfælde, hvis de udbetalte tilskudsmidler uden forudgående godkendelse har været anvendt til andre formål end beskrevet i ansøgningen eller hvis en lastbil, der er overdraget efter § 17, er reeksporteret i strid med § 17, stk. 2.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i § 5, stk. 1, i lov om renter og andre forhold ved forsinket betaling (renteloven). Den tillagte rente udgør dog mindst 50 kr. pr. påkrav.
Kapitel 9 Kontrol og oplysningspligt § 20. Energistyrelsen kan foretage stikprøvekontrol af ansøgninger om udbetaling og afsluttede sager om tilskud.
 § 21. Enhver, der ansøger om eller modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens vurdering af ansøgningen eller kontrol med, at de fastsatte betingelser og vilkår overholdes.
 Stk. 2. Enhver ansøger eller modtager af tilskud efter denne bekendtgørelse skal gøre Energistyrelen opmærksom på ændrede forhold, der kan være af betydning for ansøgningen om tilsagn, for det meddelte tilsagn eller for udbetaling af tilskud, eller som strider mod de af Energistyrelsen fastsatte betingelser og vilkår.
 Stk. 3. Underretninger efter stk. 2 skal ske straks fra det tidspunkt, hvor ansøgeren eller tilskudsmodtageren er blevet bekendt med, at forholdet er indtruffet, eller at forholdet vil indtræffe.
 Stk. 4.  Stk. 1-3 finder tillige anvendelse for den, der jf. § 17, har fået overdraget en lastbil, der er opnået tilskud til køb af i 4 år fra første indregistrering af lastbilen i Motorregistret.
 § 22. Energistyrelsen offentliggør tilskudsmodtagere på www.ens.dk.
Kapitel 10 Klage § 23. Energistyrelsens afgørelser efter denne bekendtgørelse kan ikke påklages til anden administrativ myndighed.
Kapitel 11 Ikrafttrædelse § 24. Bekendtgørelsen træder i kraft den 1. juli 2022.
