 Civilretsdirektoratet ændrede en af statsamtet truffet afgørelse om 1.  

 gangs fastsættelse af hustrubidrag, således at begyndelsestidspunktet for  

 bidraget blev ændret fra den 1. juni 1985 til den 22. februar 1985.
 Statsamtet havde ikke været bekendt med Østre Landsrets skilsmissedom  

 af 22. februar 1985, som hustruen ansøgte om bidrag i nær kontinuitet til.
 Statsamtet fastsatte ved afgørelse af 20. august 1985 et hustrubidrag på  

 2.000 kr. med virkning fra den 1. juni 1985 og indtil videre.
 Hustruen klagede og ønskede bidraget fastsat med virkning fra den 25. juli  

 1984, hvor parterne blev skilt ved en byretsdom på vilkår, at ingen af  

 parterne betaler bidrag til den andens underhold.
 Den 22. februar 1985 ændrede Østre landsret byrettens dom, således at der  

 var bidragspligt fra byrettens dom.
 Den 28. marts 1985 ansøgte hustruen om fastsættelse af bidrag.
 Den 17. april 1985 afslog statsamtet fejlagtigt at fastsætte bidrag, idet  

 statsamtet ikke havde kendskab til Østre Landsrets dom.
 Den 8. maj 1985 ansøgte hustruen på ny om bidrag til sit underhold, og  

 statsamtet fastsatte den 20. august 1985 bidrag med virkning fra den 1. juni  

 1985.
 Civilretsdirektoratet ændrede statsamtets afgørelse, således at der blev  

 fastsat bidrag med virkning fra den 22. februar 1985. Man fandt ikke grundlag  

 for at fastsætte bidrag med virkning fra et tidligere tidspunkt under  

 henvisning til, at manden måtte antages at have indrettet sig på ikke at  

 betale bidrag før dette tidspunkt.
