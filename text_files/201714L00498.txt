Betænkning afgivet af Beskæftigelsesudvalget den 17. januar 2018 Betænkning over Forslag til lov om forvaltning og administration af tilgodehavende feriemidler [af beskæftigelsesministeren (Troels Lund Poulsen)]:
1. Udvalgsarbejdet Lovforslaget blev fremsat den 6. december 2017 og var til 1. behandling den 12. december 2017. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 1. november 2017 dette udkast til udvalget, jf.
BEU alm. del  bilag 37. Den 6. december 2017 sendte beskæftigelsesministeren de indkomne høringssvar og et notat herom til udvalget.
Spørgsmål Udvalget har stillet 14 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til forkastelse ved 3. behandling.
Enhedslistens medlemmer af udvalget stemmer imod lovforslaget.
Gennem ministerens svar på Enhedslistens spørgsmål er det blevet bekræftet, at lovforslaget indebærer en foræring til arbejdsgiverne på samlet ca. 34 mia. kr., som følge af at de får lov til at råde over de ekstra opsparede feriepenge i op til 60 år, og som følge af yderligere tilskud fra staten i form af udskudt skat og dækning af visse arbejdsgiverudgifter til ATP og Lønmodtagernes Garantifond.
Det er også blevet bekræftet, at hvis lønmodtagernes »indefrosne« feriepenge i stedet blev placeret i Lønmodtagernes Dyrtidsfond, ville det med den typiske forrentning af midlerne i LD betyde en samlet gevinst for lønmodtagerne på ca. 65 mia. kr.
Det er efter EL's opfattelse helt uacceptabelt, at arbejdsgiverne skal have en sådan fordel for at medvirke til en ny ferielov, som Danmark i øvrigt under alle omstændigheder er pligtig til at gennemføre på grund af EU-retten.
Enhedslisten understreger, at de »indefrosne« feriepenge tilhører lønmodtagerne, og at de derfor bør udbetales hurtigst muligt, f.eks. ved en langt kortere overgangsperiode, hvor de udbetales ved fratræden fra virksomheden, eller senest efter 5 år.
Enhedslisten noterer sig, at ministeren ikke afviser, at lovforslaget indeholder et indgreb i en overenskomstsikret rettighed til at få pensionsydelse af 12 måneders feriepenge indbetalt til den pågældendes pensionsordning, idet disse midler ifølge lovforslaget behandles efter samme regler som de »indefrosne« feriepenge.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Rasmus Horn Langhoff (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
