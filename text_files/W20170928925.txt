 Skrivelse om, hvorvidt et medlem af et byråd, der er blevet idømt 20 dages betinget fængsel for overtrædelse af straffelovens § 155, jf. § 21, og § 157, er valgbar.
(Valgbarhedsnævnets skrivelse af 6. februar 2017 til et byråd) Ved e-post af 19. december 2016 har byrådet i X Kommune i henhold til § 101, stk. 4, i lov om kommunale og regionale valg, jf. lovbekendtgørelse nr. 363 af 2. april 2014, indberettet til Valgbarhedsnævnet, at byrådsmedlem N.
N. ved X Landsret er blevet idømt 20 dages betinget fængsel for overtrædelse af straffelovens § 155, jf. § 21, og § 157.
 Det fremgår af sagen, at pågældende har misbrugt sin stilling til at forsøge at krænke det offentliges ret, idet pågældende, der var tjenestegørende politiassistent ved X Politi, skriftligt til Arresthuset i X urigtigt oplyste, at en varetægtsfængslet person, der var underlagt brev- og besøgskontrol, havde ret til at føre uovervågede telefonsamtaler med sin kæreste.
 Det fremgår desuden, at pågældende har udvist grov eller oftere gentagen forsømmelse eller skødesløshed i tjenesten eller hvervets udførelse eller i overholdelse af de pligter, som tjenesten eller hvervet medfører, idet pågældende i strid med tjenstlige ordrer har afholdt flere besøg og samtaler med en arrestant, ligesom pågældende via FaceTime på sin iPhone lod arrestanten overvære fødslen af dennes barn.
 Af sagen fremgår det endvidere, at besøgene og samtalerne, der oftest blev afholdt udenfor almindelig arbejdstid og uden andre polititjenestemænd til stede, blev afviklet på en sådan måde, at de stred mod almindelig praksis samt udgjorde en sikkerheds- og flugtrisiko.
 X Landsret har fundet, at forholdene er af en sådan grovhed, at de falder ind under de anførte straffelovsbestemmelser, og at det ikke er tilstrækkeligt alene at sanktionere disse gennem disciplinær forfølgning.
 Landsretten har ved straffens udmåling lagt vægt på pågældendes gode personlige forhold, og at pågældende ikke umiddelbart kan antages at have haft et egennyttigt motiv for de pågældende handlinger.
 I den anledning skal det meddeles, at Valgbarhedsnævnet har fundet, at de begåede handlinger i almindeligt omdømme gør den pågældende uværdig til at være medlem af kommunale og regionale råd, jf. den kommunale og regionale valglovs § 4.
 Den pågældende kan derfor ikke anses for valgbar.
