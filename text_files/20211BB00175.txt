Fremsat den 1. marts 2022 af Marcus Knuth (KF) og Søren Pape Poulsen (KF) Forslag til folketingsbeslutning om at gøre permanent ophold betinget i 10 år efter tildeling Folketinget pålægger regeringen at fremsætte et lovforslag inden udgangen af 2022, der 10 år efter tildeling gør permanent ophold betinget af, at man ikke begår alvorlig kriminalitet eller modtager kontanthjælp i over 12 måneder.
 Forslaget vil som udgangspunkt ikke gælde for EU-borgere, da EU-borgere har særlige krav på ophold i Danmark.
Bemærkninger til forslaget Forslagsstillerne ønsker med dette forslag at gøre permanent ophold 10 år efter tildeling betinget af, at man ikke begår alvorlig kriminalitet eller modtager kontanthjælp i over 12 måneder.
Kriminalitet ses særlig hos visse grupper udlændinge I Danmark er det særlig visse grupper af udlændinge, som begår kriminalitet.
Herboende EU-borgere og borgere fra vestlige lande begår sjældent kriminalitet eller modtager sociale ydelser.
Til gengæld er der en hård kerne af personer fra især Irak, Somalia, Libanon (herunder statsløse) og Tyrkiet, der hyppigt begår kriminalitet eller modtager sociale ydelser efter lov om aktiv socialpolitik, jf.
Udlændinge- og Integrationsudvalget, alm. del  svar på spørgsmål 246, folketingsåret 2021-22. Af udlændinge der i perioden 2010-2015 fik tildelt permanent ophold, modtog 23 pct. fra Somalia, 20 pct. fra Irak og 18 pct. fra Tyrkiet efterfølgende domme for kriminalitet (domme for mindre trafikforseelser er ikke inkluderet).
Især mænd er højt repræsenteret.
Det kan fremhæves, at 38 pct. af mænd fra Somalia, 34 pct. af mænd fra Irak og 29 pct. af mænd fra Tyrkiet, der fik permanent ophold i perioden 2010-2015, har efterfølgende fået domme for kriminalitet, jf Udlændinge-og Intgerationsudvalget  svar på spørgsmål 197, folketingssamling 2021-22.
Derudover overgår mange til langvarig offentlig forsørgelse og 7 pct. af dem, der fik permanent ophold i perioden 2010-2017, var derefter på sociale ydelser efter lov om aktiv socialpolitik i mere end 3 måneder.
Det svarer til 1.792 personer, jf.
Udlændinge- og Integrationsudvalget  svar på spørgsmål 42, folketingsåret 2021-22.
Et gult kort til kriminelle udlændinge Kriminelle bør ikke få permanent ophold.
Forslagsstillerne foreslår derfor, at permanent ophold gøres betinget de første 10 år af, at man ikke begår kriminalitet eller modtager kontanthjælp i over 12 måneder.
En længere periode kunne eksempelvis være en periode på mere end 6 måneder.
Ved kriminalitet forstås ethvert brud på straffeloven (herunder tyveri, indbrud, vold og røveri), våbenloven og lov om euforiserende stoffer samt større bødestraf for overtrædelse af andre lovgivninger såvel som for alle betingede og ubetingede fængselsdomme.
 Med forslaget indføres der derved en form for gult kort for udlændinge på permanent ophold, der begår kriminalitet eller modtager kontanthjælp i lang tid.
Hvis man mister sit permanente ophold, betyder det ikke, at man er udvist fra Danmark.
Man har fortsat mulighed for at opholde sig i landet på sit hidtidige eller andet opholdsgrundlag, f.eks. almindelig opholdstilladelse, arbejdsvisum, studievisum eller som flygtning, men man mister til gengæld rettighederne til permanent ophold, herunder muligheden for at søge statsborgerskab.
 Forslaget vil som udgangspunkt ikke gælde for EU-borgere, der har særlige krav på ophold i Danmark.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om at gøre permanent ophold betinget i 10 år efter tildeling (Beslutningsforslag nr.
B 175) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
