Resumé A, der var musiklærer, klagede over at Landsskatteretten (LSR)  

 afslog at godkende et fradrag efter statsskattelovens §  

 6 a  

 og ligningslovens § 9 for  

 indkomståret 1987 og 1988 for udgifter til et musikøvelokale i eget hjem.
LSR  

 henviste i sit afslag til at musikøvelokalet ikke kunne anses for et særskilt  

 arbejdsværelse, hvilket efter administrativ praksis udelukkede fradraget.
A gjorde gældende at musikøvelokalet var uanvendeligt til  

 almindelige boligformål, og at lokalet var en afgørende forudsætning for  

 udøvelsen af hans erhverv, hvilket A's arbejdsgivere havde bekræftet.
A  

 henviste endvidere til en af LSR tidligere afsagt kendelse i en lignende sag.
 Ombudsmanden udtalte at praksis i ligningsvejledningen af 1993  

 var meget restriktiv, særligt vedrørende fradrag for udgifter til  

 opretholdelse  

 af arbejdsværelse i eget hjem, og at skærpelsen af den administrative praksis  

 var sket i ligningsvejledningen af 1988. Denne skærpelse kunne således efter  

 forvaltningsretlige grundsætninger først have virkning efter  

 offentliggørelsen  

 i 1989 hvorfor den tidligere mindre restriktive praksis måtte finde  

 anvendelse  

 i A's sag.
Efter de foreliggende faktiske oplysninger fandt ombudsmanden det  

 således tvivlsomt om LSR's kendelse var i overensstemmelse med den i  

 1987/1988  

 offentliggjorte praksis.
Den af A anførte kendelse havde tillige en vis  

 præjudikatskabende værdi.
 Ombudsmanden henstillede at LSR på ny overvejede kendelsen,  

 eventuelt efter indhentelse af yderligere faktiske oplysninger. (J. nr.  

 1993-2291-210).
 Skattefradrag for musiklærers øve- og musiklokale i eget  

 hjem.
A klagede til mig over  

 Landsskatterettens kendelse af 1. september 1993 vedrørende fradrag for  

 udgifter til opretholdelse af øve- og musiklokaler i forbindelse med hans  

 ansættelse som leder af S-skolens musikværksted og hans virksomhed som  

 jazzmusiker.
Ved kendelsen stadfæstede Landsskatteretten en af  

 Skatteankenævnet for X foretaget skatteansættelse hvorefter A ikke blev anset  

 for berettiget til at foretage fradrag for indkomstårene 1987 og 1988.
Til støtte for sin klage  

 henviste A til at det var en nødvendig og afgørende forudsætning for udøvelse  

 af hans erhverv, at han rådede over det omhandlede musikøvelokale i sin  

 bolig,  

 hvorfor udgifterne hertil var fradragsberettigede som driftsomkostninger.
A  

 havde herunder henvist til en kendelse fra Landsskatteretten af 16. januar  

 1991  

 hvorefter Landsskatteretten anerkendte en tilsvarende fradragsret for en  

 udgift  

 til øvelokale afholdt af en slagtøjsspiller ansat i et symfoniorkester.  

 Kendelsen er offentliggjort i Tidsskrift for Skatteret 1991, s. 129.
Jeg forelagde A's klage for  

 Landsskatteretten og anmodede om en udtalelse.
Landsskatteretten afgav den  

 ønskede udtalelse.
Det fremgik heraf at Landsskatteretten i det hele henviste  

 til den afsagte kendelse, som ansås for overensstemmende med praksis.
Denne  

 angav alene at give mulighed for et fradrag for udgifter til opretholdelse af  

 arbejdsværelser i hjemmet såfremt arbejdsværelset ved den erhvervsmæssige  

 anvendelse skiftede karakter og ikke længere var en del af hjemmets  

 almindelige  

 opholdsrum.
Det fremgik i øvrigt af sagen  

 at A siden 1972 havde været ansat som leder af musikværkstedet ved S-skolen,  

 hvor han modtog en fast månedlig løn svarende til en folkeskolelærer.
A havde  

 yderligere en biindtægt som udøvende jazzmusiker.
 A havde i en årrække  

 fratrukket udgifter til afskrivning og vedligeholdelse af musikinstrumenter,  

 udgifter til anskaffelse af noder, bånd, etc., ligesom A havde fratrukket  

 udgifter til opretholdelse af øve- og musiklokale i sit hjem.
Ved en i 1988 foretaget  

 revision af A's skatteansættelse for indkomstårene 1984-1986 blev A's fradrag  

 for indkøb af musikinstrumenter og tilbehør samt for udgift til  

 vedligeholdelse  

 heraf reduceret.
Skattemyndighederne anerkendte alene et fradrag skønsmæssigt  

 ansat til 10% af A's indtægt.
Samtidig anerkendtes ikke et fradrag for  

 udgifter  

 til opretholdelse af øve- og musiklokale.
Ved en revisionsansættelse  

 foretaget i 1990 af X Kommunes Skatte- og Registerforvaltning blev A's  

 skatteansættelser  

 for indkomstårene 1987 og 1988 ændret.
Ved ændringen blev A's fradrag for  

 udgifter til indkøb og vedligeholdelse af instrumenter, noder og bånd m.v.  

 principielt anerkendt, men skønsmæssigt reduceret.
A's fradrag for udgifter  

 til opretholdelse af øve- og musiklokale - opgjort til 1/5 af lejeværdien af  

 egen bolig og 1/5 af boligens udgifter til el og varme - blev imidlertid ikke  

 anerkendt.
Der henvistes til at udgiften ikke var anset for nødvendig for at  

 erhverve, sikre og vedligeholde indkomsten og derfor ikke opfyldte  

 betingelserne for fradrag i statsskattelovens §  

 6 a.
A påklagede afgørelsen for så  

 vidt angik fradrag for udgifterne til opretholdelse af øve- og musiklokale  

 til  

 Skatteankenævnet i X som stadfæstede afgørelsen.
Skatteankenævnet henviste  

 til  

 at musikundervisningen fandt sted i arbejdsgiverens lokaler, samt at øve- og  

 musiklokalet ikke kunne anses for et særskilt arbejdsværelse, der ikke hørte  

 med til boligens almindelige opholdsrum.
 A påklagede Skatteankenævnets  

 afgørelse til Landsskatteretten.
Under sagens behandling for  

 skattemyndighederne gjorde A gældende at det var en udtrykkelig og afgørende  

 forudsætning for bestridelsen af hans ansættelse på S-skolen, at han afholdt  

 ikke ubetydelige udgifter til anskaffelse og vedligeholdelse af  

 musikinstrumenter  

 og øvrigt materiale til brug for undervisningen.
A gjorde samtidig gældende  

 at  

 hans ansættelse forudsatte en daglig øvning på de forskellige instrumenter,  

 ligesom der skulle gennemføres anden forberedelse.
Denne forberedelse måtte  

 ske  

 i hjemmet idet S-skolens musikrum inden for den almindelige skoletid var  

 optaget af frivillig musikundervisning.
A havde herunder henvist til  

 udtalelser fra S-skolens skoleleder og fra S-skolens viceskoleinspektør.
Det  

 fremgik af disse udtalelser at det var en afgørende forudsætning for A's  

 bestridelse af stillingen, at han for egen regning anskaffede det relevante  

 materiale, musikinstrumenter etc., ligesom det var nødvendigt for den  

 praktisk  

 relaterede undervisning hvor eleverne selv udøver musik, at læreren kunne  

 forberede sig til samspil, instruktion etc.
Det fremgik ligeledes at skolen  

 ikke så sig i stand til at tilbyde de nødvendige øvefaciliteter.
A gjorde ligeledes gældende  

 at hans øve- og musiklokaler var således indrettet, at rummet var  

 uanvendeligt  

 til almindelige boligformål.
A havde herunder forevist 4 stk. fotografier af  

 lokalets indretning og en arkitekttegning over lokalets placering, størrelse  

 og  

 rumindretning.
Det fremgik heraf at lokalet var indrettet i den nederste  

 etage  

 af A's byejendom, og grundarealet af lokalet var ca.  

 15 m2  

 svarende til ca. 1/5  

 af det samlede boligareal.
De foreviste fotografier viste et lokale som  

 indeholdt klaver, gulvbas, 5 guitarer, et par blæseinstrumenter, nodestativ  

 og  

 diverse højtalere, forstærkere etc.
Ud over en reol med noder,  

 musiktidsskrifter etc. var rummet alene møbleret med et skrivebord.
Ved Landsskatterettens  

 kendelse af 1. september 1993 blev skatteankenævnets nægtelse af at anerkende  

 fradraget for udgifter til øve- og musiklokalet stadfæstet.
Landsskatteretten  

 begrundede kendelsen med at lokalet ikke kunne anses for et særskilt værelse,  

 der ikke hørte med til boligens almindelige opholdsrum.
Landsskatteretten  

 fandt  

 derfor at det var i overensstemmelse med gældende praksis, at A ikke blev  

 anset  

 for berettiget til fradrag for arbejdsværelse.
 A klagede herefter til mig.
Landsskatteretten henviste i  

 sin udtalelse af 11. november 1993 til mig til kendelsen af 1. september 1993  

 med den heri givne begrundelse.
Landsskatteretten bemærkede at der over for  

 retten havde været fremlagt fotokopier af grundplanen for A's beboelse,  

 herunder de omhandlede værelser der anvendtes ved A's musikudøvelse, og at  

 det  

 ikke heraf eller af det i øvrigt oplyste fremgik at værelserne som følge af  

 brugen til musikudøvelse skulle være indrettet på en sådan måde, at de ikke  

 hørte med til de almindelige opholdsrum.
A fandtes derfor ikke berettiget til  

 fradrag for arbejdsværelse efter ligningslovens § 9, stk. 1, jf.  

 statsskattelovens §  

 6 a.
 I en skrivelse til A udtalte  

 jeg følgende:
"Lønmodtageres fradrag  

 for udgifter til bestridelse af ansættelsen er reguleret af statsskattelovens  

 §  

 6 a, jf.  

 ligningslovens § 9. Det fremgår heraf, at lønmodtagere har fradrag for  

 sådanne  

 udgifter, som afholdes til at erhverve, sikre og vedligeholde indkomsten i  

 det  

 omfang, sådanne overstiger et reguleret grundbeløb på 3.000 kr.
Den  

 foreliggende domspraksis om anerkendelse af lønmodtageres fradrag for  

 driftsomkostninger har betydet, at sådanne alene anerkendes i begrænset  

 omfang.  

 Et fradrag anerkendes således i almindelighed kun, hvis lønmodtagerens  

 udgiftsafholdelse direkte vedrører arbejdets udførelse og samtidig er en  

 udtrykkelig eller stiltiende forudsætning for lønarbejdets gennemførelse.  

 Selve  

 den omstændighed, at en lønmodtager afholder en udgift, som er  

 erhvervsrelateret, er således ikke tilstrækkeligt, idet det yderligere må  

 kræves, at udgiften afholdes på arbejdsgiverens direkte eller indirekte  

 foranledning.
Ved den skattemæssige  

 bedømmelse af lønmodtagerudgifter består en formodning for, at arbejdsgiveren  

 afholder samtlige relevante udgifter for arbejdets udførelse, således at  

 yderligere udgifter som udgangspunkt må anses som lønmodtagerens ikke  

 fradragsberettigede privatrelaterede udgifter.
Denne formodning kan som nævnt  

 afkræftes, hvis det tilstrækkelig tydeligt dokumenteres, at arbejdsgiveren  

 ved  

 aftale med lønmodtageren har overladt en udgiftsafholdelse til lønmodtageren,  

 eller en sådan fremgår implicit af den nærmere bestridelse af lønmodtagerens  

 arbejde.
 Sammenfattende må således  

 konkluderes, at en lønmodtager alene kan opnå fradrag for driftsomkostninger,  

 såfremt lønmodtageren afholder erhvervsrelaterede udgifter, som er af en  

 sådan  

 karakter, at disse normalt og i almindelighed ville være afholdt af  

 arbejdsgiveren.
Ovennævnte fortolkning af  

 reglerne for lønmodtageres fradrag for driftsomkostninger indskrænkes efter  

 praksis yderligere, når driftsomkostningen vedrører udgifter til  

 opretholdelse  

 af arbejdsværelse, kontor mv. i lønmodtagerens bolig.
Praksis har af  

 bevismæssige årsager - til sikring af, at et indrettet arbejdsværelse eller  

 kontor mv. netop anvendes erhvervsmæssigt og ikke privat - stillet krav om,  

 at  

 det pågældende værelse er indrettet på en sådan måde, at det ikke længere kan  

 anses anvendeligt som opholdsrum, men gennem møblering, udstyr og  

 adgangsforhold mv. er blevet et værksted, et laboratorium, en tegnestue etc.  

 Praksis har dog også tilladt fradrag, såfremt værelset i væsentlig grad er  

 blevet benyttet til arbejde om dagen, således at værelset træder i stedet for  

 et arbejdsværelse, som den pågældende ellers måtte have på ansættelsesstedet.
 At den foreliggende  

 administrative praksis er meget restriktiv i henseende til anerkendelse af  

 fradragsretten, fremgår af Told- og Skattestyrelsens Ligningsvejledning,  

 Almindelig del for 1993, s. 368-369. Det fremgår heraf, at der ikke i  

 almindelighed gives fradrag for udgifter til et arbejdsværelse i  

 lønmodtagerens  

 hjem; fradraget kan således kun rent undtagelsesvist anerkendes.
Den administrative praksis er  

 dog skærpet betydeligt i årene forud for ligningsvejledning for 1993. Det  

 fremgår således af Statsskattedirektoratets Ligningsvejledning for 1987, s.  

 225-228, og tidligere Ligningsvejledninger, at udgift til et særligt  

 arbejdsværelse, som er nødvendigt for erhvervelse af skatteyderens  

 lønindtægt,  

 i visse tilfælde kan fradrages i den skattepligtige indkomst.
Herefter  

 gennemgår Ligningsvejledningen for 1987 de nærmere betingelser for  

 fradragsret  

 omhandlende kravene til værelsets indretning med tilhørende afgørelser, uden  

 at det fremhæves, at fradraget kun undtagelsesvist kan anerkendes.
Det  

 fremgår  

 i øvrigt, at fradraget beror på, i hvilket omfang arbejdet efter sin art og  

 sit  

 omfang formindsker det pågældende værelses faktiske benyttelsesmulighed som  

 værelse i den private lejlighed, således som det for eksempel er tilfældet  

 ved  

 omdannelse til tegnestue eller laboratorium.
 Den skete ændring af  

 formuleringen for anerkendelse af fradraget er øjensynligt foretaget i  

 Statsskattedirektoratets Ligningsvejledning for 1988, s. 179-180. Denne  

 Ligningsvejledning beskriver ganske vist den administrative praksis gældende  

 for indkomståret 1988, men da Ligningsvejledningen for 1988 offentliggøres i  

 foråret 1989, må det følge af almindelige forvaltningsretlige grundsætninger,  

 at en eventuel skærpelse af administrativ praksis alene kan have virkning for  

 skatteansættelser foretaget efter offentliggørelsen af Ligningsvejledningen  

 for  

 1988.
 Jeg har således lagt til  

 grund, at i det omfang bedømmelsen af Deres fradrag for udgifter til  

 opretholdelse af øve- og musiklokale for indkomstårene 1987 og 1988 afhænger  

 af  

 den administrative praksis, skal denne udgøres af den administrative praksis,  

 som er beskrevet i Ligningsvejledningen for 1987 og tidligere.
I Landsskatterettens kendelse  

 i Deres sag har Landsskatteretten taget stilling til, om indretningen af  

 Deres  

 øve- og musiklokale opfylder de i praksis stillede krav for fradrag.
På  

 grundlag af fremlagte fotokopier af grundplanen for Deres beboelse, herunder  

 de  

 omhandlede værelser, og sagens yderligere oplysninger om indretningen af  

 værelset og på grundlag af karakteren og omfanget af Deres arbejde har  

 Landsskatteretten lagt til grund, at værelset ikke kan anses som et særskilt  

 værelse, der ikke hører med til boligens almindelige opholdsrum.
 Ved min bedømmelse af  

 Landsskatterettens kendelse har jeg indskrænket mig til at påse, om  

 Landsskatteretten ved sin afgørelse har inddraget samtlige relevante  

 oplysninger og faktiske omstændigheder til belysning af Deres arbejde som  

 leder  

 af (S-skolens) musikværksted og som udøvende jazzmusiker, ligesom jeg har  

 indskrænket  

 mig til at påse, om de herved fremkomne faktiske oplysninger og deres  

 skatteretlige betydning i relation til de relevante bestemmelser for  

 anerkendelse af fradragsretten i statsskattelovens §  

 6 a  

 og ligningslovens § 9 er i  

 overensstemmelse med praksis som ovenfor beskrevet.
Efter de for mig foreliggende  

 oplysninger må jeg lægge til grund, at Deres hoved- og bibeskæftigelse  

 nødvendiggør anskaffelse og vedligeholdelse af diverse musikinstrumenter og  

 øvrigt materiale, samt at den erhvervsmæssige anvendelse heraf betinger en  

 daglig øvevirksomhed med instrumenterne og materialet.
Jeg lægger her vægt  

 på,  

 at skattemyndighederne stedse har anerkendt, at De er forpligtet til at  

 afholde  

 ikke ubetydelige udgifter til en række instrumenter og øvrigt materiale.
En  

 anden sag er så, at skattemyndighederne har anfægtet størrelsen af de årlige  

 fradrag og afskrivninger hertil, hvilket jeg må forstå således, at  

 skattemyndighederne i alt væsentligt principielt anerkender omfanget af Deres  

 udgiftsafholdelse, men blot ikke kan anerkende omfanget af den årlige  

 belastning heraf ved opgørelsen af den skattepligtige indkomst.
De nedsatte  

 afskrivningsprocenter for musikinstrumenter er således blot udtryk for, at  

 fradragene foretages over et længere åremål.
Jeg må ligeledes lægge til  

 grund, at Deres øvevirksomhed ikke kan foretages på (S-skolen). Jeg er  

 afskåret  

 fra at foretage en nærmere bevisbedømmelse heraf, men må henholde mig til de  

 i  

 sagen foreliggende udtalelser fra ledelsen ved (S-skolen). Jeg er ikke  

 forelagt  

 oplysninger om omfanget af øvevirksomheden.
Ud fra oplysninger om, at Deres  

 ugentlige undervisning omfatter 27 timer, har jeg dog lagt til grund, at  

 øvevirksomheden i indkomstårene 1987-1988 har udgjort mindst 10-12 timer  

 ugentligt.
 Jeg må således konkludere, at  

 Deres indretning af et øve- og musiklokale har den fornødne erhvervsmæssige  

 relevans og nødvendighed.
Ud fra de foreviste  

 fotografier og tegninger er det naturligvis vanskeligt at danne sig et fuldt  

 dækkende indtryk af lokalets indretning og udelukkende anvendelsesmulighed  

 som  

 øve- og musiklokale.
Det forekommer mig dog mindre sandsynligt, at lokalet  

 med  

 den viste indretning og de afbildede instrumenter kan anvendes til  

 almindelige  

 boligformål.
Jeg lægger her vægt på, at der blandt andet er tale om  

 omfangsrige  

 instrumenter som klaver og gulvbas, der under alle omstændigheder lægger  

 beslag  

 på et vist areal til opbevaring.
Jeg forudsætter herved naturligvis, at de  

 pågældende instrumenter netop er de instrumenter, som De anvender  

 erhvervsmæssigt.
 Jeg må således konkludere, at  

 der med grund kan rejses tvivl om rigtigheden af Landsskatterettens  

 forudsætning om, at Deres øve- og musiklokale ikke kan anses som et særskilt  

 værelse, udskilt fra boligens almindelige opholdsrum.
Når hertil kommer, at  

 administrativ praksis for indkomstårene 1987 og 1988 efter de offentliggjorte  

 ligningsvejledninger lod fradragsretten bero på, i hvilket omfang arbejdet  

 efter sin art og sit omfang  

  

 formindsker  

  

 det pågældende værelses faktiske benyttelsesmulighed som værelse i den  

 private  

 lejlighed, finder jeg, at der kan rejses tvivl om, hvorvidt  

 Landsskatterettens  

 kendelse er i overensstemmelse med i hvert fald den for 1987 og 1988  

 offentliggjorte praksis.
Jeg har herunder også lagt vægt på, at  

 Landsskatteretten i den af Dem fremhævede kendelse offentliggjort i  

 Tidsskrift  

 for Skatteret 1991, s. 129, har anerkendt, at en slagtøjsspiller ansat i et  

 symfoniorkester kunne fradrage udgifterne til opretholdelse af øvelokale i  

 eget hjem.
Omend denne sag ikke er fuldstændig identisk med Deres, finder jeg  

 dog, at Landsskatterettens afgørelse fra 1991 har en vis præjudikatskabende  

 værdi.
Som ovenfor nævnt kan jeg  

 alene bedømme Deres øvebehov i hjemmet og indretningen af øve- og  

 musiklokalet  

 ud fra de foreliggende oplysninger.
Jeg kan således ikke udelukke, at  

 indhentelse af øvrige oplysninger fra Dem og Deres arbejdsgiver, en nærmere  

 besigtigelse af lokalet etc., kan frembringe sådanne nye oplysninger, at  

 Landsskatterettens forudsætninger kan opretholdes.
Jeg har gjort  

 Landsskatteretten bekendt med min opfattelse og henstillet, at  

 Landsskatteretten på ny overvejer sin kendelse.
Jeg har herunder peget på, at  

 Landsskatteretten eventuelt overvejer, hvorvidt en yderligere indhentelse af  

 faktiske oplysninger, besigtigelse etc. kan frembringe sådanne nye og ændrede  

 oplysninger, at det i højere grad end på det foreliggende grundlag  

 sandsynliggøres,  

 at øve- og musiklokalet kan anses som et værelse, der hører med til boligens  

 almindelige opholdsrum, således som det er angivet i Landsskatterettens  

 kendelse af 1. september 1993.
..." Landsskatteretten meddelte  

 mig herefter i brev af 16. juni 1994 at retten havde besluttet at genoptage  

 A's  

 sag.
I en kendelse af 13.  

 september 1994 fastholdt Landsskatteretten på ny at A's indrettede øve- og  

 musiklokale ikke kunne anses for et særskilt værelse, der ikke hørte med til  

 boligens almindelige opholdsrum, og retten fandt således fortsat ikke at A  

 var  

 berettiget til fradrag.
Som begrundelse for afgørelsen anførte retten bl.a.  

 følgende:
 "...
Til brug ved sagens fornyede  

 behandling har Landsskatteretten bedt klageren indsende relevant materiale  

 til  

 belysning af værelsets indretning og anvendelse.
Klageren har indsendt en  

 sagsmappe indeholdende den for Landsskatteretten tidligere foreliggende  

 dokumentation suppleret med fotokopier af fotos af værelserne.  

 Landsskatteretten har herefter ikke fundet anledning til en besigtigelse af  

 værelserne.
Det er fra ombudsmandens side  

 påpeget, at Ligningsvejledningen for 1987 og 1988 indeholder en formulering,  

 hvorefter det er afgørende, om værelsets anvendelse formindsker dets karakter  

 af et af boligens almindelige opholdsrum.
Efter Landsskatterettens opfattelse  

 kan denne formulering ikke føre til et andet resultat i det foreliggende  

 tilfælde.
 Landsskatteretten bemærker,  

 at der ifølge Højesterets dom af 14. december 1960 i almindelighed ikke er  

 fradrag for udgifter til et arbejdsværelse i lønmodtagerens hjem, selv om  

 lønmodtageren benytter værelset i forbindelse med sit arbejde, medmindre  

 værelset  

 har skiftet karakter, således at det ikke er anvendeligt som opholdsrum.  

 Klageren benytter værelset til arbejde i forbindelse med stillingen som lærer  

 ved (S-skolen).
Efter det oplyste om  

 indretningen af værelset samt om karakteren og omfanget af klagerens arbejde,  

 må Landsskatteretten fortsat være enig med skatteankenævnet i, at værelset  

 ikke  

 kan anses som et særskilt værelse, der ikke hører med til boligens  

 almindelige  

 opholdsrum.
Retten finder derfor, at det er i overensstemmelse med gældende  

 praksis, at klageren ikke er anset for berettiget til fradrag for  

 arbejdsværelse efter Ligningslovens § 9, stk. 1, jf. statsskattelovens §  

 6 a, og de påklagede afgørelser vil  

 herefter være at stadfæste.
..." I et til brev A udtalte jeg  

 herefter følgende:
 "...
I kendelsen stadfæster  

 Landsskatteretten på ny Skatteankenævnet i (X's) afgørelse.
Således  

 fastholder  

 Landsskatteretten, at Deres indrettede øve- og musiklokale ikke kan anses som  

 et særskilt værelse, der ikke hører med til boligens almindelige opholdsrum,  

 og  

 retten finder således fortsat ikke at De er berettiget til fradrag for  

 arbejdsværelse  

 efter ligningslovens § 9, stk. 1, jfr. statsskattelovens §  

 6 a.
 Som et led i begrundelsen for  

 kendelsen henviser Landsskatteretten til en højesteretsdom af 14. december  

 1960. I denne dom udtalte Højesteret at der i almindelighed ikke er fradrag  

 for  

 udgifter til et arbejdsværelse i lønmodtagerens hjem, selv om lønmodtageren  

 benytter værelset i forbindelse med sit arbejde, medmindre værelset har  

 skiftet  

 karakter, således at det ikke er anvendeligt som opholdsrum.
 Under hensyn til at den  

 påberåbte dom er mere end 30 år gammel, til at administrativ praksis har  

 udviklet sig i en mindre restriktiv retning, samt til at spørgsmålet berører  

 et  

 stort antal personer, finder jeg at der er behov for en afklaring af  

 retsstillingen.
Jeg er derfor indstillet på  

 at henstille til Civilretsdirektoratet at der meddeles Dem fri proces efter  

 bestemmelserne i retsplejelovens § 331, selv om De ikke opfylder de  

 almindelige økonomiske betingelser for at opnå fri proces, såfremt De ønsker  

 sagen indbragt for domstolene.
De bedes hurtigst muligt meddele mig om De  

 ønsker, at jeg skal afgive en sådan henstilling.
Jeg bemærker i den  

 forbindelse  

 at der ifølge skattestyrelseslovens § 31, stk. 2, er en frist på 3 måneder  

 for  

 indbringelse af Landsskatterettens kendelser til domstolene.
Sidste frist for  

 indbringelse af sagen er således den 13. december 1994." I et brev til mig af 3.  

 oktober 1994 meddelte A at han herefter ønskede at indbringe sagen for  

 domstolene.
 Jeg henstillede derfor den  

 11. oktober 1994 til Civilretsdirektoratet at der meddeltes A fri proces  

 efter  

 retsplejelovens § 331 til indbringelse af sagen for domstolene.
 Den 19. oktober 1994 blev A  

 herefter af Civilretsdirektoratet meddelt fri proces til indbringelse af  

 Landsskatterettens kendelse af 13. september 1994 for Østre Landsret.
