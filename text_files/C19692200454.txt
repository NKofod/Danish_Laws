(Til samtlige handelsskoler) Til skolens orientering skal man herved meddele, at direktoratet på en  

 forespørgsel fra en handelsskole har truffet nedenstående afgørelse:
»Handelsskolen i ...... har over for direktoratet rejst spørgsmålet  

 om, hvorvidt en lærling, der har været indstillet til, men ikke bestået  

 handelsmedhjælpereksamen, og hvis læretid ikke er udløbet, har pligt til  

 fortsat at følge undervisningen til handelsmedhjælpereksamen og på ny  

 indstille sig til denne eksamen, såfremt dette kan ske inden for den  

 oprindeligt fastsatte læretid.
Man har tillige forespurgt, om læreforholdet  

 skal ophæves af principalen, såfremt lærlingen vægrer sig ved fortsat  

 skolegang.
Det fremgår af sagen, at den pågældende lærling har haft mulighed for  

 inden for den oprindelige læretid at gå andet semester om og indstille sig på  

 ny til handelsmedhjælpereksamen, samt at læremesteren har været villig til at  

 betale skolepenge for den udvidede undervisning og stærkt har opfordret  

 lærlingen til at fortsætte og gennemføre sin uddannelse.
Lærlingen har  

 imidlertid vægret sig ved at fortsætte skolegangen og indstille sig på ny til  

 handelsmedhjælpereksamen.
Sagen har af direktoratet været forelagt Lærlingerådet, der har udtalt, at  

 der efter Lærlingerådets opfattelse ikke kan antages at bestå en pligt for  

 læremesteren til at bekoste en fortsat undervisning i tilfælde, hvor den  

 pågældende elev efter at have modtaget det anordnede antal timers  

 undervisning har været indstillet til handelsmedhjælpereksamen, men ikke har  

 bestået denne.
Der kan efter Lærlingerådets opfattelse ejheller bestå nogen  

 pligt for lærlingen til at deltage i en sådan videre undervisning.
 Læremesteren må herefter i det konkrete tilfælde antages hverken at have  

 ret eller pligt til at ophæve læreforholdet, fordi lærlingen nægter at  

 deltage i fortsat undervisning.
 Direktoratet kan henholde sig til det af Lærlingerådet udtalte med  

 bemærkning, at den endelige afgørelse af det omhandlede fortolkningsspørgsmål  

 henhører under domstolene«.
 Det tilføjes, at direktoratet må anse det for rigtigt, at der i de  

 tilfælde, hvor en elev har været indstillet til handelsmedhjælpereksamen uden  

 at bestå denne, og hvor der inden for den oprindeligt fastsatte læretid er  

 mulighed for fortsat undervisning og for på ny at indstille sig til  

 handelsmedhjælpereksamen, gives den pågældende lærling og dennes læremester  

 tilbud herom.
 P.D.V.
Carl Jørgensen, udd.kons.
