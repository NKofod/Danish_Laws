Bekendtgørelse om kompensation som følge af forurening og gener fra visse arbejder i forbindelse med anlæg af Femern Bælt-tunnelen I medfør af § 15, stk. 1 og 2, i lov nr. 575 af 4. maj 2015 om anlæg og drift af en fast forbindelse over Femern Bælt med tilhørende landanlæg i Danmark fastsættes:
Anvendelsesområde § 1. Denne bekendtgørelse fastsætter regler om kompensation for beboere og sommerhusejere, der på deres bopæl eller i deres sommerhus berøres af forurening og gener fra det bygge- og anlægsarbejde, der er omfattet af bekendtgørelse om forurening og gener fra visse arbejder i forbindelse med anlæg af Femern Bælt-tunnelen.
Definitioner § 2. I denne bekendtgørelse forstås ved:
 1) Beboer: En person, der er fyldt 18 år, som har bopæl i en ejendom, herunder et sommerhus som lovligt anvendes til helårsbeboelse, omfattet af § 1, og som ifølge støjudbredelseskort udarbejdet i medfør af § 4 er berettiget til kompensation.
 2) Sommerhusejer: En person, som helt eller delvist ejer et sommerhus, der anvendes af ejeren eller ejerne som fritids- og feriebolig, og som ifølge støjudbredelseskort udarbejdet i medfør af § 4 er berettiget til kompensation.
 3) Bopæl: Det sted (en bolig, der er registreret som boligareal i Bygnings- og Boligregistret, BBR, herunder et sommerhus, som lovligt anvendes til helårsbeboelse), hvor en person eller en husstand regelmæssigt sover, når denne ikke er midlertidigt fraværende på grund af ferie, forretningsrejse, sygdom eller lignende, og hvor denne har sine ejendele og folkeregisteradresse.
4) Sommerhus: En bolig, der anvendes som ferie- og fritidsbolig, herunder traditionelle sommerhuse, fritidshuse og feriehuse, hvor der ikke er tilladelse til helårsbeboelse.
Det har ikke betydning, om boligen ligger i eller uden for et sommerhusområde.
 5) Husstand: Samtlige beboere på en bopæl uanset relationerne mellem dem.
 6) Normal arbejdstid: Periode i tidsrummet fra kl. 7.00 til kl. 18.00 på hverdage.
 7) Uden for normal arbejdstid: Periode uden for normal arbejdstid, jf. § 2, stk. 1, nr. 6, på hverdage samt hele døgnet lørdage, søndage og helligdage.
 8) Støj: Når det beregnede energiækvivalente A-vægtede lydtryksniveau i dB (LAeq), som en bolig udsættes for, fastsat i medfør af § 6, stk. 1, i bekendtgørelse om forurening og gener fra visse arbejder i forbindelse med anlæg af Femern Bælt-tunnelen, overstiger 55 dB(A) uden for normal arbejdstid.
Bekendtgørelsens materielle indhold § 3. En husstands eller sommerhusejers ret til kompensation efter reglerne i denne bekendtgørelse fastlægges, medmindre andet er bestemt, for hver anlægsfase, jf. § 4 i bekendtgørelse om forurening og gener fra visse arbejder i forbindelse med anlæg af Femern Bælt-tunnelen.
 Stk. 2. Udføres flere anlægsfaser samtidig, er det den anlægsfase, der berettiger til det højeste kompensationsniveau, der er bestemmende for retten til kompensation.
Stk. 3. Husstanden eller sommerhusejeren/sommerhusejerne er berettiget til kompensation for hele den periode, som en anlægsfase, der berettiger til kompensation, varer.
Allerede udbetalt kompensation skal ikke tilbagebetales, selvom den faktiske varighed af en anlægsfase viser sig at være kortere end forventet.
 § 4. Retten til kompensation fastlægges på baggrund af den beregnede støj på ejendommens facade ud fra det maksimalt tilladte støjniveau for anlægsarbejdet uden for normal arbejdstid fastsat i medfør af § 6, stk. 1, i bekendtgørelse om forurening og gener fra visse arbejder i forbindelse med anlæg af Femern Bælt-tunnelen.
 Stk. 2. Femern A/S sikrer, at der for hver anlægsfase udarbejdes støjudbredelseskort af uafhængige akkrediterede akustikfirmaer eller certificerede personer i overensstemmelse med de gældende vejledninger fra Miljøstyrelsen med de ændringer, der følger af denne bekendtgørelse.
 Stk. 3. Støjudbredelseskortene skal for hver anlægsfase vise det maksimale støjniveau, som de omkringliggende boliger og sommerhuse udsættes for, beregnet ved facaden ud fra de maksimale tilladte støjniveauer for bygge- og anlægsarbejdet fastsat i medfør af § 6, stk. 1, i bekendtgørelse om forurening og gener fra visse arbejder i forbindelse med anlæg af Femern Bælt-tunnelen.
 Stk. 4. Støjudbredelseskortene skal gøres tilgængelige på Femern A/S hjemmeside.
 Stk. 5. Femern A/S skal sikre, at der udarbejdes nye støjudbredelseskort, hvis støjkilderne placeres væsentligt anderledes end forudsat i de gældende støjudbredelseskort, og Femern A/S vurderer, at dette medfører en væsentlig ændring af støjudbredelsen og kompensationen i forhold til det, der følger af de gældende støjudbredelseskort.
Annoncering og orientering § 5. Femern A/S skal foretage offentlig annoncering på sin hjemmeside om mulighederne for kompensation.
 § 6. Femern A/S skal ved ikrafttræden af denne bekendtgørelse, eller hvis der er udarbejdet nye støjudbredelseskort, jf. § 4, stk. 5, orientere de beboere eller sommerhusejere, der ifølge støjudbredelseskortene på et tidspunkt berøres af et støjniveau, der berettiger de pågældende til kompensation.
 Stk. 2. Femern A/S skal orientere nye beboere eller en ny husstand på bopælen eller en ny sommerhusejer om disses ret til kompensation, når Femern A/S er blevet opmærksom på ændringer i husstanden eller ejerforholdene for et sommerhus.
Stk. 3. Orienteringen efter stk. 1 og 2 skal indeholde oplysninger om beboernes, husstandens eller sommerhusejerens/sommerhusejernes mulighed for at få kompensation.
Endvidere skal der oplyses om, at støjudbredelseskortene kan findes på Femern A/S hjemmeside.
Stk. 4. Femern A/S skal kun sende én skriftlig orientering efter stk. 1 og 2 pr. bopæl uanset antallet af beboere i husstanden.
Hvis et sommerhus har flere ejere, som ikke deler folkeregisteradresse, skal Femern A/S sende én skriftlig orientering efter stk. 1 og 2 til hver af ejerne.
Femern A/S skal i øvrigt fremsende støjudbredelseskort til de, der anmoder herom.
 Stk. 5. Femern A/S skal underrette husstanden eller sommerhusejeren/sommerhusejerne senest to uger inden udløbet af en anlægsfase, hvis dette har betydning for størrelsen og udbetaling af kompensationer. Ændring af kompensationens størrelse eller udbetaling kan først ske to uger efter, at denne underretning er foretaget.
 Ret til kompensation, udbetaling mv.
§ 7. En husstand eller sommerhusejer/sommerhusejere, der ifølge et støjudbredelseskort berøres af støj på sin bopæl eller i sit sommerhus fra bygge- og anlægsarbejdet uden for normal arbejdstid, er berettiget til kompensation fra Femern A/S efter reglerne i dette kapitel.
Kompensationen beregnes ud fra den beregnede støj på ejendommens facade ud fra det maksimalt tilladte støjniveau for bygge- og anlægsarbejdet uden for normal arbejdstid, jf. § 4, samt ud fra den periode i en måned, hvor beboeren ifølge folkeregisteret har haft bopæl i ejendommen, jf. § 9, eller hvor en sommerhusejer ifølge tingbogen har haft adkomst til sommerhuset, jf. § 10.
§ 8. Kompensationen pr. måned pr. husstand eller pr. sommerhus udgør 3.500 kr. for beregnet støj på 55-60 dB(A) uden for normal arbejdstid.
Beregnet støj op til 55 dB(A) udløser ikke kompensation.
 Stk. 2. Ved beregnet støj forstås den beregnede støj på ejendommens facade ud fra det maksimalt tilladte støjniveau for bygge- og anlægsarbejdet.
 Stk. 3. I kompensationsniveauet er der taget hensyn til, at der kompenseres for gener ved bygge- og anlægsstøj, der indeholder tone- og impulsstøj.
 § 9. Bestemmende for tidspunktet for en beboers ind- eller udflytning i en ejendom er ind- eller udflytningsdatoen registreret i folkeregistret.
 Stk. 2. Er tidspunktet for indflytning, jf. stk. 1, den 15. eller senere i en måned ydes halv kompensation.
 Stk. 3. Er tidspunktet for udflytning, jf. stk. 1, før den 15. i en måned ydes halv kompensation.
 § 10. Bestemmende for tidspunktet for en sommerhusejers overtagelse af et sommerhus er tidspunktet for adkomst registreret i tingbogen.
Stk. 2. Er tidspunktet for adkomst, jf. stk. 1, den 15. eller senere i en måned, ydes halv kompensation til den købende sommerhusejer.
Den sælgende sommerhusejer får fuld kompensation.
Stk. 3. Er tidspunktet for adkomst, jf. stk. 1, før den 15. i en måned, ydes halv kompensation til den sælgende sommerhusejer.
Den købende sommerhusejer får fuld kompensation.
 Stk. 4. En sommerhusejer, som modtager kompensation i henhold til § 8, er forpligtet til at orientere Femern A/S om ændringer i adkomst registreret i tingbogen.
 § 11. Femern A/S orientering af beboerne eller sommerhusejerne efter § 6, stk. 1-4, skal indeholde et tilbud om kompensation med oplysning om størrelsen heraf for samtlige af de anlægsfaser, hvori husstanden eller sommerhusejeren/sommerhusejerne skønnes berettiget til kompensation.
Stk. 2. Ønsker husstanden eller sommerhusejeren/sommerhusejerne at acceptere tilbuddet, underskriver alle beboere i husstanden eller alle sommerhusejere tilbuddet med oplysninger om, 1) hvordan kompensationen skal fordeles mellem beboerne eller ejerne, og 2) hvilken bankkonto de enkelte beløb til beboerne i husstanden eller sommerhusejerne kan udbetales til, hvis ikke beboeren eller sommerhusejeren ønsker kompensationen indsat på sin NEM-konto.
Stk. 3. Oplysningerne nævnt i stk. 2 skal indsendes til Femern A/S inden 8 uger efter tilbuddets dato, idet tilbuddet ellers er bortfaldet. Ønsker husstanden eller sommerhusejeren/sommerhusejerne kompensation senere end 8 uger efter modtagelsen af et tilbud, orienterer beboerne eller sommerhusejeren/sommerhusejerne Femern A/S herom.
Femern A/S sender herefter et nyt tilbud til beboeren eller sommerhusejeren/sommerhusejerne.
Husstanden eller sommerhusejeren/sommerhusejerne mister ikke retten til kompensation uanset overskridelse af fristen.
§ 12. Afviser en beboer i en husstand eller en sommerhusejer over for Femern A/S at acceptere det fremsendte tilbud, eller foreligger der i øvrigt uoverensstemmelser om kompensationsaftalens indhold, skal Femern A/S oversende sagen til behandling i Ekspropriationskommissionen, hvis beboeren eller sommerhusejeren ønsker dette.
Husstanden modtager kompensation i henhold til Femern A/S tilbud, indtil Ekspropriationskommissionen har truffet afgørelse i sagen.
Ved Femern A/S´ oversendelse af sagen træder udbetalingen af kompensation under sagens behandling samt Ekspropriationskommissionens afgørelse i stedet for kravet i § 11, stk. 2. En eventuel difference mellem Femern A/S tilbud og Ekspropriationskommissionens afgørelse efterbetales til beboeren eller sommerhusejeren/sommerhusejerne inden 10 dage efter kommissionens afgørelse.
 § 13. Uden for de tilfælde, der er nævnt i § 12, udbetales kompensationen snarest muligt efter, at oplysningerne anført i § 11, stk. 2, er Femern A/S i hænde.
 Stk. 2. Kompensationen udbetales månedsvist forud, jf. dog stk. 3 og 4.
Stk. 3. Kompensationen udbetales månedligt den 15. i den måned, kompensationen vedrører.
Falder den 15. i måneden på en lørdag, søndag eller helligdag, sker Femern A/S udbetaling på den førstkommende hverdag.
Stk. 4. Femern A/S kan, i tilfælde hvor kompensationen skal anvendes til afværgeforanstaltninger, forudbetale kompensation for mere end en måned, såfremt udbetaling af beløbet anses nødvendigt i forbindelse med beboerens eller sommerhusejerens/sommerhusejernes ønske om etablering af afværgeforanstaltninger.
Femern A/S kan kræve, at beboeren eller sommerhusejeren/sommerhusejerne dokumenterer, at beløbet skal bruges på etablering af afværgeforanstaltninger, samt at afværgeforanstaltningerne forbliver i boligen eller sommerhuset i tilfælde af fraflytning, inden anlægsarbejdet er afsluttet.
§ 14. Hvis det tilladte støjniveau ændres i medfør af bekendtgørelse om forurening og gener fra visse arbejder i forbindelse med anlæg af Femern Bælt-tunnelen, så beboeren eller sommerhusejeren/sommerhusejerne fremadrettet er berettiget til en anden kompensation end den i tilbuddet anførte, orienterer Femern A/S beboeren eller sommerhusejeren/sommerhusejerne herom.
Femern A/S justerer kompensationen fra det tidspunkt, hvor ændringen træder i kraft.
Stk. 2. Ændres det tilladte støjniveau efter stk. 1 som konsekvens af, at anlægsarbejdet ikke har kunnet udføres inden for den konkrete anlægsfases tilladte støjniveauer, og træder disse ændringer i kraft midt i en anlægsfase, vil beboeren eller sommerhusejeren/sommerhusejerne blive kompenseret i forhold til det ændrede støjniveau for hele den pågældende anlægsfase, hvis dette har betydning for beboerens eller sommerhusejerens/sommerhusejernes ret til kompensation i opadgående retning.
En eventuel difference efterbetales til beboeren eller sommerhusejeren/sommerhusejerne.
Stk. 3. Genberegnes støjudbredelseskortene, jf. § 4, stk. 5, vil beboeren eller sommerhusejeren/sommerhusejerne blive kompenseret i forhold til det genberegnede støjudbredelseskort, hvis dette har betydning for beboerens eller sommerhusejerens/sommerhusejernes ret til kompensation i opadgående retning.
Det genberegnede støjudbredelseskort vil dog ligge til grund for fremtidige tilbud indeholdt i orienteringen af en ny husstand eller en ny sommerhusejer/nye sommerhusejere, jf. § 6, stk. 2.
§ 15. Kompensationen dækker alle gener forbundet med bygge- og anlægsarbejdet, herunder også gener forbundet med lastbiltrafik og trafik i øvrigt, støv, luft, lys og vibrationer mv. i den periode, som kompensationen vedrører.
Skader på bygninger mv. er dog ikke omfattet heraf.
 § 16. Beboeren eller sommerhusejeren/sommerhusejerne har ikke krav på kompensation, hvis Femern A/S er retligt afskåret fra at udføre bygge- og anlægsarbejde uden for normal arbejdstid.
Yderligere kompensation i særlige tilfælde § 17. En beboer, der er særligt følsom over for støj og vibrationer mv., kan få forhøjet kompensationen op til maksimalt 10.000 kr. pr. måned med henblik på at flytte husstanden i en anden bolig.
Der kan kun ske udbetaling i den periode, hvor beboeren i øvrigt var berettiget til kompensation.
 Stk. 2. En beboer, som modtager beløb efter stk. 1, skal til enhver tid kunne dokumentere de helbredsmæssige eller særlige familiemæssige forhold, der berettiger beboeren til kompensation efter stk. 1.
Ekspropriationskommissionen og Taksationskommissionens sagsbehandling § 18. Sager om kompensation, der indbringes for Ekspropriationskommissionen eller Taksationskommissionen af Femern A/S eller beboeren eller sommerhusejeren/sommerhusejerne, behandles efter reglerne i lov om fremgangsmåden ved ekspropriation vedrørende fast ejendom med de fornødne lempelser, der følger af denne bekendtgørelse.
Stk. 2. Ekspropriationskommissionen samt Taksationskommissionen kan afgøre sagen på grundlag af skriftlige udtalelser fra parterne.
Kommissarius samt formanden for Taksationskommissionen kan bestemme, at sagen afgøres ved skriftlig forelæggelse for medlemmerne uden afholdelse af møde.
 Stk. 3. Ekspropriationskommissionen og Taksationskommissionen er ikke bundet af Femern A/S tilbud og foretager en bedømmelse ud fra de faktiske omstændigheder.
Stk. 4. Beboeren eller sommerhusejeren/sommerhusejerne modtager kompensation i henhold til Femern A/S tilbud, indtil der er truffet afgørelse.
Er beboeren eller sommerhusejeren/sommerhusejerne berettiget til mere, end den pågældende har modtaget, efterbetales dette beløb med sædvanlige renter.
Ikrafttræden § 19. Bekendtgørelsen træder i kraft den 15. juni 2021.
Territorialt gyldighedsområde § 20. Bekendtgørelsen gælder ikke for Færøerne og Grønland.
