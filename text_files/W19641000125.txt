Dansk Beklædningsarbejderforbund gjorde gældende, at forbundets  

 aftaler om aflønning ved uniformsleverancer til det offentlige var undtaget  

 fra monopolloven som henhørende under løn- og arbejdsforhold.
Den  

 omstændighed, at aftalen var optaget i en mellem arbejdsgiver- og  

 arbejdstagerorganisationer vedtagen priskurant fandt ankenævnet imidlertid  

 ikke i sig selv medførte, at den som vedrørende løn- og arbejdsforhold faldt  

 uden for loven, hvilket senere blev stadfæstet af Højesteret.
 KENDELSE:
Ved skrivelse af 11. september 1963 har advokat Jens Buhl, København, som  

 advokat for Dansk Beklædningsarbejderforbund klaget over et af  

 monopoltilsynet den 14. december 1962 og 3. maj 1963 i henhold til  

 monopollovens § 12 til Foreningen af Danske Fabrikanter af Herreklæder,  

 Beklædningsindustriens Sammenslutning og Dansk Beklædningsarbejderforbund  

 meddelt pålæg om senest den 1. januar 1966 at ophæve bestemmelserne i punkt  

 7, stk. 2 og 3, i det til priskuranten for herrekonfektion knyttede  

 regulativ.
Skrædderlauget i København har i skrivelse af 15. oktober 1963  

 tilsluttet sig Dansk Beklædningsarbejderforbunds klage.
 De nævnte bestemmelser er sålydende:
 »Leverancearbejde til stat og kommune, private baner,  

 telefonselskaber, banker, brobetjening og havnevæsenet betales efter  

 priskurant for leverancearbejde i skrædderfaget.
Alt andet leverancearbejde og beklædning - af hvad art nævnes kan -  

 betales efter den i fabrikantforeningens priskuranter fastsatte time- eller  

 akkordløn.« Sagen har været behandlet på møder i nævnet den 10. marts og den 6. maj  

 1964. På det første møde var klagerne, Provins-Skrædderlauget og  

 monopoltilsynet repræsenteret.
 Klagerne har nedlagt påstand om, at det af monopoltilsynet meddelte pålæg  

 ophæves.
 Monopoltilsynet har påstået den påklagede afgørelse stadfæstet.
Det er oplyst, at fremstillingen af herrebeklædning her i landet kan finde  

 sted som herreskrædderi, som leverancearbejde i skrædderfaget eller som  

 konfektionssyning.
De to førstnævnte former er håndværk, sidstnævnte  

 industri.
For dem alle findes der overenskomster mellem de pågældende  

 arbejdsgiver- og fagforeningsorganisationer.
Dansk Skrædderforbund, nu Dansk  

 Beklædningsarbejderforbund, er medunderskriver på alle overenskomsterne.
Det i regulativets punkt 7, stk. 2, nævnte leverancearbejde er skrædderi,  

 men fremstilles til en væsentlig lavere pris end almindeligt skrædderi, bl.  

 a. fordi det bestilles samlet i større mængder.
Måltagning finder sted på  

 arbejdspladsen eller hos leverandøren, og normalt er der ikke prøvning.
Der  

 er som nævnt i reglen en større produktion samtidig af ensartede genstande,  

 fortrinsvis uniformer.
Arbejdslønningerne pr. enhed er væsentlig lavere end  

 for almindelig herreskrædderi.
 Konfektionssyet tøj leveres såvel i standardstørrelser som efter mål, men  

 prøvning under forarbejdningen må ikke finde sted, hvis arbejdet skal betales  

 efter priskuranten for konfektionssyet tøj.
For konfektionen er udgiften til arbejdsløn pr. enhed lavere end for  

 leverancearbejde.
Af de ved konfektion beskæftigede er de fleste kvinder og  

 meget få udlærte skræddersvende.
Produktionen er tilrettelagt som industri  

 med en gennemført teknisk arbejdsdeling og den videst mulige anvendelse af  

 maskinelle hjælpemidler.
Den gældende ordning for syning af uniformer stammer fra 1889, på hvilket  

 tidspunkt der indførtes særlige tariffer for udførelse af leverancearbejde  

 til stat og kommune.
Ordningen måtte dengang opfattes som en billiggørelse i  

 forhold til det dyrere skrædderi, men tillige som et modtræk mod den  

 fremtrængende konfektionsindustri, der begyndte omkring 1870, og som i 1889  

 endnu kun havde ca. 20% af fremstillingen af beklædning.
 Den første verdenskrig forcerede udviklingen indenfor  

 konfektionsindustrien, og hærens uniformer blev i denne periode i vidt omfang  

 konfektioneret.
 I den følgende tid fremkom der er række tilfælde, hvor skrædderforbundet  

 påtalte, at der fandt konfektionering af uniformer sted til det offentlige.
Den 10. november 1926 blev der mellem skrædderforbundet og beklæd-  

 ningsindustrien truffet en aftale, ved hvilken industrien anerkendte, at  

 uniformssyningen for det offentlige skulle være forbeholdt  

 skrædderhåndværket, og i arbejdsoverenskomsterne mellem beklædningsindustrien  

 og Dansk Skrædderforbund har der i overensstemmelse hermed siden været  

 indføjet en bestemmelse om, at dette leverancearbejde skal lønnes efter den  

 herfor aftalte særlige priskurant.
Ved overenskomstafslutningen den 29.  

 februar 1928 blev aftalen udvidet til foruden stat og kommune at omfatte  

 visse særlig nævnte institutioner, og bestemmelserne fik den ovenfor anførte  

 formulering.
 Betydningen af disse bestemmelser er, at de pågældende institutioner,  

 medmindre der foreligger dispensation fra overenskomstens parter, er afskåret  

 fra at få uniformerne udført som konfektion til de herfor gældende takster,  

 der er lavere end for leverancearbejder.
 Spørgsmålet om holdbarheden af bestemmelserne har flere gange været rejst.
I 1942 lod krigsministeriet syning af en del uniformer til ekstra  

 politimandskab foretage som konfektionssyning ved munderingsdepotet.
Dansk  

 Skrædderforbund protesterede under henvisning til aftalen og indklagede  

 materielintendanturen for den faste voldgiftsret, der i kendelse af 11.  

 november 1942 anfører:
»Under hensyn til, at de indklagede gennem en lang årrække nøje har  

 fulgt fagets løntariffer, hvortil henhører de omstridte bestemmelser, der er  

 en integrerende bestanddel af tariffen, og som er blevet aktuelle efter  

 oprettelsen af munderingsdepotets konfektionsfabrik, findes de indklagede  

 stiltiende at have tiltrådt fagets overenskomster på en sådan måde, at de  

 ikke nu vil kunne høres med deres påstand om ikke at være bundet af de  

 pågældende overenskomster, hvorved yderligere bemærkes, at de ikke alene har  

 været bekendt med de omtvistede bestemmelser, men at de - respektive  

 krigsministeriet - har indladt sig på forhandlinger med bestemmelserne som  

 grundlag.« Under et efter den faste voldgiftsrets kendelse indgået forlig blev  

 materielintendanturen frit stillet med hensyn til fremgangsmåden ved  

 »depotarbejde,» d.v.s. fremstilling af uniformer til det ikke  

 selvbeklædende personale under krigs- og marineministeriet.
Derimod blev der  

 ikke truffet forlig, for så vidt angår leverancer til de øvrige af  

 priskuranten omfattede institutioner.
Det forudsattes, at der senere skulle  

 forhandles herom, bl. a. med finansministeriets medvirken.
I den konkrete sag  

 blev det påbegyndte konfektionsarbejde færdigsyet, medens godt halvdelen af  

 de af ordren omfattede jakker blev overladt til fremstilling som  

 leverancearbejde.
I 1952/53 kom spørgsmålet på foranledning af en henvendelse fra  

 generaldirektoratet for statsbanerne og Danske Privatbaners  

 Fællesrepræsentation til behandling i priskontrolrådet.
Under hensyn til, at  

 en del af priskontrolrådets medlemmer var af den opfattelse, at det drejede  

 sig om et løn- og arbejdsforhold, der i henhold til prisaftalelovens § 1,  

 stk. 3, ville falde udenfor lovens område, fandt rådet ikke at kunne tage  

 stilling til sagen.
Imidlertid gav et flertal af rådets medlemmer udtryk for,  

 at aftalen, uanset at der bag dens opretholdelse også lå sociale hensyn,  

 virkede urimeligt overfor ordregiverne, og rådet besluttede derfor at afgive  

 en udførlig redegørelse for sagen til handelsministeren og henstille til  

 ministeren at tage de spørgsmål, der vedrørte organisationsbestemmelserne for  

 leverancearbejde op til en samlet overvejelse, eventuelt således at der  

 nedsattes et særligt udvalg med det formål for øje at stille forslag om,  

 hvorledes en gradvis afvikling af reglerne for leverancearbejde kunne finde  

 sted.
 Den 27. april 1959 blev det på et mellem handelsministeren og  

 repræsentanter for såvel de uniformsforbrugende institutioner som for de i  

 uniformsfremstilling interesserede parter afholdt møde besluttet at nedsætte  

 et udvalg vedrørende uniformssyning.
 Udvalget blev nedsat den 28. august 1959 og fik til opgave nærmere at  

 undersøge og redegøre for de prismæssige og beskæftigelsesmæssige problemer,  

 der knytter sig til bestemmelserne om, at betaling for syning af uniformer m.  

 v. til offentlige og visse større private institutioner altid skal ske efter  

 priskuranten for leverancearbejde i skrædderfaget, samt at søge tilvejebragt  

 en ordning, hvorved de pågældende institutioner - eventuelt ved en gradvis  

 afvikling af de nævnte bestemmelser - vedkøb af uniformer vil blive stillet  

 frit med hensyn til valg af fremstillingsmåde, såfremt der betales de for den  

 valgte fremstillingsmåde normale arbejdslønninger.
Udvalget afgav den 4. april 1962 beretning uden at kunne stille konkrete  

 forslag til løsning af det foreliggende problem.
I beretningens sidste  

 anføres således:
»Som det fremgår af beretningen, er der i udvalget meget afvigende  

 opfattelser af berettigelsen af den nuværende ordning og enighed om ændring  

 af denne har i hvert fald ikke kunnet opnås.
Derfor har det ikke været muligt  

 for udvalget at tilvejebringe en ny ordning, hvorved de pågældende  

 institutioner - eventuelt ved en gradvis afvikling af de nævnte bestemmelser  

 - ved køb af uniformer vil blive stillet frit med hensyn til valg af  

 fremstillingsmåde, såfremt der betales de for den valgte fremstillingsmåde  

 normale arbejdslønninger.« Af de af udvalget foretagne undersøgelser fremgår det, at det  

 gennemsnitlige årlige køb af uniformer i de tre år 1957, 1958 og 1959 har  

 beløbet sig til 7.226.000 kr. i forarbejdningsværdi.
De største ordregivere  

 er D.S.B. med 1.805.000 kr., post- og telegrafvæsenet med 1.575.000 kr.,  

 politiet 1.290.000 kr. og Københavns kommune med 905.000 kr.
Ved uniformssyning var i de samme tre år gennemsnitlig beskæftiget 443  

 helårsbeskæftigede årligt, heraf 290 i København og 153 i provinsen.
De  

 samlede lønudbetalinger udgjorde i samme tidsrum gennemsnitligt knapt 4,4  

 mill. kr., hvoraf ca. 2,8 mill. kr. i København og ca. 1,5 mill. kr. i  

 provinsen.
De to firmaer, der har haft de største leverancer, har leveret for  

 henholdsvis 1.108.000 kr. og 1.286.000 kr.
 Med hensyn til priserne for uniformer leveret som leveranceskrædderi  

 henholdsvis konfektion har udvalget modtaget en række oplysninger, hvoraf det  

 fremgår, at der for så vidt angår konfektion kan blive tale om noget  

 varierende priser fra leverandør til leverandør, men at der i gennemsnit  

 synes at kunne regnes med en forskel i forarbejdningspris på ca. 20 pct.  

 Denne forskel i forarbejdningspris kan imidlertid kun vurderes i forbindelse  

 med en mulig forskel i forarbejdningens kvalitet.
 I udvalgets beretning anføres det endvidere, at sagen ikke har været til  

 behandling i monopoltilsynet, da der ikke for tilsynet har foreligget nogen  

 klage, og tilsynet har således ikke taget stilling til aftalens rimelighed  

 eller til spørgsmålet om, hvorvidt den vil kunne gøres til genstand for  

 behandling efter monopollovens bestemmelser.
 Efter at beretningen var afgivet, tog monopoltilsynet sagen op til  

 undersøgelse, hvilken undersøgelse resulterede i, at monopoltilsynet, da der  

 ikke kunne opnås enighed om en ophævelse af aftalen eller om en afvikling af  

 denne over et kortere åremål, den 14. december 1962 meddelte de implicerede  

 parter pålæg om at ophæve de bestemmelser, der medførte  

 konkurrencebegrænsningen.
 Monopoltilsynets nævnte pålæg vedrørte såvel de foran citerede  

 bestemmelser i regulativet til priskuranten for herrekonfektion som § 7 i  

 »Almindelige bestemmelser« i priskuranten for leverancearbejde i  

 skrædderfaget, der har følgende ordlyd:
 »Ved leverancearbejde forstås arbejde til stat og kommuner samt  

 institutioner som er nævnt i denne priskurant, der gælder for hele  

 landet«, idet tilsynet var af den opfattelse, at de to bestemmelser  

 begge var et led i aftalen og derfor begge måtte ophæves, såfremt der skulle  

 indføres aftalefrihed på det pågældende område.
De organisationer, der er medunderskrivere på de to priskuranter, har  

 imidlertid erklæret, at en ophævelse af punkt 7, stk. 2 og 3, i regulativet  

 til priskuranten for herrekonfektion er tilstrækkelig til, at uniformssyning  

 vil kunne udføres som konfektionsarbejde til de herfor gældende priser.
Om  

 bestemmelsen i § 7 i »Almindelige bestemmelser« i skrædderfagets  

 leverancepriskurant anfører Skrædderlauget i København, at »Leverancepriskurantens etablering skyldes en fælles interesse mellem  

 mestre og svende i at kunne tilbyde fordelagtige priser til kunder, der vil  

 købe skrædderiforarbejdede varer i større antal, og den omhandlede  

 bestemmelse er blot en forsigtighedsregel, der skal forhindre mestrene i at  

 forlange enkeltstykker til almindelige forbrugere forarbejdede i henhold til  

 leverancepriskuranten, som selvsagt er billigere end fagets almindelige  

 priskurant.« Monopoltilsynet ophævede herefter pålæget for så vidt angår bestemmelsen i  

 § 7 i »Almindelige bestemmelser« i skrædderfagets  

 leverancepriskurant, men fastholdt ved skrivelse af 3. maj 1963 pålæget til  

 Dansk Beklædningsarbejderforbund, Beklædningsindustriens Sammenslutning og  

 Foreningen af danske Fabrikanter af Herreklæder om at ophæve bestemmelserne i  

 punkt 7, stk. 2 og 3, i regulativet til priskuranten for herrekonfektion.  

 Foreningen af danske Fabrikanter af Herreklæder har i skrivelse af 16. august  

 1963 meddelt at ville efterkomme pålæget.
Beklædningsindustriens  

 Sammenslutning har i skrivelse af samme dato udtalt, at såfremt Foreningen af  

 danske Fabrikanter af Herreklæder og Dansk Beklædningsarbejderforbund, der er  

 aftalens egentlige parter, efterkommer pålæget, er aftalen dermed ophævet.
Klagerne har navnlig anført, at de nævnte bestemmelser som omhandlende  

 løn- og arbejdsforhold falder udenfor loven om tilsyn med monopoler og  

 konkurrencebegrænsninger, jfr. lovens § 2, stk. 2. Det fremhæves, at de  

 bestemmelser, pålæget gælder, indgår som led i de mellem  

 beklædningsindustriens arbejdsgivere og arbejdere bestående kollektive  

 aftaler om løn- og arbejdsforhold.
Bestemmelserne er for både arbejdsgivere  

 og arbejdere indgået i deres samlede overvejelser over de med disse aftaler  

 opnåede fordele og givne indrømmelser og har derfor været medbestemmende for,  

 at enighed om de pågældende kollektive aftaler har kunnet opnås.
Hvis man fra  

 arbejderside under forhandlingerne havde givet afkald på disse bestemmelser,  

 ville man præsumptivt i stedet have kunnet opnå andre tarifmæssige fordele.  

 Det indankede pålæg betyder derfor en forringelse af de af  

 beklædningsindustriens arbejdere opnåede kollektive aftaler, uden at  

 arbejderne vil kunne opnå kompensation herfor.
Det anføres i denne  

 forbindelse, at den ny ved lov gennemførte forlængelse af de kollektive  

 overenskomster afskærer arbejderne fra ved opsigelse af overenskomsterne at  

 søge kompensation opnået ved nye tarifforhandlinger.
 Det er oplyst, at konfektionsindustrien, inden der i 1926 blev truffet  

 fast aftale mellem Dansk Skrædderforbund og konfektionsindustrien, søgte at  

 gå imod, at uniformssyningen blev forbeholdt håndværket, men opgav dette  

 standpunkt mod nogle organisationsmæssige indrømmelser fra skrædderforbundets  

 side vedrørende andre forhold.
Klagerne anfører, at det ikke er usædvanligt, at de indenfor  

 arbejdsmarkedet foreliggende kollektive aftaler indeholder bestemmelser, som  

 er afgørende for valget mellem forskellige fremstillingsmåder til opnåelse af  

 et bestemt arbejdsresultat.
Bestemmelser af denne art findes således i de  

 kollektive aftaler indenfor adskillige områder som byggefagene m.v.
Hvis det  

 anerkendes, at sådanne enkeltbestemmelser indenfor de kollektive aftaler kan  

 tilsidesættes af monopoltilsynet, vil det kunne medføre uoverskuelige  

 konsekvenser.
Klagerne har i denne forbindelse henvist til regulativets punkt 7, stk. 1,  

 hvorefter arbejde, der sys til prøve, betales efter priskuranten for bestilt  

 skrædderi.
Denne bestemmelse medfører, at hele forarbejdningen af  

 konfektionssyet tøj skal betales efter tariffen for skræddersyet tøj, dersom  

 kunden ønsker en prøvning foretaget på et givet stadium i  

 fremstillingsprocessen.
Bestemmelsen, mod hvilken monopoltilsynet ikke er  

 skredet ind, er mere vidtgående end punkt 7, stk. 2 og 3, idet den omfatter  

 enhver kunde og ikke blot bestemte klasser af sådanne, og alle bestemmelserne  

 i punkt 7 må herefter ses under samme synsvinkel som vedrørende løn- og  

 arbejdsvilkår.
 Klagerne gør endvidere gældende, at det synspunkt, at de af pålæget  

 omfattede bestemmelser må betragtes som vedrørende løn- og arbejdsforhold,  

 har støtte i lovens forhistorie, idet bestemmelsen, der er indført i  

 lovgivningen ved prisaftaleloven af 18. maj 1937 og er optaget uforandret i  

 senere prislove og nu i monopolloven, er indført med forbillede i den norske  

 lov af 12. marts 1926 om kontrol med konkurrenceindskrænkninger og om  

 prismisbrug, som efter sin § 1 omfatter »privat og kommunal  

 erhvervsvirksomhed bortset fra arbejde i andres tjeneste«.
 Endvidere anføres det, at spørgsmålet om bestemmelsens karakter som  

 omhandlende løn- og arbejdsforhold er afgjort ved den foran nævnte kendelse  

 af i 1. november 1942 af den faste voldgiftsret, der omtaler bestemmelsen som  

 en integrerende bestanddel af tariffen.
Klagerne gør endvidere gældende, at de bestemmelser, pålæget gælder, ikke  

 kan antages at medføre urimelige priser eller forretningsbetingelser,  

 urimelig indskrænkning i den frie erhvervsudøvelse eller urimelig ulighed i  

 vilkårene for erhvervsudøvelsen, således som omhandlet i monopollovens §§ 11  

 og 12. Det anføres i denne henseende, at bestemmelserne, der har et rimeligt  

 organisatorisk formål, ikke er til skade for de statslige og kommunale  

 myndigheder, de omhandler, men tværtimod giver dem en favørstilling, idet de  

 betinger en væsentlig billiggørelse i forhold til det dyrere skrædderi.
Som  

 eksempel anføres, at en politijakke udført som leverancearbejde medfører en  

 arbejdsløn på ca. 130 kr., medens jakken udført som skrædderi ville medføre  

 en arbejdsløn på 240 kr.
Vedrørende forholdet til konfektionsindustriens  

 priser hævder klagerne, at de oplysninger, der ligger til grund for  

 udvalgsberetningen, er behæftet med usikkerhedsmomenter, idet oplysningerne  

 om leveranceskrædderiets priser er afgivet med hensyntagen til disse  

 virksomheders sædvanlige leveringsvilkår, der som regel kontraktmæssigt  

 indeholder bestemmelser om måltagning - ofte ved leverandørens besøg hos de  

 pågældende tjenestemænd i provinsen - forpligtelse til forandringer uden  

 pristillæg, garanti for forets holdbarhed i visse tidsperioder m.m.
Når disse  

 leveringsvilkår skal tilgodeses, vil efter klagernes mening en konfektioneret  

 uniform blive ligeså dyr eller dyrere, og institutionerne er derfor ikke med  

 de gældende regler ringere stillet prismæssigt, end hvis uniformerne blev  

 konfektioneret.
Endelig har klagerne gjort gældende, at staten og de øvrige af aftalen  

 omfattede institutioner m.v. har godkendt den gældende ordning, og at denne  

 godkendelse omfatter både aftalen som sådan og dennes karakter af en faglig  

 aftale om løn- og arbejdsforhold.
For statens vedkommende fremgår dette af  

 den tidligere nævnte kendelse af den faste voldgiftsret og af den daværende  

 handelsministers udtalelser herom i folketinget, jfr.
Folketingstidende  

 1955/56 sp. 2034-36, ligesom det fremgår af den holdning, myndighederne  

 indtog i forbindelse med nedsættelse af udvalget vedrørende uniformssyning.  

 Hertil kommer, at både staten og de øvrige institutioner i en meget lang  

 årrække har kendt og efterlevet aftalen.
Monopoltilsynet har med hensyn til dette sidste anført, at det er  

 uberettiget at opfatte de pågældende institutioners holdning overfor aftalen  

 som en godkendelse af denne.
Det har ikke manglet på indsigelser fra  

 uniformskøbernes side mod aftalen, men ethvert forsøg fra de uniformsbrugende  

 institutioners side på at overgå til konfektionsforarbejdning er omgående  

 blevet mødt med indgreb fra arbejderorganisationernes side overfor den  

 virksomhed, der har påtaget sig arbejdet.
Uniformskøberne har derfor, såfremt  

 uniformsgenstandene skulle fremstilles her i landet, været tvunget til at  

 efterleve aftalen, selv om de herved er blevet afskåret fra at følge med i  

 den udvikling, der har fundet sted indenfor beklædningsbranchen, hvor en  

 stadig større del beklædningsgenstande konfektionssys.
 Særlig med hensyn til den af den faste voldgiftsret afsagte kendelse  

 fremhæver monopoltilsynet, at denne kendelse kun har afgjort spørgsmålet om,  

 hvorvidt løntarifferne var bindende for parterne - munderingsdepotet og de  

 der beskæftigede medlemmer af skrædderforbundet - men at der ikke ved  

 afgørelsen heraf er taget stilling til spørgsmålet om bestemmelserne set i  

 forhold til prislovgivningen.
Iøvrigt har monopoltilsynet som begrundelse for det givne pålæg udtalt, at  

 fremstillingen af uniformerne som leveranceskrædderi historisk har udviklet  

 sig således, at der oprindelig var tale om en særlig billig form for  

 skrædderi betinget af institutionernes store ordrer, men senere er denne form  

 for skrædderi blevet en fremstillingsmåde for uniformer under hensyn til  

 beskæftigelsen af skræddersvendene.
Ved denne udvikling er der blevet knyttet  

 bestemmelser til arbejdsoverenskomsterne indenfor skrædder- og  

 konfektionsbranchen, der går ud over hvad der forstås ved løn- og  

 arbejdsforhold.
De omhandlede bestemmelser går ikke ud på at fastlægge bestemte  

 arbejdsbetingelser eller på, at bestemte arbejdsoperationer skal aflønnes på  

 nærmere angiven måde, men de fastslår, at uniformssyning for en række  

 bestemte institutioner skal aflønnes efter priskuranten for leverancearbejde  

 i skrædderfaget og ikke efter fabrikantforeningens priskurant med den  

 virkning, at det mellem organisationerne aftalte får følger for købergrupper,  

 som ikke er deltagere i aftalen, og som ikke har mulighed for at værge sig  

 herimod.
Medens det klart ville være et løn- og arbejdsforhold, hvis  

 bestemmelsens indhold var at fastlægge lønvilkår for uniformssyning, når  

 dette udførtes som »leveranceskrædderi«, kan den gældende  

 aftalebestemmelse næppe karakteriseres som vedrørende et løn- og  

 arbejdsforhold, idet aftalen ikke tager sigte på forholdet mellem  

 arbejdsgiver og arbejdere, men har til formål at placere visse leverancer i  

 en bestemt købergruppe.
Aftalen medfører for disse købergrupper sådanne  

 skadelige virkninger, som efter monopollovens §§ 11 og 12 giver adgang for  

 monopoltilsynet til at gribe ind overfor konkurrencebegrænsninger.
Aftalen  

 bevirker en klar begrænsning af konkurrencen mellem forskellige  

 fremstillingsmåder, ligesom aftalen virker urimelig overfor uniformskøberne,  

 der uden at være deltager i den pågældende aftale er afskåret fra at vælge  

 frit mellem leveranceskrædderi og konfektion.
Det er ikke givet, at en ophævelse af de omhandlede bestemmelser vil  

 medføre, at uniformer for fremtiden kun vil blive konfektionsfremstillet.
Det  

 overlades blot til de uniformsbrugende institutioner selv at bestemme  

 fremstillingsmåden, hvilket meget vel kan resultere i, at der fortsat på  

 nogle områder vil blive afgivet ordrer på leveranceskrædderi.
Kravet om  

 ophævelse af de pågældende bestemmelser har alene til formål at give  

 industrien mulighed for at fremstille uniformer til stat og kommune m.v. som  

 konfektion og derved at give uniformskøberne valgfrihed mellem forskellige  

 fremstillingsmåder.
Det må herefter blive de uniformskøbende institutioners  

 sag at stille de fornødne betingelser, og hver enkelt virksomhed -  

 leveranceskrædderi eller konfektionsfabrik - må så tage stilling til, om den  

 mener at kunne opfylde de stillede krav.
At give uniformsbrugerne mulighed  

 for i større omfang at kunne få fremstillet uniformer som konfektionssyning  

 er også i overensstemmelse med udviklingen indenfor beklædningsindustrien i  

 almindelighed, der viser, at langt den overvejende del af de almindelige  

 forbrugere i dag bruger konfektionsfremstillet tøj.
 Da det ikke har været muligt ved forhandling at få bragt de skadelige  

 virkninger af konkurrencebegrænsningerne til ophør, og da aftaledeltagerne  

 ikke ved de herom førte forhandlinger har kunnet give tilslutning til en  

 øjeblikkelig ophævelse af bestemmelserne og ej heller har kunnet imødekomme  

 tilsynets krav om en forholdsvis kort afviklingsperiode, har tilsynet meddelt  

 det indankede pålæg og har til imødekommelse af de sociale hensyn, der  

 foreligger i sagen, fastsat en frist til 1. januar 1966 til afvikling af den  

 nugældende ordning.
 På ankenævnets foranledning har parterne genoptaget forhandlingerne med  

 det formål at opnå enighed om en ordning, uden at dette har dog medført noget  

 resultat.
 Til det anførte skal ankenævnet udtale:
Den omstændighed, at den aftale, mod hvilken monopoltilsynet er skredet  

 ind, er optaget i en mellem arbejdsgiver- og arbejderorganisationer vedtagen  

 priskurant, findes ikke i sig selv at medføre, at den som vedrørende løn og  

 arbejdsforhold falder udenfor monopolloven i medfør af  

 undtagelsesbestemmelsen i dennes § 2, stk. 2. Bestemmelsen i punkt 7, stk. 2,  

 i regulativet til priskuranten for herrekonfektion går vel formelt kun ud på  

 at fastsætte betalingen for arbejdet med visse leverancer, men dens reelle  

 virkning er økonomisk at umuliggøre, at disse leverancer udføres som  

 konfektion.
Den udelukker herved - således som det også er erkendt af  

 klagerne - konkurrencen mellem konfektionsindustrien og skrædderfaget på  

 dette område.
Den af klagerne fremhævede bestemmelse i punkt 7, stk. 1, har  

 vel også en vis konkurrenceregulerende virkning, idet den er til hinder for,  

 at en fabrikant lader konfektionsfremstillet tøj prøve under fremstillingen,  

 men denne bestemmelse - om hvis forenelighed med monopolloven der ikke er  

 spørgsmål under denne sag - findes ikke at kunne sidestilles med bestemmelsen  

 i punkt 7, stk. 2, idet den ikke som denne sidste rammer en bestemt gruppe af  

 forbrugere ved helt at afskære den fra at få beklædning leveret efter en  

 fremstillingsmetode, som står åben for andre kunder.
En aftale af sidstnævnte  

 art findes at være omfattet af monopollovens § 2, stk. 1, og at kunne mødes  

 med indgriben efter dennes §§ 11-12.
 Det findes at være uden betydning, at den faste voldgiftsret i en den  

 forelagt sag har erklæret sig kompetent til at påkende en af Dansk  

 Skrædderforbund mod materielintendanturen på munderingsdepotets  

 konfektionsfabriks vegne indbragt klage angående brud på den nævnte  

 regulativbestemmelse.
Ej heller findes der af de institutioner, til hvilke uniformerne er  

 leveret, at være udvist nogen holdning, som kan fortolkes som en godkendelse  

 af aftalen.
Disse institutioner har ikke haft nogen mulighed for at anfægte  

 aftalen, i hvilken de ikke var deltagere, og de har ikke været i stand til at  

 få accepteret ordrer på konfektionsforarbejdede uniformer, da  

 konfektionsfabrikkerne ved aftalen med skrædderforbundet var praktisk  

 afskåret fra at imødekomme sådanne ordrer.
 Idet monopoltilsynets indskriden således findes at have haft fornøden  

 hjemmel, og idet aftalen findes at ville medføre urimelig indskrænkning i den  

 fri erhvervsudøvelse eller i vilkårene for denne, vil monopoltilsynets  

 afgørelse være at stadfæste.
Herefter bestemmes:
 Den foran nævnte af monopoltilsynet under 14. december 1962 og 3. maj 1963  

 trufne afgørelse stadfæstes.
 Efter afsigelsen af ankenævnets kendelse er sagen af klagerne indbragt for  

 Østre Landsret.
