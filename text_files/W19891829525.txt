Ved beregning af nedrivningsfradrag for en af de oprindelige  

 driftsbygninger til en landbrugsejendom, hvor der fra købet til nedrivningen  

 var foretaget om- og tilbygninger, kunne alene tages udgangspunkt i de  

 oprindelige driftsbygningers areal og den for disse bygninger uafskrevne  

 saldoværdi A klagede for indkomståret 1983 over, at de stedlige skattemyndigheder  

 ikke havde godkendt hans nedrivningsfradrag på 43.830 kr. på svinestald, men  

 alene havde godkendt et fradrag på 10.782 kr.
 Det var oplyst, at klageren var gårdejer og drev to landbrugsejendomme på  

 tilsammen 32 ha.
 Den omhandlede af disse to landbrugsejendomme havde klageren købt den 1.  

 august 1967. På daværende tidspunkt omfattede denne landbrugsejendom en  

 trelænget driftsbygning med et areal på 542 (m2). I årenes løb havde klageren  

 foretaget flere tilbygninger til de eksisterende driftsbygninger, således at  

 driftsbygningerne herefter fremstod som en sammenbygget helhed med indre  

 gange på i alt 1.556 (m2).
 I 1983 havde klageren nedrevet den ene af længerne på 112 (m2) af den  

 oprindelige bygning på 542 (m2).
 Klageren havde ved opgørelsen af sin skattepligtige indkomst foretaget  

 nedrivningsfradrag med en andel på 112/1556 af den samlede anskaffelsespris  

 inkl. udgifter til om- og tilbygninger og reduceret med de foretagne  

 afskrivninger i årenes løb.
De stedlige skattemyndigheder havde ved ansættelsen henvist til  

 afskrivningslovens §§ 25 og 27, og havde i henhold hertil godkendt  

 nedrivningsfradrag med en andel på 112/542 af den oprindelige trelængede  

 bygning, reduceret med de foretagne afskrivninger.
Nedrivningsfradraget  

 svarede herefter til den nedrevne bygnings restafskrivningssaldo uden  

 hensyntagen til de efterfølgende om- og tilbygninger, der var foretaget i  

 årenes løb.
Klagerens revisor gjorde gældende, at beregningen af fradraget skulle  

 foretages med et forholdsmæssigt beløb efter antal kvadratmeter for hele det  

 sammenbyggede kompleks.
Han anførte bl.a., at sammenbyggede længer med adgang  

 imellem måtte betragtes som en bygning, og henviste herved til, at der ved  

 beregningen skulle anvendes samme princip som ved opgørelse af særlig  

 indkomst ved brandskadeerstatning.
 Landsskatteretten måtte ved afgørelsen tage udgangspunkt i  

 afskrivningslovens § 27, hvoraf det fremgik, at der i det indkomstår, hvor en  

 bygning blev nedrevet, kunne fradrages et beløb, der svarede til den  

 uafskrevne del af det beløb, hvorpå skattemæssige afskrivninger havde kunnet  

 foretages.
Det var herefter Landsskatterettens opfattelse, at de senere tilkomne  

 bygninger, der ikke var nedrevet, og som ikke forringedes af den foretagne  

 disposition, ikke afskrivningsmæssigt kunne påvirke nedrivningsfradraget for  

 den udtjente og nu nedrevne del af bygningskomplekset.
Der kunne herefter  

 alene foretages fradrag med det beløb, der som følge af nedrivningen ikke  

 havde kunnet afskrives på det oprindeligt sammenbyggede kompleks, heri  

 medregnet forbedringer, for hvilket der kunne opgøres en korrekt saldoværdi.  

 Opgørelsen af afskrivningsgrundlaget var derfor med rette foretaget som sket  

 ved den påklagede ansættelse og denne blev herefter stadfæstet.
 LV 1988, G 6.1.13.
