Skrivelse om, hvorvidt et medlem af en kommunalbestyrelse, der har modtaget et bødeforelæg for overtrædelse af færdselslovens § 118, jf. § 67, stk. 1 og 2, jf. § 6, stk. 1, i bekendtgørelse nr. 530 af 29. maj 1996, og § 37, stk. 1, jf. stk. 1, i bekendtgørelse nr. 567 af 24. juni 1992 er valgbar (Valgbarhedsnævnets skrivelse af 27. maj 2008 til et byråd) Ved brev af 26. februar 2008 har byrådet i X Kommune i henhold til § 101, stk. 4, i den kommunale og regionale valglov, indberettet til Valgbarhedsnævnet, at byrådsmedlem N.N. har modtaget et bødeforelæg af .. for overtrædelse af færdselslovens § 118, jf. § 67, stk. 1 og 2, jf. § 6, stk. 1, bekendtgørelse nr. 530 af 29. maj 1996, og § 37, stk. 1, jf. stk. 1, i bekendtgørelse nr. 567 af 24. juni 1992.
 Det fremgår af sagen, at pågældende den .. har ført en traktor med tilkoblet traktorpåhængsvogn, selvom traktoren ikke var i lovlig stand, så den kunne benyttes uden fare og ulempe for andre, idet driftsbremsen ikke kunne bremse traktoren på en sikker, hurtig og virksom måde, fordi bremsepedalerne ikke var koblet sammen, og traktorpåhængsvognens bredde var 2,65 meter mod højst tilladt 2,55 meter.
 Forseelsen er straffet med en bøde på 1.000 kroner.
 I den anledning skal det meddeles, at Valgbarhedsnævnet finder, at den begåede handling ikke i almindeligt omdømme gør den pågældende uværdig til at være medlem af kommunale og regionale råd, jf. den kommunale og regionale valglovs § 4.
 Den pågældende må derfor anses for valgbar.
