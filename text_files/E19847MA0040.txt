 En idrætsforening rejste spørgsmål om fradragsretten for afgiften af  

 indkøbt ishockeyudstyr, der udelukkende anvendtes af amatørspillere.
 Ishockeyafdelingen var momsregistreret for udlejning af arealer til  

 opsætning af reklamer på bander i en skøjtehal.
Udgifterne i forbindelse med etablering og vedligeholdelse af reklamerne  

 afholdtes af annoncørerne.
Ishockeyafdelingen havde endvidere afgiftspligtige  

 indtægter fra reklamer på spillerdragterne.
Omkostningerne ved disse  

 reklamer, der var trykt på et stykke stof, som var hæftet på  

 spillerdragterne, afholdtes ligeledes af annoncørerne.
 Det var anført, at det indkøbte spillerudstyr var en nødvendighed for, at  

 annoncørerne ville tegne reklamer på banderne i skøjtehallen.
 Ministeriet for skatter og afgifter meddelte, at der ikke var fradragsret  

 for afgiften af det indkøbte spillerudstyr, da udstyret alene benyttedes af  

 amatørspillere, og dermed ikke udelukkende vedrører afgiftspligtige  

 indtægter, hvilket er en betingelse for at indrømme fradragsret for indgående  

 afgift efter lovens § 16, stk. 1.
 Spillerudstyret havde ikke en så nær sammenhæng med ishockeyafdelingens  

 afsætning af afgiftspligtige reklameydelser, at reklameindtægterne kunne  

 berettige til fradragsret for afgiften af spillerudstyret.
 Se også Mn.345 og Mn.486.
