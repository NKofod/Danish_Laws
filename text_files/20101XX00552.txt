Skriftlig fremsættelse (23. februar 2011) Transportministeren (Hans Chr.
Schmidt) Herved tillader jeg mig for Folketinget at fremsætte:
Forslag til ændring af lov om ændring af lov om godkendelse og syn af køretøjer (Administrative bødeforelæg og påbud om aflevering af nummerplader) (Lovforslag nr.
L 151) Med lovforslaget indføres der mulighed for Trafikstyrelsen til a) udstedelse administrative bødeforelæg for manglende fremstilling til syn, b) udstedelse af pålæg om aflevering af nummerplader samt c) udstedelse af administrative bødeforelæg i tilfælde af manglende aflevering af nummerplader fra køretøjet.
Der er konstant ca. 15.000 køretøjer, der selv efter en rykker ikke møder til syn.
Relativt set udebliver flere erhvervsejede køretøjer end privatejede.
Ikke-godkendte biler skal i princippet have nummerpladerne inddraget af politiet.
 Der kan og bør gøres mere for at nedbringe antallet af udeblivelser, primært for at sikre en bedre overholdelse af gældende ret om, at køretøjer skal godkendes ved syn af hensyn til trafiksikkerheden og miljøet.
Der er i dag ikke stærke incitamenter/sanktioner til at sikre efterlevelse af kravet om periodisk syn, især hvis man har udsigt til væsentlige reparationer af bilen.
Ejerens risiko er forholdsvis begrænset. 90 pct. af de udeblevne personbiler risikerer kun at blive opdaget ved almindelig patruljering, hvilket indebærer inddragelse af nummerplader samt en mulig bøde på 1.000 kr.
Udebliver ejeren en fuld synsperiode (1 eller 2 år), inddrager politiet dog aktivt nummerpladerne på køretøjer, der ikke møder til syn.
 Transportministeriet ønsker ved lovforslaget at tage initiativ til at forbedre regelefterlevelsen ved, at Trafikstyrelsen som en integreret del af myndighedsvaretagelsen får bedre muligheder for administrativt at sanktionere gentagne udeblivelser ved udstedelse af bøder samt krav om aflevering af nummerplader, hvis henvendelsen ikke fører til, at bilen godkendes.
 Målet er, at væsentlig flere biler bliver enten godkendt eller afmeldt, herunder at dårligt vedligeholdte biler fjernes fra vejene.
 En mere konsekvent overholdelse af gældende ret om krav om godkendelse af køretøjer ved bilsyn vil mindske mulighederne for spekulation i forholdet mellem udgifter til reparation og risiko for opdagelse samt have positive aspekter i relation til i særdeleshed miljøet og formentlig også trafiksikkerheden, da det må formodes, at det er de biler, der er dårligst i stand, der har de største incitamenter til at udeblive fra syn.
Erfaringer fra Holland viser, at antallet af udeblivelser falder dramatisk, når der systematisk trues med bøder ved udeblivelse fra syn.
Efter indførelse af systematiske bøder faldt andelen/antallet af udeblivelser efter en rykker fra 9 pct. til 2 pct.
 Det foreslås, at transportministeren fastsætter tidspunktet for lovens ikrafttræden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
