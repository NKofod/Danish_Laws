Skriftlig fremsættelse (15. december 2010) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af lov om social service (Alarm- eller pejlesystemer over for børn og unge med nedsat psykisk funktionsevne anbragt i døgninstitution eller på opholdssted) (Lovforslag nr.
L 99) Lovforslaget fremsættes for at skabe hjemmel til, at det fremover bliver muligt at anvende personlige alarm- eller pejlesystemer overfor den lille gruppe af børn og unge, der er anbragt i døgninstitution eller på et opholdssted, og som har en betydelig og varigt nedsat psykisk funktionsevne, og som mangler evnen til at færdes alene i trafikken eller finde rundt på steder, hvor omgivelserne kan udgøre en fare for barnet eller den unge.
 Da der tale om en meget indgribende foranstaltning er anvendelsen af det personlige alarm- eller pejlesystem betinget af et samtykke fra forældremyndighedsindehaveren.
Anvendelsen af alarm- eller pejlesystemer kan i særlige situationer medvirke til at skabe øget tryghed og sikkerhed for denne begrænsede gruppe af børn og unge og deres forældre.
Men lovforslaget kan også give bedre tryghed for andre borgere, eksempelvis trafikanter.
Med lovforslaget får anbringelsesstederne et redskab til at håndtere en svær situation i de særlige tilfælde, hvor det vurderes, at et alarm- og pejlesystem kan medvirke til at afværge denne risiko.
Det er vigtigt, at anvendelsen af personlige alarm- eller pejlesystemer bliver undtagelsen.
Anvendelse af et alarm- eller pejlesystem kan og må ikke erstatte det pædagogiske arbejde hos det professionelle personale på anbringelsesstederne.
Det er derfor vigtigt, at der løbende arbejdes med den pædagogiske indsats i forhold til barnet eller den unge, så der udvikles pædagogiske metoder, der kan erstatte magtanvendelse i det konkrete tilfælde.
Det foreslås således, at der i kapitel 24 vedrørende magtanvendelse over for børn og unge indsættes en ny § 123 d, hvorefter kommunalbestyrelsen efter ansøgning fra døgninstitutionen eller opholdsstedet i særlige tilfælde kan træffe afgørelse om at anvende personlige alarm- eller pejlesystemer over for børn og unge med betydelig og varigt nedsat psykisk funktionsevne i en afgrænset periode, når der er risiko for, at de udsætter sig selv eller andre for at lide personskade, og det personlige alarm- og pejlesystem vurderes at kunne bidrage til at afværge denne risiko.
Anvendelsen forudsætter som sagt samtykke.
 Lovforslaget foreslås at træde i kraft den 1. marts 2011.
 Med disse bemærkninger skal jeg indstille lovforslaget til Folketingets velvillige behandling.
