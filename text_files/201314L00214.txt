Betænkning afgivet af Transportudvalget den 28. november 2013 Betænkning over Forslag til lov om anlæg af Holstebromotorvejen [af transportministeren (Pia Olsen Dyhr)]:
1. Ændringsforslag Transportministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 2. oktober 2013 og var til 1. behandling den 31. oktober 2013. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transportministeren sendte den 28. juni 2013 dette udkast til udvalget, jf. folketingsåret 2012-13, TRU alm. del  bilag 303. Den 3. oktober 2013 sendte transportministeren de indkomne høringssvar og et notat herom til udvalget.
Spørgsmål Udvalget har stillet 19 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med det stillede ændringsforslag.
Venstres medlemmer af udvalget glæder sig på baggrund af målet om et Danmark i bedre balance over, at der med dette lovforslag og den tilhørende finansiering anlægges en motorvej mellem Herning og Holstebro Nord, der vil sikre grundlaget for fornyet vækst og jobskabelse i det nordvestlige Jylland.
Dette lovforslag og den tilhørende politiske aftale om Holstebromotorvejen opfylder imidlertid ikke behovet for at sikre et sammenhængende motorvejsforløb mellem Holstebro og Vejle samt Holstebro og Aarhus henholdsvis øst og nord om Herning.
Venstre ønsker dette behov tilgodeset, ved at man senere bruger de eventuelt ubrugte midler fra anlægsreserven på 30 pct. på det.
 .
 Et mindretal i udvalget (EL) indstiller lovforslaget til forkastelse ved 3. behandling.
 Enhedslistens medlemmer af udvalget er af den opfattelse, at man med dette lovforslag om Holstebromotorvejen står med endnu et overflødigt motorvejsprojekt  et projekt, som regeringen har overtaget fra Venstre, og som man af uransagelige årsager føler sig kaldet til at gennemføre uden på forhånd at være bundet af nogen som helst aftaler med Venstre.
 Projektet blev skabt, da Venstre fik alvorlige problemer i det nordvestjyske  medlemmerne flygtede i hobetal, meningsmålingerne tog et alvorligt dyk, og ved regionsvalget i 2009 måtte Venstre aflevere ganske mange stemmer til Fælleslisten.
 Svaret fra Venstre var: I får en motorvej, så I kan komme hurtigt frem til det nye supersygehus i Gødstrup ved Herning.
 For det var det, der var problemet:
Venstre var kommet for skade at pege på en placering af det nye supersygehus i Gødstrup.
Samtidig skulle akutfunktionen i Holstebro og Lemvig lukkes.
Dermed fik folk i Thyborøn og Lemvig 70-100 km til et sygehus med akutfunktion.
Denne motorvej er således skabt som Venstres sukkerknald til de vrede vestjyder.
Den er udtryk for overbud, og den er overflødig.
Det er samtidig den dårligst tænkelige måde at drive trafikplanlægning på og foretage store infrastrukturinvesteringer ud fra.
 Motorvejen er overflødig af følgende grunde:
  På Vejdirektoratets kort over købelastede strækninger er rute 18 anført med »sjældent eller ingen problemer«.
  I 2020 forventes en årsdøgnstrafik ved Sindal som det mest trafikerede sted på 23.000 biler, ved Gødstrup 7.000-8.000 biler, ved Holstebro (øst) 7.000-9.000 biler.
  Det skal sammenlignes med de 60.000 biler, som dagligt passerer motorvejen ved Vejle eller årsdøgntrafikken på 50.000-55.000 biler på motorvejen syd om Odense.
 Turen tager 35 minutter i dag.
Tidsbesparelsen ved motorvejen er 5-7 minutter.
  Der er ingen sorte pletter registreret på strækningen.
 Det er uforståeligt, at regeringen har overtaget Venstres valgflæsk  endda den dyreste variant til 3,9 mia. kr.
Motorvejen omfatter ikke etapen fra Messemotorvejen syd om Herning til Snejbjerg, en strækning, hvor der i dag er motortrafikvej.
Det betyder forøget risiko for alvorlige uheld, når der midt i en motorvejsstrækning ligger en motortrafikvej.
Det betyder nok også, at vi snart vil se en ny anlægslov med opgradering af denne motortrafikvejsstrækning til motorvej.
Af færdselssikkerhedsmæssige grunde ville det være bedst at opgradere denne motortrafikvejsstrækning med det samme, og det vil i øvrigt også være det billigste, når man alligevel er i gang.
Igen må Enhedslisten konstatere, at der ikke kommer nogen indstilling fra Vejdirektoratet uden en rutinemæssig afvisning af, at den kollektive trafik kan være et alternativ til en kommende motorvej.
Således skriver Vejdirektoratet i VVM-undersøgelsen, at »Udbygningen af togdriften Herning-Holstebro vil kræve enten udbygning til dobbeltspor, og/eller at halvtimesdriften udvides.
Ekstra spor vil være en ganske betydelig økonomisk investering, som ikke indgår i denne analyse.
Halvtimesdriften har især sin berettigelse i myldretiden, og vil næppe have et kundegrundlag uden for denne periode«.
Med hensyn til busdriften er det den samme beskrivelse fra Vejdirektoratets side.
Det kræver omlægning af ruter, det tager dobbelt så lang tid som med bil, fordi det skal binde de små bysamfund sammen ved at køre på kryds og tværs frem for at have en direkte forbindelse mellem Herning og Holstebro.
Vejdirektoratet har heller ikke øje for det store potentiale for godskørsel på tog.
Hele godstransporten fra/til Nordvestjylland (350.000 t/år) foregår i dag med lastbil, som udgør 10 pct. af den kørende trafik (2008).
Et realistisk alternativ til motorvejen vil netop være at udbygge jernbanen Herning-Holstebro med dobbeltspor.
EL foreslår,  at banen opgraderes til 160 km/t,  halvtimesdrift i driftsdøgnet, tre gange i timen i myldretiden,  hvert andet tog videreføres til Thisted,  trinbræt i Holstebro Syd, Tvis, Skibbild, Gødstrup og Herning Vest,  vendespor i Gødstrup, så der kan indsættes REX-tog til/fra Aarhus,  bedre koordination med busserne og et mere fintmasket net af tilbringebusser og  en indsats for overflytning af gods til bane.
 EL stemmer imod endnu en overflødig motorvej.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 3 Af transportministeren, tiltrådt af et flertal (udvalget med undtagelse af EL):
 1) Stk. 2, 2. pkt., affattes således:
»Hvis det ikke er muligt at give besked, skal oplysning herom offentliggøres i lokale medier el.lign.« [Præcisering af den efterfølgende offentliggørelsesform] Bemærkninger Til nr. 1 Det foreslås, at bestemmelsens ordlyd ændres, således at anlægsmyndigheden, dvs.
Vejdirektoratet eller den, som Vejdirektoratet bemyndiger hertil, kan vælge at offentliggøre oplysninger om planlagte arkæologiske forundersøgelser i det medie, som efter en konkret vurdering findes at være bedst egnet.
Med henblik på at sikre, at anlægsmyndigheden når ud til de relevante lodsejere med oplysningerne, er det afgørende, at der er fleksibel adgang til at vælge den bedst egnede offentliggørelsesform, f.eks. lokale aviser, radio, hjemmesider el.lign.
 Det skal endelig bemærkes, at denne fleksible adgang for anlægsmyndigheden til at vælge den bedst egnede offentliggørelsesform er i overensstemmelse med tilsvarende regulering i lov om private fællesveje.
Benny Engelbrecht (S) fmd.
Poul Andersen (S) Rasmus Horn Langhoff (S) Mette Reissmann (S) Orla Hav (S) Rasmus Prehn (S) Jesper Petersen (S) Andreas Steenberg (RV) Christian Friis Bach (RV) Lone Loklindt (RV) Anne Baastrup (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 27 Bilagsnr.
