 Ret til dagpenge til forsikret selvstændig erhvervsdrivende, der ikke  

 havde indgivet selvangivelse, men dog kun med 2/3 af dagpengenes maksimale  

 beløb, idet der ikke var dokumenteret en arbejdsfortjeneste.
 SAGSFREMSTILLING:
 Kommunen traf afgørelse om, at den selvstændige erhvervsdrivende, der var  

 forsikret i henhold til dagpengelovens § 20, ikke havde ret til dagpenge i  

 forbindelse med sygefravær fra den 16. oktober 1990, idet pågældende ikke  

 havde indgivet selvangivelse for 1989.
 Den selvstændige erhvervsdrivende er af Told- og skatte-styrelsen  

 registreret som selvstændig erhvervsdrivende, og er forsikret til fuld sats i  

 henhold til dagpengelovens § 20.
 AFGØRELSE:
 Dagpengeudvalget har på sit møde den 8. marts 1991 truffet den afgørelse,  

 at kommunen har pligt til at udbetale dagpenge til den selvstændige  

 erhvervsdrivende i forbindelse med det omhandlede sygefravær, idet pågældende  

 er forsikret i henhold til dagpengelovens § 20, og idet selvstændige  

 erhvervsdrivende, der har tegnet en frivillig forsikring efter lovens § 20,  

 er berettiget til mindst 2/3 af det beløb, der er nævnt i lovens § 9, stk. 2,  

 uanset om der kan dokumenteres en arbejdsfortjeneste, jf. dagpengelovens §  

 10, stk. 1 og 5 samt Socialministeriets bekendtgørelse nr. 153 af 5. marts  

 1990, § 36, stk. 2.
 Dagpengeudvalget ændrer således kommunens afgørelse.
