 Ankestyrelsen har behandlet 4 sager om, hvorvidt en kommune uden  

 samtykke kan anvende udmålt kontanthjælp til betaling af løbende udgift til  

 daginstitution i tilfælde, hvor kontanthjælpsmodtageren var i restance med  

 betalingen.
 Ankestyrelsen fandt, at bistandslovens § 49 kunne anvendes til  

 administration af kontanthjælp i forbindelse med udgifter til  

 daginstitutionsbetaling, men at dette kun kunne ske efter en individuel og  

 konkret vurdering i hvert enkelt tilfælde.
 Det er en forudsætning for at bringe bestemmelsen i anvendelse, at der  

 har været ydet forgæves bistand til på anden vis at bringe en  

 kontanthjælpsmodtager til at anvende kontanthjælpen til det formål, hvortil  

 den ydes.
I de foreliggende sager var betingelserne for at bruge bistandslovens  

 § 49 ikke opfyldt. (* 1) SAGSFREMSTILLING:
 Med virkning fra den 1. maj 1989 blev der indført regler om, at modtagere  

 af kontanthjælp skulle betale for ophold i daginstitution.
 I december 1988 besluttede en kommune, at kontanthjælpsmodtagere med mere  

 end 2 måneders restance skulle udrede den løbende betaling af kontanthjælpen.  

 Kommunen modregnede beløbet i den udmålte kontanthjælp.
 Amtsankenævnet ændrede kommunens afgørelse med henvisning til  

 bistandslovens § 49, da det ikke skønnedes godtgjort, at de pågældende  

 kontanthjælpsmodtagere var ude af stand til at administrere kontante beløb.
 Personerne, der var tale om, var henholdsvis en flygtning, der var  

 overgået til kommunen i efteråret 1988, to enlige mødre, der havde gennemført  

 en pædagoguddannelse med hjælp efter bistandslovens § 42, og endnu en enlig  

 mor, der i nogle år havde fået kontanthjælp efter bistandslovens § 37 eller §  

 42.
 Kommunen ankede afgørelserne med henblik på afklaring af, om  

 bistandslovens § 49 kunne anvendes til at administrere kontanthjælpen til  

 personer, der ikke er i stand til at administrere kontante beløb med den  

 følge, at der oparbejdes en stigende og truende gæld til det offentlige.
 Sagerne (foruden j.nr. 21034-90 drejede det sig om 21047-90, 21049-90 og  

 21052-90) er behandlet på principielt ankemøde.
 AFGØRELSE:
 Ankestyrelsen fandt, at bistandslovens § 49 kunne anvendes til  

 administration af kontanthjælp i forbindelse med udgifter til  

 daginstitutionsbetaling, men at dette kun kunne ske efter en individuel og  

 konkret vurdering i hvert enkelt tilfælde.
 Det er en forudsætning for at bringe bestemmelsen i anvendelse, at der har  

 været ydet forgæves bistand til på anden vis at bringe en  

 kontanthjælpsmodtager til at anvende kontanthjælpen til det formål, hvortil  

 den ydes.
 Det kunne ikke anses for godtgjort, at de pågældende  

 kontanthjælpsmodtagere var ude af stand til at administrere kontante beløb.
 Ankestyrelsen lagde herved vægt på, at kommunen efter det oplyste ikke i  

 øvrigt fandt grundlag for at administrere kontanthjælpen, ligesom kommunen  

 efter det oplyste ikke på anden vis, fx gennem en frivillig aftale, havde  

 søgt at imødegå, at der opstod yderligere restancer med  

 daginstitutionsbetalingen.
 Ankestyrelsen tiltrådte således amtsankenævnets afgørelser.
 (* 1)Ved lov nr. 404 af 6. juni 1991 er § 49 ændret, således at der fra  

 den 1. august 1991 er lovhjemmel til at tilbageholde den fremtidige månedlige  

 betaling.
