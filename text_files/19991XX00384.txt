Skriftlig fremsættelse (22. marts  

 2000) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
Forslag til lov om ændring af lov om leje og  

 forskellige andre love (Gennemgribende forbedrede lejemål,  

 landsdækkende huslejenævn, fællesantenner og Grundejernes  

 Investeringsfond) (Lovforslag nr.
L 226).
 Lovforslaget fremsættes med udgangspunkt i de  

 områder, hvor der er et lovbestemt krav om fremsættelse af  

 forslag til revision i folketingsåret 1999-2000.
I forlængelse af behandlingen af lovforslaget er det  

 regeringens hensigt at nedsætte en ekspertgruppe med det formål  

 at færdiggøre Lejelovskommissionens skitse til en modereret  

 lejefastsættelsesmodel.
Ekspertgruppen skal således analysere,  

 gennemarbejde og vurdere skitsen til en modereret model med henblik på,  

 at der foreligger en fuldt beskrevet model, som herefter kan indgå i  

 regeringens kommende drøftelser vedrørende indholdet i en  

 kommende lejelovsrevision.
På baggrund af en række høringssvar til  

 et forslag om indbringelse af husordenssager for huslejenævn,  

 indeholder lovforslaget ikke et forslag herom, idet  der er behov for en mere  

 indgående vurdering af spørgsmålet om  

 huslejenævnenes kompetence i forhold til domstolene på hele det  

 lejeretlige område, dvs. såvel med hensyn til husordenssager som  

 andre lejesager.
Der vil derfor blive nedsat en arbejdsgruppe med det  

 formål at foretage en samlet gennemgang og vurdering af ordningen med  

 huslejenævn på det lejeretlige område.
Det er hensigten, at  

 der skal fremsættes et lovforslag om disse spørgsmål i  

 næste folketingssamling.
 Lovforlaget har følgende indhold:
 1. Ændringer af ordningen i  

 boligreguleringslovens § 5, stk. 2, om lejefastsættelse efter det  

 lejedes værdi for gennemgribende forbedrede lejemål.
 Det foreslås at præcisere sondringen mellem  

 forbedring og vedligeholdelse med det formål at skabe større  

 ensartethed i huslejenævnspraksis.
 Det foreslås, at værdien af de forbedringer,  

 udlejeren i sin tid gennemførte for at komme ind i ordningen, skal  

 bevares som betingelse for at opretholde den særlige  

 lejefastsættelse.
Beløbskravene (170.000 kr./1.500 kr. pr.  

 m2) foreslås reguleret efter nettoprisindeks.
Hermed  

 fastholdes niveauet for den forbedring, som skal være udført for  

 at være omfattet af ordningen.
 Der foreslås en pligt for udlejeren til at indhente  

 en forhåndsgodkendelse fra huslejenævnet af lejens  

 størrelse i de situationer, hvor lejeren ønsker at bytte  

 lejligheden, men hvor størrelsen af den fremtidige leje ikke kendes,  

 fordi udlejeren vil modernisere lejligheden og fastsætte lejens  

 størrelse efter § 5, stk. 2. Lejeren skal herefter orientere den  

 husstand, som lejeren vil bytte med, om den fremtidige leje, hvis byttet  

 ønskes gennemført.
 2. Udbredelse af ordningen med huslejenævn som  

 tvisteinstans til hele landet.
Det foreslås at indføre huslejenævn i  

 alle kommuner.
Herved får lejere og udlejere i uregulerede kommuner  

 ligesom parterne i regulerede kommuner adgang til at få prøvet  

 tvister på en hurtig, nem og billig måde.
 3. Revision af reglerne om betaling for  

 fællesantenne med henblik på at forenkle reglerne.
 De komplicerede regler om betaling for  

 fællesantenner foreslås forenklet gennemgribende, idet det i  

 højere grad overlades til parterne at træffe aftale  

 vedrørende antenneforholdene i ejendommen.
 4. Revision og modernisering af reglerne om  

 Grundejernes Investeringsfond.
 Det foreslås at give Grundejernes Investeringsfond  

 mulighed for med godkendelse af by- og boligministeren at tage nye opgaver op  

 for at sikre en god vedligeholdelse og forbedring af den private  

 udlejningssektor, samtidig med at fonden får mulighed for aktivt at  

 medvirke til udvikling og implementering af bypolitiske initiativer, som  

 berører sektoren.
Indførelse af huslejenævn i samtlige kommuner  

 skønnes med betydelig usikkerhed at medføre en årlig  

 kommunal mindreudgift på 0,8 mill. kr. i 2001-2003 som følge af  

 indførelsen af betaling for indbringelse af sager for  

 huslejenævnet.
Herudover vil forslaget ikke få økonomiske  

 konsekvenser for det offentlige.
De kommunaløkonomiske konsekvenser  

 skal forhandles med de kommunale parter.
 Forslaget om betaling for fællesantenne vil  

 medføre en vis administrativ lettelse for udlejer.
 Herudover skønnes lovforslaget ikke at have  

 erhvervsøkonomiske konsekvenser.
Forslaget skønnes ikke at have  

 miljømæssige konsekvenser.
Det undersøges, om forslagene  

 vedrørende GI indeholder EU-retlige aspekter.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
