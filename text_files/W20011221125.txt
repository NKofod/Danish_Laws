Sømandsfradrag.
Skib der bruges til  

 bl.a. lejrskoleophold, charterturister mv.
 A klager for indkomståret 1998 over, at skatteankenævnet ikke  

 har godkendt sømandsfradrag, 35.643 kr.
 Det fremgår af sagens oplysninger, at klageren for  

 indkomståret 1998 har selvangivet et fradrag på 35.643 kr. i  

 henhold til lov om særlige fradrag for sømænd.
Klageren var i indkomståret 1998 ansat på skibet B, der ejes  

 af Nationalmuseet og udlånes til B-Stiftelsen.
Stiftelsen er en  

 selvejende institution, hvis formål er at fremme aktiviserende,  

 almennyttig virksomhed, herunder socialpædagogisk ungdomsarbejde, i  

 forbindelse med sejlfartøjer ved bl.a. i videst muligt omfang at  

 varetage og sikre driften af skonnerten B og beslægtede aktiviteter.
Skibet anvendes primært til lejrskoletogter med folkeskoleelever og  

 institutioner.
På disse togter deltager 2 eller 3 af stiftelsens  

 sociale klienter.
Sekundært anvendes skibet til charterture for private  

 firmaer.
 Ifølge Danmarks Skibsregister er B registreret som lastskib.
Skatteankenævnet har ved den påklagede afgørelse ikke  

 anset klageren for berettiget til fradrag i henhold til § 3, stk. 2, i lov om  

 særlige fradrag for sømænd.
Til støtte herfor har  

 skatteankenævnet bl.a. anført, at B ikke udelukkende anvendes  

 til erhvervsmæssig befordring af personer eller gods eller som  

 bjærgningsfartøj, jf. lovens § 2, stk. 1, nr. 1. Efter  

 eksisterende retspraksis defineres erhvervsmæssig befordring /  

 bjærgning som erhvervsmæssig virksomhed, der efter skatteretlig  

 praksis er virksomhed, der tilsigter et økonomiske driftsoverskud.  

 Efter det oplyste om B's formål og anvendelse finder nævnet ikke,  

 at der sker en erhvervsmæssig befordring af personer (passagerer) eller  

 gods.
Nævnet har herved henset til, at stiftelsen ikke bliver beskattet  

 som et almindeligt aktie- eller anpartsselskab eller en personlig drevet  

 erhvervsvirksomhed, men efter fondsbeskatningsloven, idet fonde på  

 grund af deres særegne struktur, formål og virke er omfattet af  

 en række undtagelser, hvorved beskatningen af fonde adskiller sig fra  

 aktieselskabsbeskatningen.
Klagerens revisor har overfor Landsskatteretten nedlagt påstand om,  

 at klageren anses for berettiget til fradrag efter § 3, stk. 2, i lov om  

 særlige fradrag for sømænd.
Til støtte herfor har  

 revisoren bl.a. anført, at B er et bevaringsværdigt skib, der  

 ejes af Nationalmuseet.
Skibet udlånes til stiftelsen, der anvender den  

 til lejrskoletogter for folkeskoleelever og andre institutioner samt til  

 chartersejllads for private firmaer.
Stiftelsen har endvidere nogle elever,  

 der sejler med rundt med skibet sammen med den professionelle  

 besætning, og som gennem samvær med andre unge får en  

 mulighed for at kunne danne sig en opfattelse af, hvordan normalt fungerende  

 unge opfører sig socialt.
Der er ikke udarbejdet egentlige  

 driftsregnskaber for B, idet skibets drift indgår i stiftelsens  

 regnskab.
Indtægterne vedrørende B indgår i den  

 skattepligtige erhvervsmæssige indkomst, der beskattes i stiftelsen  

 efter fondsbeskatningsloven.
Gaver og tilskud beskattes som øvrig  

 indkomst, mens al anden indkomst beskattes som erhvervsmæssig indkomst.  

 Vederlag for lejrskoleophold, chartersejllads og for opholdsbetaling for  

 elever beskattes som erhvervsmæssig indkomst.
Samtlige skibets  

 aktiviteter anses dermed i denne sammenhæng for udelukkende  

 erhvervsmæssige.
Aktiviteterne i skibet tilsigter at give et  

 driftsmæssigt overskud, og efter en umiddelbar beregning og vurdering  

 giver aktiviteterne på skibet et driftsmæssigt overskud til  

 dækning af de faste fælles omkostninger.
Det faktum, at  

 stiftelsen beskattes efter fondsbeskatningsloven, medfører ikke, at  

 driften af skibet ikke beskattes efter samme principper som al anden  

 erhvervsmæssig virksomhed.
 Landsskatterettens bemærkninger :
I henhold til § 1 i lov om særlige fradrag for sømænd  

 mv. er betingelsen for at opnå fradrag i medfør af denne lov, at  

 personen erhverver lønindtægt ved tjeneste om bord på et  

 af samme lov omfattet skib.
I henhold til lovens § 2, nr. 1, er det bl.a. en  

 betingelse for, at skibet er omfattet af ordningen, at dette udelukkende  

 anvendes til erhvervsmæssig befordring af personer eller gods eller som  

 bjærgningsfartøj.
Skibet B anvendes til lejrskoletogter og chartersejllads.
Desuden har man  

 sociale klienter ombord.
Landsskatteretten finder ikke, at skibet  er  

 omfattet af nævnte lov, idet skibet ikke anses for udelukkende anvendt  

 til befordring af personer eller gods eller som  

 bjærgningsfartøj.
 Det er derfor med rette, at klageren er nægtet fradrag i henhold til  

 lovens § 3, hvorfor den påklagede ansættelse stadfæstes.  

 Det af klagerens revisor anførte findes ikke at kunne føre til  

 et andet resultat.
