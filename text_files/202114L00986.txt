Betænkning afgivet af Kulturudvalget den 25. maj 2022 Betænkning over Forslag til lov om ændring af museumsloven, lov om Miljø- og Fødevareklagenævnet og forskellige andre love (Dispensation og klagesagsbehandling m.v. på fortidsmindeområdet) [af kulturministeren (Ane Halsboe-Jørgensen)]:
1. Ændringsforslag Kulturministeren har stillet 7 ændringsforslag til lovforslaget.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med de stillede ændringsforslag.
 Et mindretal i udvalget (NB) vil ved 2. behandling af lovforslaget redegøre for sin stilling til lovforslaget og de stillede ændringsforslag.
 Liberal Alliance, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre og Det Konservative Folkeparti Venstres og Det Konservative Folkepartis medlemmer af udvalget bemærker, at der i de eksisterende otte afdelinger i Miljø- og Fødevareklagenævnet er en fornuftig præcedens i forhold til at bruge læge medlemmer, når nævnet skal behandle politiske sager.
Venstre og Det Konservative Folkeparti understreger, at partierne naturligvis forventer, at dette også kommer til at ske i den nye afdeling for kulturarvsforhold.
4. Ændringsforslag med bemærkninger Ændringsforslag Til § 1 Af kulturministeren, tiltrådt af et flertal (udvalget med undtagelse af NB):
 1) I det under nr. 2 foreslåede § 29 e, stk. 6, udgår », herunder hvilke ændringer i tilstanden af et fortidsminde der anses for at være af underordnet betydning«.
[Sproglig ændring] 2) I den under nr. 6 foreslåede ændring af bilag 1, kapitel 1, indsættes før »er opført i år 1865«: »ikke«.
[Korrektion] Til § 2 3) Nr. 1 affattes således:
»1. Overalt i loven ændres »miljø- og fødevareministeren« til: »miljøministeren, ministeren for fødevarer, landbrug og fiskeri og kulturministeren«.« [Lovteknisk ændring] 4) Efter nr. 6 indsættes som nyt nummer:
»01. I § 3, stk. 2, 2. pkt., ændres »Miljø- og Fødevareministeriet« til: »Miljøministeriet, Ministeriet for Fødevarer, Landbrug og Fiskeri og Kulturministeriet«.« [Lovteknisk ændring] 5) I det under nr. 7 foreslåede § 4, stk. 9, udgår »BYFO«.
[Lovteknisk ændring] Til § 18 6) I stk. 1 ændres »1. juni« til: »1. juli«.
[Ændring af ikrafttrædelsestidspunktet] 7) I stk. 2 ændres i 1. pkt. »kapitel 1 i lovens bilag« til: »kapitel 1 i museumslovens bilag 1«.
[Sproglig præcisering] Bemærkninger Til nr. 1 Det foreslås, at lovforslagets § 1, nr. 2, præciseres, så det alene fremgår af det foreslåede § 29 e, stk. 6, at kulturministeren kan fastsætte nærmere regler om ændring i tilstanden af fortidsminder, der er af underordnet betydning efter stk. 1. Det foreslås således, at bisætningen »herunder hvilke ændringer i tilstanden af et fortidsminde der anses for at være af underordnet betydning« udgår, så der ikke kan opstå tvivl om, hvad der er givet bemyndigelse til.
 Ændringsforslaget er en sproglig præcisering af den foreslåede bestemmelse i § 29 e, stk. 6, og indeholder ingen materielle ændringer.
Til nr. 2 Det foreslås, at lovforslagets § 1, nr. 6, ændres, så det fremgår, at fortidsmindetyper, der er nævnt i museumslovens bilag 1, kapitel 1, er omfattet af beskyttelsen i henhold til museumslovens § 29 e, hvis de er synlige i terrænet og ikke er opført i år 1865 eller senere.
 Ændringen foreslås, da det netop er hensigten med det fremsatte lovforslag, at museumslovens bilag 1, kapitel 1, skal indeholde de fortidsmindetyper, som er omfattet af beskyttelsen i henhold til lovens § 29 e, hvis de er synlige i terrænet og ikke er opført i år 1865 eller senere.
 Det er en fejl, at ordet »ikke« er udeladt før »er opført i år 1865 eller senere«, og derfor foreslås det, at lovforslagets § 1, nr. 6, ændres.
Til nr. 3 og 4 Det foreslås, at lovforslagets § 2, nr. 1, nyaffattes, så lovforslagets § 2, nr. 1, alene vedrører, at »miljø- og fødevareministeren« overalt i loven ændres til »miljøministeren, ministeren for fødevarer, landbrug og fiskeri og kulturministeren«.
 Som konsekvens heraf foreslås det at indsætte et nyt nummer, hvor det præciseres, at det er i lov om Miljø- og Fødevareklagenævnet, § 3, stk. 2, 2. pkt., at »Miljø- og Fødevareministeriet« ændres til »Miljøministeriet, Ministeriet for Fødevarer, Landbrug og Fiskeri og Kulturministeriet«.
 Ændringsforslaget indeholder ingen materielle ændringer.
Til nr. 5 Det foreslås, at lovforslagets § 2, nr. 7, der bliver nr. 8, ændres.
Det foreslås, at »BYFO« udgår, da den udpegningsberettigede organisations navn rettelig er Historiske Huse.
 Ændringen er en præcisering for at sikre, at der ikke opstår tvivl om, hvilken forening der er tale om.
 Ændringsforslaget indeholder ingen materielle ændringer.
Til nr. 6 Det foreslås at ændre ikrafttrædelsestidspunktet fra den 1. juni 2022 til den 1. juli 2022. Baggrunden herfor er, at tidsplanen for Folketingets behandling af lovforslaget er ændret, således at den foreslåede ikrafttrædelse til den 1. juni 2022 ikke længere er mulig.
Til nr. 7 Det foreslås, at det i lovforslagets § 18, stk. 2, 1. pkt., præciseres, at der henvises til kapitel 1 i museumslovens bilag 1. Ændringen foreslås for at sikre, at der ikke kan opstå tvivl om, at det er museumslovens bilag 1, kapitel 1, der henvises til.
 Ændringsforslaget indeholder ingen materielle ændringer.
5. Udvalgsarbejdet Lovforslaget blev fremsat den 23. februar 2022 og var til 1. behandling den 4. marts 2022. Lovforslaget blev efter 1. behandling henvist til behandling i Kulturudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 5 møder.
Høringssvar Et udkast til lovforslaget har inden fremsættelsen været sendt i høring, og kulturministeren sendte den 20. december 2021 dette udkast til udvalget, jf.
KUU alm. del  bilag 72. Den 23. februar 2022 sendte kulturministeren høringssvarene og et høringsnotat til udvalget.
Bilag Under udvalgsarbejdet er der omdelt 11 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for sin holdning til lovforslaget.
Spørgsmål Udvalget har under udvalgsarbejdet stillet 21 spørgsmål til kulturministeren til skriftlig besvarelse, som ministeren har besvaret.
Daniel Toft Jakobsen (S) Birgitte Vind (S) Mogens Jensen (S) nfmd.
Anders Kronborg (S) Jan Johansen (S) Kasper Sand Kjær (S) Leif Lahn Jensen (S) Ida Auken (S) Charlotte Broman Mølbæk (SF) Rasmus Nordqvist (SF) Zenia Stampe (RV) Marianne Jelved (RV) Andreas Steenberg (RV) Søren Søndergaard (EL) Christian Juhl (EL) Uffe Elbæk (FG) Ellen Trane Nørby (V) Jan E.
Jørgensen (V) Kim Valentin (V) Hans Christian Schmidt (V) fmd.
Fatma Øktem (V) Stén Knuth (V) Morten Messerschmidt (DF) Dennis Flydtkjær (DF) Peter Skaarup (DF) Pia Kjærsgaard (DF) Birgitte Bergman (KF) Mai Mercado (KF) Lars Boje Mathiesen (NB) Liberal Alliance, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
