Om forståelsen af SM O-121-95 vedrørende fibromyalogi og bilstøtte På regionsmødet den 22. januar 1996 med sekretariatsmedarbejdere i  

 revaliderings- og pensionsnævnene øst for Storebælt blev der rejst spørgsmål  

 om afgørelsen i sag nr. 3 i SM O-121-95.
 SM O-121-95 vedrører 3 afgørelser, hvor Ankestyrelsen tog stilling til, om  

 der kunne bevilges støtte til bil efter bistandslovens § 58 til ansøgere, der  

 lider af fibromyalgi.
Det fremgår af nævnte SM, at ansøgere med fibromyalgi - i lighed med  

 ansøgere med andre lidelser - kan få støtte til bil, hvis de opfylder  

 betingelserne i Socialministeriets bilbekendtgørelse.
Dette forudsætter, at  

 de har et betydeligt kørselsbehov, og at deres funktionsevne er nedsat i et  

 sådant omfang, at kørselsbehovet ikke kan løses på andre måder end ved brug  

 af egen bil.
 Afgørelsen af om betingelserne for tilkendelse af bilstøtte er opfyldt  

 beror på en konkret vurdering af ansøgerens funktionsevne og kørselsbehov.  

 Diagnosen i sig selv er ikke afgørende.
 Det var alene sag nr. 3 i SM O-121-95 (Ankestyrelsens j.nr. 30329-95), der  

 blev drøftet på mødet.
Sagen drejede sig om en 49-årig kvinde, som et revaliderings- og  

 pensionsnævn i september 1987 tilkendte forhøjet almindelig førtidspension på  

 grundlag af en neurose kombineret med en lav smertetærskel.
Nævnet forhøjede  

 pensionen i 1993 til mellemste førtidspension.
Ansøger fik i 1992 stillet  

 diagnosen fibromyalgi, men havde på dette tidspunkt lidt af universelle  

 muskel- og ledsmerter i ca. 17 år.
Ansøger led desuden af lettere slidgigt i  

 rygsøjlen og lettere astma.
 Ankestyrelsen fandt - i lighed med nævnet - ikke, at ansøger opfyldte  

 betingelserne for bilstøtte.
 Ankestyrelsen lagde ved afgørelsen vægt på oplysninger om ansøgers  

 gangdistance og på, at ansøger kunne benytte offentlige transportmidler.  

 Herudover lagde Ankestyrelsen vægt på, at diagnosen fibromyalgi først var  

 stillet i 1992, og at fibromyalgilidelsen endnu ikke med sikkerhed kunne  

 anses for at bevirke en varig nedsættelse af funk-tionsevnen.
 Et statsamt rejste på mødet spørgsmål om, hvordan Ankestyrelsens  

 begrundelse harmonerede med det forhold, at der allerede var tilkendt  

 mellemste førtidspension på baggrund af fibromyalgilidelsen, hvor statsamtet  

 forudsatte, at de af Ankestyrelsen fastsatte principper for tilkendelse af  

 pension har været opfyldt.
Indledningsvis skal det slås fast, at Ankestyrelsen ikke med afgørelsen er  

 gået ind i spørgsmålet om pension, men har lagt til grund, at ansøgeren havde  

 en varig lidelse - uden at Ankestyrelsen ved behandlingen af bilsagen havde  

 anledning til og behov for at vægte graden af ansøgerens forskellige  

 lidelser, herunder fibromyalgi.
Det kan i øvrigt oplyses, at Ankestyrelsen  

 ikke på noget tidspunkt har taget stilling til ansøgerens pensionsforhold.
 Ankestyrelsens udgangspunkt i den konkrete sag var derfor, at ansøgeren  

 havde en varig lidelse, som et revaliderings- og pensionsnævn havde fundet  

 berettigede til pension.
 Pensionstilkendelse i sig selv udløser imidlertid ikke ret til bilstøtte.  

 Forudsætningen for at få tilkendt støtte til bil efter bistandslovens § 58  

 er, som ovenfor nævnt, at der i den konkrete situation er konstateret en  

 nedsættelse af funktionsevnen, som set i forhold til et konstateret  

 kørselsbehov gør, at kørselsbehovet kun kan løses ved brug af egen bil.
 Der kan således udmærket være tale om, at en ansøger har en varig lidelse,  

 som udløser førtidspension, men at denne lidelse - set i relation til  

 betingelserne i bilbekendtgørelsen - ikke påvirker funktionsniveauet,  

 herunder evnen til at færdes, i et sådant omfang, at ansøgeren opfylder  

 betingelserne i bilbekendtgørelsen.
