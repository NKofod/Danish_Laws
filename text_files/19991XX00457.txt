Skriftlig fremsættelse (13. april 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til folketingsbeslutning om udkast til  

 rammeafgørelse om styrkelse af beskyttelsen mod  

 falskmøntneri.
(Beslutningsforslag nr.
B 148).
 Beslutningsforslaget indebærer, at Folketinget giver  

 sit samtykke til, at Danmark i Rådet for Den Europæiske Union  

 medvirker til vedtagelsen af et udkast til rammeafgørelse om styrkelse  

 af beskyttelsen mod falskmøntneri ved hjælp af strafferetlige og  

 andre sanktioner, i forbindelse med indførelsen af euroen.
 Der er i en konvention med tilhørende protokol fra  

 1929 fastsat nærmere regler for bekæmpelse af  

 falskmøntneri. 1929-konventionen er ratificeret af Danmark den 5.  

 februar 1931. De øvrige EU-lande bortset fra Sverige og Luxembourg  

 har ligeledes ratificeret 1929-konventionen.
 Baggrunden for udkastet til rammeafgørelse er et  

 ønske om at ajourføre og supplere 1929-konventionen samt i  

 EU-landene at sikre en passende og effektiv beskyttelse mod  

 falskmøntneri, herunder falskmøntneri med hensyn til  

 euroen.
 Udkastet til rammeafgørelse er udarbejdet med  

 hjemmel i artikel 34, stk. 2, litra b), i Traktaten om Den Europæiske  

 Union (TEU), hvorefter Rådet på initiativ af en medlemsstat eller  

 Kommissionen med enstemmighed kan vedtage rammeafgørelser om indbyrdes  

 tilnærmelse af medlemsstaternes love og administrative  

 bestemmelser.
 Rammeafgørelser er bindende for medlemsstaterne med  

 hensyn til det tilsigtede mål, men overlader det til de nationale  

 myndigheder at bestemme form og midler for gennemførelsen.  

 Rammeafgørelser indebærer ikke umiddelbar anvendelighed.
Udkastet til rammeafgørelse indeholder bl.a.  

 bestemmelser, hvorefter medlemsstaterne forpligter sig til kriminalisere en  

 række handlinger.
Det drejer sig bl.a. om fremstilling og forandring af  

 penge samt udgivelse af falske penge i bedragerisk hensigt.
 Udkastet til rammeafgørelse indeholder endvidere  

 regler, hvorefter medlemsstaterne skal sikre, at ovennævnte handlinger  

 kan straffes med effektive strafferetlige sanktioner, ligesom medlemsstaterne  

 for så vidt angår fremstilling og forandring af penge forpligtes  

 til at fastsætte en strafferamme på mindst 8 år.
 Endelig indeholder udkastet til rammeafgørelse  

 bestemmelser om straffemyndighed og om koordination af retsforfølgning  

 samt bestemmelser om strafansvar for juridiske personer.
Det er Justitsministeriets vurdering, at de i udkastet til  

 rammeafgørelse foreslåede præciseringer af, hvilken  

 adfærd medlemsstaterne skal kriminalisere - bl.a. i lyset af  

 straffelovens regler om forsøg og medvirken - ikke vil kræve  

 ændringer af straffeloven.
De groveste former for falskmøntneri  

 straffes efter straffeloven med fængsel i 12 år, hvorfor heller  

 ikke kravene til de strafferetlige sanktioner vil kræve  

 lovændringer.
Endelig må de foreslåede bestemmelser om  

 straffemyndighed anses for omfattet af straffelovens §§ 6-8.
Straffeloven indeholder imidlertid ikke hjemmel til at  

 straffe juridiske personer for overtrædelse af straffelovens  

 bestemmelser om falskmøntneri mv.
Opfyldelse af bestemmelserne herom i  

 udkastet til rammeafgørelse vil således kræve  

 lovændring.
 Danmarks medvirken til Rådets vedtagelse af  

 rammeafgørelser, der kræver ændringer af dansk lovgivning,  

 forudsætter Folketingets forudgående samtykke efter grundlovens §  

 19, stk. 1.
 Vedtagelse af udkastet til rammeafgørelse forventes  

 at kunne finde sted på rådsmødet (retlige og indre  

 anliggender) den 29.- 30. maj 2000.
 Idet jeg i øvrigt henviser til beslutningsforslaget  

 og de ledsagende bemærkninger, skal jeg herved anbefale forslaget til  

 det høje Tings velvillige behandling.
