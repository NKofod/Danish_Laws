Skriftlig fremsættelse (10. februar 2000) Forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om radio- og teleterminaludstyr og  

 elektromagnetiske forhold.
(Lovforslag nr.
L 199).
Lovforslaget  

 indeholder regler om markedsføring og ibrugtagning af tele- og  

 radiokommunikationsudstyr og andre elektriske og elektroniske apparater, der  

 kan give anledning til forstyrrelser.
Sigtet med den pågældende  

 lovgivning er at fastsætte minimumskrav til udstyr som ovenfor  

 nævnte, som forudsætning for at dette kan markedsføres og  

 tages i brug i Danmark, herunder for at det kan tilsluttes et telenet i  

 Danmark.
Der er tale om en forenklet og smidiggjort videreførelse af  

 allerede gældende lovgivning.
En del af baggrunden for, at der nu  

 gennemføres en revision af de gældende regler, er at der er  

 kommet et nyt EU-direktiv om radio- og teleterminaludstyr, som indeholder en  

 række forenklinger.
Fristen for gennemførelsen af direktivet er  

 den 8. april 2000.
Den nye regulering styrker udviklingen af et effektivt  

 fungerende indre marked for radio-og teleterminaludstyr.
Et stort indre  

 marked for radio- og teleterminaludstyr uden nationale godkendelsesbarrierer  

 vil skærpe konkurrencen og føre til et bredere og hurtigere  

 udbud af billigere produkter.
Derved understøttes den  

 fuldstændige liberalisering af telekommunikationssektoren.
Etableringen  

 af et effektivt fungerende konkurrencemarked også på dette  

 område er vigtigt for både forbrugere, udbydere af telenet eller  

 teletjenester og udstyrsfabrikanter.
 Private og professionelle brugere har primært to  

 interesser i relation til radio- og teleterminaludstyr, der  

 markedsføres og sælges i Danmark: Det er væsentligt, at  

 udstyret ikke er sundhedsfarligt eller til fare for brugernes sikkerhed, at  

 det ikke i uacceptabelt omfang forstyrrer eller lader sig forstyrre, samt at  

 det i praksis kan anvendes i de telenet, som man kan blive kunde hos.  

 Samtidig er det også i brugernes interesse hurtigst muligt at få  

 adgang til nye og avancerede produkter, som kan lette adgangen til  

 netværkssamfundet i bred forstand.
Formålet med de i lovforslaget omhandlede regler om  

 elektromagnetiske forstyrrelser er på den ene side at videreføre  

 de gældende regler på EMC-området, og på den anden  

 side, ved at integrere disse regler med de ovenfor nævnte regler om  

 markedsføring og ibrugtagning af radio- og teleterminaludstyr, at  

 få etableret et ensartet og sammenhængende regelsæt for  

 markedsføring m.v. af alle former for elektriske og elektroniske  

 apparater og radio- og teleterminaludstyr.
Derudover er en del af sigtet at  

 modernisere og indrette Telestyrelsens tilsyns- og kontrolbeføjelser i  

 overensstemmelse med den øvrige telelovgivning.
 Endelig indeholder lovforslaget visse konsekvensrettelser  

 i lov om Telestyrelsen og lov om radiokommunikation og tildeling af  

 radiofrekvenser, som har sammenhæng med den ovenfor nævnte  

 regulering.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
