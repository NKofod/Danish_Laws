Nr LSF 178 Forslag til Lov om midlertidigt huslejestop for erhvervslejemål Fremsat af Pia Gjellerup (S) Svend Andersen (S) Baadsgaard (S) Jørn  

 Jespersen (SF) Pelle Voigt (SF) Jørgen Estrup (RV) Niels Helveg Petersen (RV) den 15. januar 1988 § 1. Denne lov gælder for lejeaftaler om hus eller husrum, der udelukkende anvendes til andet end beboelse, og som er omfattet af lov om leje.
§ 2. For hus eller husrum, der var udlejet senest den 15. januar 1988, må udlejeren ikke oppebære en leje, der er højere end lejen på dette tidspunkt.
 Stk. 2. Ved genudlejning af de i stk. 1 nævnte rum efter den 15.
janaur 1988 må udlejeren ikke oppebære en leje, der er højere end den seneste lovlige leje.
Stk. 3. Reglen i stk. 1 er ikke til hinder for, at en udlejer gennemfører lejeforhøjelser som følge af stigninger i skatter og afgifter m.v., jf. §§ 50 og 51 i lov om leje.
Stk. 4. Reglen i stk. 1 er heller ikke til hinder for gennemførelse af lejeforhøjelser, der modsvares af øget brugsværdi som følge af forbedringer, jf. kapitel X i lov om leje.
Stk. 5. Ved udlejning af rum, der ikke er omfattet af stk. 1, må begyndelseslejen ikke overstige det lejedes værdi , jf. § 47, stk. 1 og 2, i lov om leje.
§ 3. Udlejer kan endvidere gennemføre lejeforhøjelser i henhold til kontraktbestemmelser om forhøjelse af lejen med bestemte beløb til bestemte tidspunkter samt i henhold til kontraktbestemmelser om lejeregulering efter pristal eller lignende, men lejen må ikke efter forhøjelsen overstige det lejedes værdi, jf. § 47, stk. 2, i lov om leje.
§ 4. Boligretten træffer afgørelse i sager om lejefastsættelse og lejeregulering efter § 2.
§ 5. Har udlejeren opkrævet højere leje end tilladt, kan lejeren kræve det for meget betalte tilbage.
§ 6. Med bøde eller hæfte straffes den, der afkræver en lejer højere leje end tilladt efter §§ 2 og 3.
§ 7. Loven træder i kraft den 15. januar 1988 og har gyldighed til og med den 31. december 1988.
Stk. 2. Sager vedrørende lejeforhøjelser, der er lovligt varslet til ikrafttræden senest den 15. januar 1988, afgøres efter lov om leje, som var gældende på lejeforhøjelsens ikrafttrædelsestidspunkt.
 § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger Lovforslaget har til formål at indføre stop for lejestigninger for erhvervslejemål.
Undtaget herfra er dog lejeforhøjelser som følge af stigninger i nødvendige udgifter som skatter, afgifter m.v.
samt lejestigninger, der modsvares af øget brugsværdi som følge af gennemførte forbedringer.
Lovforslaget har virkning fra fremsættelsesdatoen og skal ses i sammenhæng med de undersøgelser, der for tiden foregår i Boligministeriet og i politiske kredse med henblik på forberedning af en lovmæssig regulering af erhvervslejeforhold.
Det er nødvendigt at skabe ro på området, således at en optimal løsning ikke på forhånd væltes over ende af en fuldstændig ukontrolleret udvikling.
Baggrunden for forslaget er de store lejestigninger, som har fundet sted den senere tid for erhvervslejere, specielt i de centrale dele af byerne.
Pengeinstitutter, forsikringsselskaber, store selskaber, markedskæder m.v. har på grund af deres økonomiske dominans fastsat prisen for erhvervslejemål så højt, at den mindre erhvervsdrivende og detailforretninger fortrænges fra bymidten i strid med ønsket om en alsidig detailhandel og plads for de mindre erhvervsdrivende i bymidten.
