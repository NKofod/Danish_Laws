Ankestyrelsens principafgørelse D-10-98 om § 28-aftale - dagpenge - refusion Resume:
 En offentlig arbejdsgiver var ikke berettiget til refusion i henhold til en § 28-aftale (indgået i den løbende sygeperiode) i forbindelse med, at lønmodtageren efter længere tid med sygemelding på fuld tid overgik til delvis sygemelding, idet der ikke hermed var indtrådt en ny 2-ugers periode.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 28 Lov om sygedagpenge - lov nr. 563 af 9. juni 2006 - § 56 Sagsfremstilling:
 En lønmodtager, der var ansat hos en offentlig arbejdsgiver, blev sygemeldt fra den 15. juli 1996 på grund af en whiplash-læsion.
 Den 9. december 1996 godkendte kommunen en § 28-aftale for perioden 8. november 1996 til 7. november 1997.
 Lønmodtageren genoptog arbejdet delvis fra den 2. december 1996.
 Kommunen traf afgørelse om, at der ikke kunne ydes refusion i henhold til § 28-aftalen, før der var indtrådt en ny arbejdsgiverperiode, idet offentlige arbejdsgivere med en § 28-aftale kan få refunderet sygedagpenge for de første 2 uger af sygefraværet, men selv skal afholde de resterende udgifter til sygedagpenge, hvis fraværet varer mere end 2 uger.
 Arbejdsgiveren klagede med den begrundelse, at andre kommuner refunderede delvise sygedagpenge for medarbejderes manglende arbejdstimer, når der var en § 28-aftale.
 Afgørelse:
Arbejdsgiveren havde ikke ret til refusion i forbindelse med medarbejderens sygefravær fra den 15. juli 1996. Efter dagpengelovens § 28 og § 55 i Socialministeriets bekendtgørelse nr. 701 af 22. juli 1994 kan en arbejdsgiver med kommunens godkendelse indgå en aftale med en lønmodtager, hvis fraværsrisikoen på grund af en langvarig eller kronisk sygdom er væsentligt forøget.
Aftalen giver arbejdsgiveren ret til at få refunderet udgifter til dagpenge for de 2 første uger af hvert sygefravær som følge af lidelsen.
 Dagpengeudvalget lagde ved afgørelsen vægt på, at medarbejderen havde været fraværende på grund af whiplashlæsion fra den 15. juli 1996, og at der først den 8. november 1996 blev indgået en aftale efter dagpengelovens § 28, der blev godkendt af kommunen den 9. december 1996 for perioden fra den 8. november 1996 til den 7. november 1997, samt at der var tale om en fortsat delvis sygeperiode, uden at der var indtrådt en ny 2-ugersperiode.
 Dagpengeudvalget tilføjede, at retten til refusion efter dagpengelovens § 28 i de 2 første uger af sygefraværet gælder, uanset om der er tale om fuld eller delvis uarbejdsdygtighed på grund af lidelsen.
 Dagpengeudvalget tiltrådte således kommunens afgørelse.
