 Ved vurderingen af om en arbejdsskade havde medført tab af  

 erhvervsevne, kunne det ikke tillægges betydning, at skadelidte ikke havde  

 genoptaget sit arbejde på grund af ægtefællens sygdom og plejebehov.
 REDEGØRELSE FOR SAGEN:
En fabriksarbejder var udsat for et ulykkestilfælde i januar 1981, hvorved  

 hun pådrog sig et kompliceret brud i venstre fodled.
Efter ulykkestilfældet  

 udvikledes der slidgigt i fodleddet, hvilket resulterede i, at skadelidte fik  

 foretaget en stivgøringsoperation i august 1982.
Om skadelidtes arbejdsmæssige forhold var det oplyst, at hun havde været  

 hjemmearbejdende hustru indtil ca. 1975/76, hvor hun på grund af ægtefællens  

 sygdom måtte påtage sig arbejde uden for hjemmet.
Indtil ulykkestilfældet  

 havde skadelidte haft fuldtidsarbejde som fabriksarbejder.Hun havde konstant  

 haft gående/stående arbejde.
Skadelidtes arbejdsindtægt havde i 1980 udgjort  

 83.400 kr.
Hun havde ikke genoptaget arbejdet efter ulykkestilfældet,men  

 efter raskmelding fået arbejdsløshedsdagpenge og senere kontanthjælp efter  

 bistandsloven.
 Om skadelidtes helbredsmæssige forhold var det i en speciallægeerklæring  

 bl.a. anført, at der ikke var påvist lidelser i skadelidtes  

 bevæge/støtteapparat, der skulle være en hindring for, at hun skulle kunne  

 genoptage sit tidligere arbejde.
 AFGØRELSEN, DER KLAGES OVER:
Sikringsstyrelsen tilkendte skadelidte en erstatning på 91.272 kr.  

 beregnet efter en nedsættelse af erhvervsevnen på 15%. Sikringsstyrelsen  

 begrundede sin afgørelse med, at skadelidte havde haft gående/stående  

 arbejde, hvorfor invaliditeten i sig selv måtte være en ganske svær  

 belastning for en husmoder med fuldt udearbejde, som der var behov for på  

 grund af ægtefællens status som pensionist.
Sikringsstyrelsen henviste  

 endvidere til, at ægtefællen havde et plejebehov, der nødvendiggjorde  

 hjemmehjælp, selv om skadelidte opholdt sig i hjemmet, ligesom det måtte  

 anses for tvivlsomt, om skadelidte kunne vende tilbage til arbejdsmarkedet,  

 når de hjemlige forhold var mere afklarede.
 KLAGEN TIL ANKESTYRELSEN:
 Forsikringsselskabet henviste i sin klage til den nævnte  

 speciallægeerklæring, hvorefter der ikke var påvist lidelser i  

 bevæge/støtteapparatet, der hindrede genoptagelse af tidligere arbejde.  

 Selskabet fandt det uden betydning for arbejdsskaden, at skadelidte ikke var  

 til rådighed for arbejdsmarkedet på grund af ægtefællens plejebehov.
 LOVGRUNDLAG:
 Lov om arbejdsskadeforsikring, § 27, stk. 1.
 ANKESTYRELSENS AFGØRELSE:
Ved vurdering af om en arbejdsskade har medført tab af erhvervsevne, kan  

 det ikke tillægges betydning, at skadelidte ikke har genoptaget sit arbejde  

 på grund af ægtefællens sygdom og plejebehov.
Ankestyrelsen er således på  

 dette punkt enig med forsikringsselskabet.
 Efter oplysningerne om de objektive følger efter arbejdsskaden finder  

 ankestyrelsen imidlertid, at denne har medført en nedsættelse af  

 erhvervsevnen, som skønsmæssigt kan fastsættes til 15%.
 Med denne begrundelse tiltræder ankestyrelsen sikringsstyrelsens  

 afgørelse.
