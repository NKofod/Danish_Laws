Ankestyrelsens principafgørelse U-2-06 om fremtidige behandlingsudgifter i form af tandbehandlingsudgifter - levetid på kronebehandling - arbejdsskade Resume:
 Ankestyrelsen har i principielt møde behandlet en sag om fremtidige udgifter til helbredelse efter lov om arbejdsskadesikring til belysning af fremtidige tandbehandlingsudgifter, herunder levetiden for en kronebehandling.
Fremtidige udgifter til sygebehandling kunne betales, hvis behandlingen var en følge af arbejdsskaden og skønnedes nødvendig for at opnå bedst mulig helbredelse.
Herved skulle forstås en varig bedring i helbredstilstanden, hvilket ville sige, at en manglende behandling varigt forværrede skadens følger.
 Ankestyrelsen lagde vægt på, at tandbehandling i form af en kronebehandling som udgangspunkt havde en holdbarhed på ca. 15 år.
 Love:
Lov om arbejdsskadesikring - lov nr. 422 af 10. juni 2003 - § 15 og § 16 Sagsfremstilling:
Den 19. oktober 2004 forsøgte tilskadekomne at åbne en plasticpose med tænderne, idet hun havde svært ved at løsne knuden med hænderne.
Tilskadekomne bed i denne forbindelse hårdt sammen, hvorved tanden +2 knækkede.
Arbejdsskadestyrelsen traf den 25. april 2005 afgørelse om anerkendelse af hændelse af 19. oktober 2004 som et ulykkestilfælde.
Der blev samtidigt truffet afgørelse om afslag på godtgørelse for varigt mén og erstatning for tab af erhvervsevne samt tilkendelse af delvis dækning af udgifter til tandbehandling og til fremtidige behandlinger med et beløb på 1.557 kr.
 Tilskadekomnes advokat klagede den 13. maj 2005 over afgørelsen om delvis dækning af udgiften til tandbehandlingen samt delvis dækning af fremtidige behandlinger med et engangsbeløb til 1.557 kr.
 Sagen blev behandlet principielt til belysning af, hvor længe en tandbehandling i form af kronebehandling kunne holde.
 Afgørelse:
 Ankestyrelsen stadfæstede Arbejdsskadestyrelsens afgørelse om tilkendelse af delvis erstatning af tandbehandlingsudgiften på tanden +2 under sagens behandling svarende til halvdelen og tilkendelse af delvis erstatning for de fremtidige tandbehandlingsudgifter på tanden +2 svarende til halvdelen.
Ankestyrelsen lagde vægt på, at tanden +2 på skadestidspunktet var svækket på grund af forudbestående rodbehandling og fyldning.
Der var tale om en meget stor tragtformet udboring op i tanden.
Ankestyrelsen lagde videre vægt på, at rodbehandlede tænder blev skøre og frakturerede let dels på grund af udtørring af tandbenet, der medførte, at tanden blev skør, og dels som følge af den ret store udboring, der var nødvendig for at rodbehandle tanden.
Det var derfor kun halvdelen af udgifterne til tandbehandlingen, der dækkedes.
Den akutte behandling dækkedes fuldt ud.
Ankestyrelsen lagde for så vidt angår de fremtidige tandbehandlingsudgifter vægt på, at tandbehandlingen i form af en kronebehandling som udgangspunkt havde en holdbarhed på ca. 15 år.
Der var i tilskadekomnes tilfælde ikke anført forhold, der kunne begrunde en fravigelse fra dette udgangspunkt.
 Idet tilskadekomne havde forudbestående svækkelse af tanden i form af en stor udboring i forbindelse med rodbehandling og fyldning, var det alene halvdelen af udgifterne til den fremtidige behandling, der dækkedes, svarende til et samlet beløb på 1.557 kr.
