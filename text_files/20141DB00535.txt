Betænkning afgivet af Retsudvalget den 5. februar 2015 Betænkning over Forslag til folketingsbeslutning om etablering af en ungdomsdomstol for unge mellem 12 og 17 år [af Karsten Lauritzen (V), Peter Skaarup (DF), Simon Emil Ammitzbøll (LA) og Tom Behnke (KF)]:
1. Udvalgsarbejdet Beslutningsforslaget blev fremsat den 5. november 2014 og var til 1. behandling den 18. december 2014. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 4 møder.
Spørgsmål Udvalget har stillet 1 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, SF, EL og SIU) indstiller beslutningsforslaget til forkastelse.
 Et mindretal i udvalget (V, DF, LA og KF) indstiller beslutningsforslaget til vedtagelse uændret.
Venstres, Dansk Folkepartis, Liberal Alliances og Det Konservative Folkepartis medlemmer af udvalget finder det bekymrende, at en hård kerne af unge mennesker præger samfundsbilledet med grovere og grovere kriminalitet.
Det nuværende system fungerer ikke optimalt med hensyn til at kunne håndtere disse unge kriminelle.
V, DF, LA og KF mener derfor, at der er behov for etablering af en egentlig ungdomsdomstol, der er særligt indrettet til at tage hånd om de problematikker og pædagogiske hensyn, der skal tages, når unge begår kriminalitet.
V, DF, LA og KF påpeger, at en ungdomsdomstol skal have vide beføjelser til at fastsætte sanktioner, hvori der bl.a. kan tages hensyn til de unges forskellige baggrund og modenhed, sådan at sanktionen er tilpasset den enkelte unge.
Samtidig skal en ungdomsdomstol sikre, at der skabes mest mulig retssikkerhed for den enkelte unge, som det i dag kendes fra det almindelige domstolssystem, men som ikke findes i det sociale system.
En ungdomsdomstol skal desuden være med til at øge beskyttelsen af unge under 15 år og dermed udgøre et værn imod, at ældre kriminelle presser unge under den kriminelle lavalder til at begå kriminalitet.
V, DF, LA og KF synes, at det er afgørende, at Folketinget gør alt, hvad der er muligt, for at stoppe den grove form for kriminalitet, der findes blandt en lille skare af unge.
Samtidig har samfundet en pligt til at hjælpe disse unge ud af deres kriminalitet, så de undgår en fremtid i en kriminel løbebane.
Det gøres bedst ved at sikre, at de unge forstår deres ugerning og konsekvenserne heraf, samtidig med at de voksne mennesker, de møder i systemet, har en professionel tilgang til og en specialiseret indsigt i, hvordan man bedst håndterer disse unge.
Derfor foreslås der oprettet en særlig ungdomskriminalforsorg under Kriminalforsorgen, der ud over at føre tilsyn med de unge skal sikre det bedst mulige forløb for den enkelte unge og dennes situation.
V, DF, LA og KF tager afstand fra skræmmebilledet om, at forslaget vil sætte børn i fængsel.
Det skal derfor understreges, at forslaget ikke medfører, at børn og unge under 18 år skal i fængsel.
V, DF, LA og KF påpeger, at en ny undersøgelse af tilbagefaldet til kriminalitet foretaget af Danske Regioner viser, at omkring 77 pct. af de unge kriminelle får en dom igen.
Der henvises til artiklen »Tilbagefald: 3 ud af 4 ungdomskriminelle får en dom igen« bragt i Politiken den 1. februar 2015.
Desuden påpeges det, at en lang række EU-lande allerede i dag har et særligt strafferetligt system til særbehandling af sager om kriminalitet begået af unge under myndighedsalderen.
Det mener V, DF, LA og KF at Danmark burde lade sig inspirere af.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) Julie Skovsby (S) Astrid Krag (S) Mette Reissmann (S) Jeppe Bruus (S) Rasmus Prehn (S) Jeppe Mikkelsen (RV) Zenia Stampe (RV) Marlene Borst Hansen (RV) Karina Lorentzen Dehnhardt (SF) fmd.
Pernille Vigsø Bagge (SF) Pernille Skipper (EL) Johanne Schmidt-Nielsen (EL) Henning Hyllested (EL) Nick Nielsen (SIU) Kim Andersen (V) Preben Bang Henriksen (V) Martin Geertsen (V) Søren Pind (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Christian Langballe (DF) Martin Henriksen (DF) Peter Skaarup (DF) Kim Christiansen (DF) Simon Emil Ammitzbøll (LA) Mai Mercado (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 19 Bilagsnr.
