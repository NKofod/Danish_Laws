Ankestyrelsens principafgørelse P-6-06 om ophør af udbetaling - frist for indsendelse af oplysninger (leveattest) - brev om frist ikke modtaget - myndighedens manglende dokumentation for afsendelse af brev - pension Resume:
 En pensionist med bopæl i udlandet indsendte ikke leveattest m.v. inden for den fastsatte frist.
 Det medførte dog ikke ophør af pensionsudbetalingen, da der ud fra en konkret vurdering ikke var tilstrækkeligt grundlag herfor.
Der blev blandt andet lagt vægt på pensionistens oplysning om, at han ikke havde modtaget brev om at indsende attesten m.v., sammenholdt med, at Sikringsstyrelsen ikke var i besiddelse af kopi af brevet om indsendelse af oplysninger og ikke entydigt havde oplyst, hvornår brevet var afsendt.
Der var desuden ikke udsendt påmindelsesbrev, og der blev også lagt vægt på, at pensionisten havde etableret en ordning om eftersendelse af post.
 Love:
Lov om social pension - lovbekendtgørelse nr. 759 af 2. august 2005 - § 41, stk. 2 Sagsfremstilling:
 En pensionist med bopæl i udlandet havde ikke indsendt leveattest og civilstandserklæring til Den Sociale Sikringsstyrelse inden for den fastsatte frist.
Den 16. september 2003 skrev Sikringsstyrelsen derfor til ham, at udbetalingen af hans pension ville ophøre med virkning fra den 1. oktober 2003, jf. pensionslovens § 41, stk. 2. Pensionsudbetalingen ville først blive genoptaget med virkning fra den 1. i måneden efter, at Styrelsen havde modtaget blanketterne fra ham.
Det betød, at han mistede pensionen i den mellemliggende periode.
I brev af 7. oktober 2003 oplyste han, at han aldrig havde modtaget Sikringsstyrelsens brev fra juni 2003 med leveattesten.
Han opholdt sig i juni måned hos sin søn i England.
Han havde imidlertid sikret sig, at portneren ved hans bopæl eftersendte posten til ham.
Efter hjemkomsten den 3. oktober 2003 modtog han brevet fra Sikringsstyrelsen.
Efterfølgende blev det gjort gældende, at brevet ikke var afsendt fra Sikringsstyrelsen.
Ankestyrelsen tiltrådte Sikringsstyrelsens afgørelse om bortfald af pension.
Ankestyrelsen fandt, at han i forbindelse med, at han opholdt sig længere tid i udlandet, kunne have draget omsorg for, at Sikringsstyrelsen var orienteret herom.
Pensionisten indbragte sagen for Folketingets Ombudsmand, hvor sagens forløb og Sikringsstyrelsens praksis for udsendelse af breve m.v. yderligere blev belyst.
På baggrund af en henstilling herom fra Folketingets Ombudsmand genoptog Ankestyrelsen sagen til principiel behandling.
 Afgørelse:
 Pensionisten havde ret til udbetaling af pension for oktober 2003.
 Det betød, at Sikringsstyrelsen skulle efterbetale pension for oktober måned.
 Ankestyrelsen vurderede, at der ikke var tilstrækkeligt grundlag for, at pensionsudbetalingen ophørte pr. 1. oktober 2003.
 Ifølge pensionslovens § 41, stk. 2 ophører pensionsudbetalingen helt eller delvis med udgangen af den måned, hvori fristen for indgivelse af oplysninger er udløbet, og pensionsudbetalingen genoptages med virkning fra den 1. i måneden, efter at oplysningerne er modtaget.
Ankestyrelsen lagde vægt på oplysningen om, at pensionisten ikke havde modtaget Sikringsstyrelsens brev om at indsende leveattest og civilstandserklæring sammenholdt med, at Sikringsstyrelsen ikke var i besiddelse af en kopi af brevet, og at Sikringsstyrelsen ikke entydigt havde oplyst, hvornår brevet efter styrelsens opfattelse var afsendt.
Der blev desuden taget hensyn til, at der ikke var oplysninger om proceduren i Post Danmark for afsendelse af brevet fra Post Danmark, og at Post Danmark få måneder senere - på grund af tekniske vanskeligheder - måtte opgive at udsende påmindelsesbreve.
 Ankestyrelsen lagde samtidig vægt på, at pensionisten havde etableret en ordning, hvorefter portneren i boligkomplekset, hvor han boede en gang ugentlig enten eftersendte posten til det aktuelle opholdssted eller sendte posten til huset i Danmark, hvor familie og venner angiveligt sørgede for den videre eftersendelse, uanset at denne ordning rummede mulighed for usikkerhed og fejl.
 Ankestyrelsen ændrede således sin tidligere afgørelse og dermed også Sikringsstyrelsens afgørelse.
