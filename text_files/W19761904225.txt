Udtalt, at en murer som havde oppebåret arbejdsløshedsunderstøttelse,  

 men nu var i færd med at bygge eget hus, måtte antages at have haft et  

 indtægtstab i forbindelse med en sygeperiode, dels fordi han herved blev  

 afskåret fra at få værdien af eget arbejde på huset, dels fordi hans  

 tilbagevenden til arbejdsmarkedet forsinkedes.
Han fandtes derfor berettiget  

 til dagpenge.
 MEDDELELSE OM AFGØRELSEN:
 Murerforbundet i Danmark indankede for et af sine medlemmer en af  

 sikringsstyrelsen truffet afgørelse, hvorefter der ikke tilkom medlemmet  

 dagpenge i forbindelse med en sygeperiode fra den 2. februar 1975.
Det fremgik af sagen, at medlemmet, der i 1974 havde en A-indkomst på ca.  

 51.000 kr., oppebar arbejdsløshedsunderstøttelse fra slutningen af november  

 1974 til begyndelsen af januar 1975, hvor han begyndte at opføre hus som  

 selvbygger.
Det fremgik endvidere, at han den 2. februar 1975 afgav  

 sygemelding til socialforvaltningen, og at han fra den 5. februar 1975 modtog  

 lægebehandling.
 Socialforvaltningen havde forelagt spørgsmålet, om der tilkom ansøgeren  

 sygedagpenge, for sikringsstyrelsen under henvisning til, at han selv hævdede  

 at have et indtægtstab på grund af sygdommen samt til, at han måtte betale  

 sin broder, der var murermester, for at fuldføre arbejdet.
Sikringsstyrelsen havde indhentet oplysninger fra skattevæsenet, hvoraf  

 det fremgik, at en selvbygger beskattes af den del af arbejdet, der falder  

 indenfor hans eget fag.
Murerarbejdet på et hus på 130 m2 vurderes efter det  

 oplyste til 10.000 kr.
 Sikringsstyrelsen udtalte, at ansøgeren måtte betragtes som lønarbejder,  

 men da han ikke var berettiget til arbejdsløshedsunderstøttelse, fandt  

 styrelsen, at han heller ikke var berettiget til sygedagpenge, idet han ikke  

 havde lidt noget indtægtstab som følge af sygdommen.
Foranlediget af Landsorganisationen i Danmark genoptog sikringsstyrelsen  

 sagen og fastholdt den tidligere trufne afgørelse, idet der ikke i  

 forbindelse med sygeperioden kunne siges at foreligge noget konkret  

 indtægtstab.
Sikringsstyrelsen havde lagt vægt på, at ansøgeren frivilligt  

 for en tid var fraværende fra det almindelige arbejdsmarked for i egen  

 interesse at kunne opføre et hus til brug for familien.
Sikringsstyrelsen  

 fandt, at der forelå en art selvrisiko, og at det derfor ikke forekom  

 rimeligt, at der skulle kunne ydes dagpenge, når byggeriet forsinkedes på  

 grund af sygdom.
Sikringsstyrelsen lagde endelig vægt på, at der heller ikke  

 kunne ydes erstatning for tabt arbejdsfortjeneste, såfremt byggeriet blev  

 forlænget af anden grund, f.eks. forsinkelse ved levering af materialer, på  

 grund af vejrliget eller andet.
I anken havde Murerforbundet anført, at ansøgeren fortsat måtte betragtes  

 som lønarbejder, selv om han midlertidigt ikke var berettiget til  

 arbejdsløshedsunderstøttelse.
Forbundet havde endvidere anført, at ansøgeren  

 led et indtægtstab som følge af sygdommen, dels fordi han ikke fik værdien af  

 eget arbejde på huset, dels fordi hans tilbagevenden til arbejdsmarkedet  

 forsinkedes.
Endelig var det anført, at værdien af eget arbejde som murer  

 beskattes.
På ankestyrelsens forespørgsel oplyste forbundet, at et medlem, der som  

 arbejdsløs begynder at bygge hus som selvbygger, er udelukket fra at modtage  

 arbejdsløshedsunderstøttelse, indtil der foreligger byggeattest vedrørende  

 huset.
Dog har forbundet dispenseret fra denne regel, f.eks. ved forsinkelse  

 af vareleverancer, men så snart materialerne er leveret, er medlemmet påny  

 udelukket fra at modtage understøttelse.
Denne praksis er tiltrådt af  

 arbejdsdirektoratet.
Endelig kan et medlem kun en gang bygge hus til sig selv  

 som selvbygger uden at blive betragter som mester.
 Ankestyrelsen, der var enig med sikringsstyrelsen i, at ansøgeren måtte  

 betragtes som lønarbejder, fandt efter de i sagen foreliggende oplysninger,  

 at han havde haft et indtægtstab i forbindelse med sygeperioden fra den 2.  

 februar 1975.
 Ankestyrelsen fandt derfor, at ansøgeren var berettiget til sygedagpenge  

 fra den 2. februar 1975 og så længe, det var lægeligt dokumenteret, at han  

 var fuldt uarbejdsdygtig på grund af sygdom.
