 Et selskab, der drev befragtning, blev ikke anset for berettiget til  

 lempelse efter selskabsskattelovens § 17, stk. 2, af indtægten ved at sørge  

 for fragtning af en ladning stål mellem 2 verdensdele, idet der alene var  

 tale om genbefragtning, da det var et fremmed rederi, der i henhold til  

 aftale sørgede for transporten.
 A Shipping ApS klagede for skatteåret 1983/84 over, at selskabet ikke var  

 anset for berettiget til lempelse ved skatteberegningen for indkomst ved  

 virksomhed i udlandet, jf. bestemmelsen i selskabsskattelovens § 17, stk. 2.
Det var oplyst, at selskabet drev virksomhed med befragtning, og at  

 selskabet bl.a. havde sørget for transport af en ladning stål fra Brasilien  

 til Australien.
I denne anledning var der indgået aftale med ejeren af  

 stålladningen om flytningen af varerne og med et rederi om transport af samme Selskabet gjorde principalt gældende, at sådan virksomhed måtte anses for  

 virksomhed i udlandet, således at betingelserne i nævnte § 17 i  

 selskabsskatteloven måtte anses for opfyldt, og selskabet dermed være  

 berettiget til udlandslempelse.
Subsidiært nedlagdes påstand på, at  

 skatterådets kendelse repræsenterede en praksisændring med tilbagevirkende  

 kraft og derfor ikke kunne gennemføres.
Til støtte for den principale påstand anførte selskabet, at kontrakten om  

 befragtning af varerne fra en udenlandsk havn til en anden var ensbetydende  

 med, at befragtningen skete på selskabets regning og risiko.
Hertil kom, at  

 det var praksis, at fart med gods og passagerer mellem udenlandske havne gav  

 adgang til udlandslempelse.
Dette omfattede såvel transport af selskabets  

 eget, som af andres gods, og linie - såvel som trampfart.
Som det fremgik af  

 den oprettede Gencon-kontrakt havde selskabet beføjelser over skibet, der  

 herefter måtte anses for et driftssted.
For så vidt angik begrebet lederskab af skibe, påhvilede dette alene  

 kaptajnen og rederiet og aldrig andre.
Selskabet havde dog stadig ansvaret,  

 og ikke blot over for afskiberne i den første kontrakt, men også over for  

 rederiet i den dermed forbundne anden kontrakt om fragt.
Ansvaret var af en  

 sådan størrelsesorden, at man oven i købet havde aftalt og indarbejdet en  

 voldgiftsklausul i de forskellige kontrakter.
Virksomheden var således drevet  

 for selskabets regning og risiko i udlandet.
Til støtte for den subsidiære påstand anførte selskabet, at man under en  

 telefonsamtale med vedkommende skattevæsen havde fået oplyst, at der var tale  

 om en praksisændring, idet skattevæsenet indtil ca. 1983 havde accepteret, at  

 den her omhandlede form for virksomhed gav ret til udlandslempelse.
De  

 stedlige skattemyndigheder havde anført, at der alene var tale om  

 genbefragtning, og at selskabet således ingen indtægter eller udgifter havde  

 i forbindelse med selve skibet, ligesom det i øvrigt ikke havde nogen  

 beføjelser eller lederskab over dette.
Når et skib sejlede mellem udenlandske  

 havne, ansås selve skibet for fast driftssted, og fradragsretten tilkom den,  

 der på ledelsesniveau disponerede over skibet.
Skattemyndighederne havde i  

 øvrigt tilføjet, at der ikke forelå en praksisændring.
Statsskattedirektoratet indstillede under sagens behandling for  

 Landsskatteretten den påklagede ansættelse stadfæstet.
Direktoratet fandt  

 ikke, at der forelå virksomhed i udlandet, som berettigede til lempelse i  

 henhold til selskabsskattelovens § 17, stk. 2. Efter det for direktoratet  

 oplyste var der ikke givet lempelse til andre selskaber i henhold til nævnte  

 lovbestemmelse på samme grundlag som i denne sag.
 Efter det oplyste måtte Landsskatteretten være enig med  

 skattemyndighederne i, at selskabet ikke kunne anses for at have udøvet en  

 sådan faktisk virksomhed i udlandet, at denne berettigede til lempelse ved  

 skatteberegningen efter selskabsskattelovens § 17, stk. 2. Efter de i sagen  

 foreliggende oplysninger kunne man endvidere ikke se, at der forelå en  

 praksisændring ved den trufne afgørelse, og afgørelsen blev herefter  

 stadfæstet.
 LV 1987, SH 2.1.1.
