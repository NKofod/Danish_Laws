Skriftlig fremsættelse (15. marts 2017) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om mediestøtte (Tilskud til nyhedsmedier i grænselandet) (Lovforslag nr.
L 152) Hovedformålet med lovforslaget er at sikre, at der kan ydes støtte til nyhedsmedier i grænselandet, som henvender sig til det danske mindretal i Sydslesvig eller det tyske mindretal i Sønderjylland  uanset omfanget af anden offentlig finansiering.
 Lovforslaget indeholder en præcisering af den gældende bestemmelse om, at der ikke kan ydes støtte til et nyhedsmedie, såfremt den offentlige støtte udgør 50 pct. eller mere af den samlede drift, således at nyhedsmedier, der henvender sig til det danske mindretal i Sydslesvig eller det tyske mindretal i Sønderjylland, ikke er omfattet af bestemmelsen.
 Det foreslås, at loven træder i kraft den 1. juli 2017.
 Idet jeg i øvrigt henviser til lovforslaget med tilhørende bemærkninger, tillader jeg mig at anbefale lovforslaget til Folketingets velvillige behandling.
