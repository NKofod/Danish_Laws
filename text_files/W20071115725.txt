Ankestyrelsens principafgørelse D-2-07 om uarbejdsdygtighed - bredere vurdering - genvurdering - Højesterets dom af 27. maj 2004 - tilbagevirkende kraft - sygedagpenge Resume:
 Ankestyrelsen fandt, at Højesterets dom af 27. maj 2004 om bedømmelse af uarbejdsdygtighed ikke kun skulle tages i betragtning ved afgørelser efter dommens afsigelse, men også ved genvurdering af afgørelser, der var truffet forud for dommen, når der blev anmodet om genvurdering af sagen.
 Love:
Lov om sygedagpenge - lov nr. 563 af 9. juni 2006 - § 7, stk. 1 Sagsfremstilling:
 Sagen vedrørte refusion af dagpenge for en lønmodtager, der var blevet sygemeldt den 17. september 2002 som følge af uarbejdsdygtighed på grund af det psykiske arbejdsmiljø.
 Kommunen gav i december 2002 afslag på refusion af dagpenge efter 8. oktober 2002, da lønmodtager på dette tidspunkt ud fra en bredere vurdering ikke længere var fuldt uarbejdsdygtig efter dagældende lov om dagpenge ved sygdom eller fødsel § 5, stk. 1, (nu lov om sygedagpenge § 7, stk. 1).
 Arbejdsgiver ansøgte i 2006 kommunen om at genvurdere afgørelsen fra 2002.
 Arbejdsgiver henviste som begrundelse for anmodningen til Højesterets dom af 27. maj 2004.
 Dommen, der er udsendt som SM D-12-04, var en ændring af Ankestyrelsens praksis og betød en udvidelse af arbejdsgiveres ret til dagpengerefusion i tilfælde, hvor lønmodtagers sygemelding var udløst af forhold på arbejdspladsen.
 Der var redegjort herfor i Nyt fra Ankestyrelsen 2004, nr. 3.
 Kommunen fastholdt i 2006 sin afgørelse fra december 2002.
 Det sociale nævn tiltrådte  kommunens afgørelse og bemærkede blandt andet, at Højesterets dom af 27. maj 2004 kun havde virkning for fremtiden.
 Sagen blev behandlet i principielt møde for at afklare praksis for at genoptage tidligere afgørelse om refusion af dagpenge til ny vurdering på grundlag af Højesterets dom af 27. maj 2004.
 Afgørelse:
 Ankestyrelsen fandt, at kommunen ved genvurdering af afgørelsen om refusion for sygemeldingsperiode i 2002 skulle tage Højesterets dom af 27. maj 2004 i betragtning.
Højesterets dom af 27. maj 2004 om bedømmelse af uarbejdsdygtighed skulle ikke kun tages i betragtning ved afgørelser efter dommens afsigelse, men også ved genvurdering af afgørelser, der var truffet forud for dommen, når der blev anmodet om genvurdering af sagen.
Der henvistes til praksis, som fremgår af Højesterets dom af 9. februar 2006, refereret i Ugeskrift for Retsvæsen 2006.1444 H.
 Ved genvurderingen måtte der endvidere tages hensyn til, om lønmodtageren havde optrappet sit bijob så væsentligt, at det svarede til, at hun havde påtaget sig andet arbejde og i givet fald fra hvilket tidspunkt, det var sket.
 Lovgrundlaget var dagældende lov om dagpenge ved sygdom eller fødsel, § 5, stk. 1 sammenholdt med § 26, stk. 1, (nu lov om sygedagpenge § 7, stk. 1).
 Ankestyrelsen hjemviste derfor sagen med henblik på, at kommunen traf ny afgørelse efter indhentelse af yderligere oplysninger vedrørende optrapningen af bijobbet.
 Ankestyrelsen ændrede således nævnets afgørelse.
