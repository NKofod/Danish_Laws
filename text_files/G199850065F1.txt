Formålet med registeret er at rumme de for sagsbehandlingen nødvendige stamdata vedrørende de enkelte sager, at kunne efterregne restgæld, rentesaldo m.v. af fordringer, der overføres til registeret, samt at rumme et bogholderi over de pågældende administrationsområder, hvoraf statskassens tilgodehavende i den enkelte sag og for det samlede område kan aflæses.
Registeret har endvidere til formål at kunne fremstille materiale til brug ved registrering og ekspedition af indbetalinger, udbetalinger, tilskudsoverførsler m.v., at kunne foretage betalingskontrol, rykkerprocedure m.v. samt at kunne fremkomme med udkast til afgørelser i sager om eftergivelse af studiegæld og at kunne beregne omfanget af den del af gælden, som evt. kan eftergives.
Desuden har registeret til formål at at tilvejebringe diverse opgørelser vedrørende de enkelte sager, såsom indfrielsesopgørelser, tabsopgørelser m.v., samt at kunne anvendes til at tilvejebringe statistiske oplysninger vedrørende områderne.
Personkreds: Registeret må kun indeholde oplysninger om personer, hvis lån og gældsforpligtelser i henhold til studiestøttelovgivningen administreres af Hypotekbanken på statskassens vegne, samt om personer med tilsvarende personlige dubiøse fordringer, der ligeledes administreres af Hypotekbanken på statskassens vegne.
Endvidere må registeret indeholde oplysninger til identifikation af arbejdsgivere i forbindelse med pålæg om indeholdelse af løn hos ovennævnte personkreds.
Endelig må registeret indeholde oplysninger om statskassens inkassatorer, som medvirker ved inkassovirksomheden.
 Ikrafttrædelsesdato: 30/03/1998. Erstatter tidligere forskrifter.
