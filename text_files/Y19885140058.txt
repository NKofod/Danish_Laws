Mazda Autumobil-Import klagede over, at Monopol-direktoratet ikke  

 ville udlevere oplysninger om hvert enkelt rådsmedlems afstemning og  

 begrundelse og med angivelse af rådsmedlemmets navn i forbindelse med en  

 rådsbeslutning om at offentliggøre en redegørelse om handelsmarginaler på  

 autoreservedele.
Monopol-ankenævnet fandt intet grundlag for at tage klagen  

 til følge.
 »Ved skrivelse af 29. marts 1988 har De på vegne af Mazda  

 Automobil-Import indgivet klage til Monopol-ankenævnet over Monopolrådets  

 beslutning af 16. marts 1988 om at offentliggøre en redegørelse om  

 handelsmarginaler på autoreservedele.
I tilknytning til denne ankesag har De ved skrivelse af 26. april 1988 til  

 Monopol-ankenævnet særskilt klaget over, at direktoratet har meddelt afslag  

 på Deres anmodning om at få indsigt i en fuldstændig gengivelse af  

 protokollatet fra Monopolrådets møde den 16. marts 1988 omfattende  

 oplysninger om hvert enkelt rådsmedlems afstemning og begrundelse og med  

 angivelse af rådsmedlemmets navn.
De har i den forbindelse henvist til  

 forvaltningslovens kapitel 4.
Da afslag på begæring om aktindsigt efter deres opfattelse med urette er  

 truffet af Monopoldirektoratet og ikke af Monopolrådet, har De principalt  

 påstået sagen hjemvist til behandling i rådet.
Subsidiært har De nedlagt  

 påstand om, at der meddeles Dem aktindsigt i det begærede omfang.
Monopoltilsynet har oplyst, at man ved udarbejdelse af rådsprotokollatet  

 følger den praksis, at det indledningsvis - umiddelbart efter angivelsen af  

 år og dato m.v. - anføres, hvilke rådsmedlemmer der var fraværende fra det  

 pågældende møde.
Af protokollatet fra mødet den 16. marts 1988 findes ingen  

 angivelse, hvoraf kan sluttes, at alle rådets 15 medlemmer deltog i mødet.
 Tilsynet har endvidere anført, at det af protokollatet fra mødet fremgår,  

 at sagen ikke er afgjort ved afstemning, men at alle fremmødte rådsmedlemmer  

 med undtagelse af eet medlem vedtog at bemyndige direktoratet til at  

 offentliggøre den udarbejdede redegørelse med de i referatet anførte  

 ændringer og tilføjelser, medens 1 medlem ikke kunne tiltræde afgørelsen om  

 offentliggørelse for så vidt angik en række nærmere angivne forhold.  

 Endvidere fremgår det af protokollatet, hvilke begrundelser, der var lagt til  

 grund for henholdsvis rådets afgørelse og det enkelte medlems standpunkt.
Det tilføjes, at rådsprotokollatet er udarbejdet efter tilsynets  

 sædvanlige praksis og i overensstemmelse med § 13 i forretningsordenen for  

 Monopolrådet.
Det anføres heri bl.a., at de af rådet trufne afgørelser med  

 angivelse af de forhold og synspunkter, der har været bestemmende for  

 afgørelsen, indføres i en protokol.
I tilfælde af afstemning angives  

 resultatet heraf.
 I overensstemmelse hermed er protokollatet af rådets drøftelser af den  

 pågældende sag sket i anonymiseret form, således at der ikke er anført navne  

 på de enkelte medlemmer, hverken med hensyn til det enkelte medlems indlæg  

 eller standpunkttagen.
 Tilsynet har endelig oplyst, at Monopolrådet på mødet den 27. april 1988  

 under dagsordenens punkt 1: Meddelelser fra direktøren er blevet orienteret  

 om klagerens anke over afgørelsen om at offentliggøre redegørelsen dels over  

 direktoratets afvisning af at oplyse over for klageren, hvilke rådsmedlemmer,  

 der har stemt for afgørelsen om at offentliggøre redegørelsen, jf. § 4, stk.  

 1, i Regulativ for Monopoldirektoratet.
 I den anledning skal Monopol-ankenævnet meddele, at sagen har været  

 drøftet på nævnets møde den 9. maj 1988. Der var enighed om følgende:
Efter forvaltningslovens § 9 omfatter retten til aktindsigt sagens  

 dokumenter.
Den udskrift af protokollen for Monopolrådets møde den 16. marts  

 1988, som De har fået tilsendt med tilsynets skrivelse af 27. april 1988, er  

 efter det oplyste en fuldstændig udskrift for så vidt angår den sag, der  

 vedrører Deres klienter.
Efter nævnets opfattelse kan der ikke på  

 offentlighedslovens § 6 støttes nogen pligt for Monopolrådet til i  

 protokollen at anføre navnene på de enkelte medlemmer, hverken med hensyn til  

 deres indlæg eller standpunkt til sagens afgørelse.
Nævnet finder herefter  

 ikke grundlag for at tage Deres påstande om hjemvisning af sagen eller om  

 meddelelse af de af Dem ønskede oplysninger til følge.« Der henvises til tilsynets sag nr.
UPR 12,96.
 P.N.V.
