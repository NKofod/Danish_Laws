Fremsat den 15. januar 2002 af  

 Ritt Bjerregaard (S), Ole Vagn Christensen (S),  

 Henrik Dam Kristensen (S), Erik Mortensen (S) og  

 Jens Peter Vernersen (S) Forslag til folketingsbeslutning om opretholdelse af børnekostpuljen Folketinget opfordrer regeringen til at opretholde den  

 hidtidige pulje til forsøg med ernæringsrigtig og  

 økologisk mad i skoler og daginstitutioner (børnekostpuljen).
Bemærkninger til forslaget Beslutningsforslaget skal ses i  

 sammenhæng med regeringens udspil »Mere velfærd og mindre  

 bureaukrati   sanering af råd, nævn, udvalg og centre« fra januar  

 2002. Børnekostpuljen er her på listen over de råd og  

 nævn, der helt uden smålig skelen til væsentlighed og  

 nødvendighed skal nedlægges.
 »Det er da forældrenes ansvar, at børnene har  

 en madpakke med i skolen« lyder argumentet fra regeringen, som ikke mener, at  

 virkeligheden nødvendigvis skal have indflydelse på, hvordan vi  

 anskuer hverdagen.
For Børnekostpuljen er ikke skabt ud af det  

 blå.
Den er ikke opstået, fordi politikerne kedede sig, den er  

 blevet til, fordi der i dag er et reelt problem, når det gælder  

 vores børns ernæring i løbet af skoledagen.
Og vi kan  

 selvfølgelig godt læne os tilbage og vente på, at  

 forældrepar med karriereforløb og fuldtidsjobs begynder at  

 prioritere at lave spændende madpakker.
For børnenes ernæring er ikke kun et problem  

 i Ishøj og Gellerupparken.
Også fra parcelhus- og  

 villakvartererne i Hellerup, Gentofte og Risskov bliver børn sendt i  

 skole med en tyver i lommen.
Og man skal være mere end almindeligt naiv  

 for at tro, at en knægt på 11 år foretrækker en sund  

 salatsandwich frem for imageburgeren   uanset hvor mange velmente  

 forældreformaninger, der fulgte tyveren.
SR-regeringen var ikke alene om at se problemet, da den  

 lavede Børnekostpuljen.
Allerede i første  

 ansøgningsrunde sidste sommer indløb 1.515 ansøgninger  

 fra skoler landet over ansøgninger, som vidnede om stor  

 idérigdom og stor vilje til at skabe mulighed for at give  

 børnene måltidet tilbage i hverdagen.
Det burde være argument nok, at 30 pct. af  danske  

 børn i dag er overvægtige.
Men hvis ikke det er nok, skulle  

 regeringen måske spørge sig selv, hvor ideen er i at smide 3  

 mia. kr. efter sygehusvæsenet, når man med nedlæggelsen af  

 Børnekostpuljen afviser at interessere sig for den opvoksende  

 generations sundhedstilstand.
Og hvordan vil regeringen opnå bedre  

 læse- og regnefærdigheder blandt skoleeleverne, når den  

 vælger at overhøre, at sund mad er fundamentet i enhver  

 indlæring? De madvaner, vi lader vores børn vokse op med i  

 dag, skal danne udgangspunkt for de voksne, vi ønsker, de skal  

 blive.
 I det lys er det tankevækkende, at netop  

 Børnekostpuljen er mellem de råd og nævn m.v., regeringen  

 ønsker at nedlægge.
Den hidtidige ordning Som led i finanslovaftalen for 2001 blev der i perioden  

 2001-2003 afsat 50 mio. kr. årligt til forsøg med  

 ernæringsrigtig og økologisk mad i skoler og daginstitutioner.  

 Bevillingen blev afsat m.h.p. at skabe bedre vilkår for børns  

 mad og måltider og fremme sunde kostvaner hos børn.
Der skabtes  

 endvidere mulighed for at styrke det arbejde, der allerede nogle steder er  

 påbegyndt i amter og kommuner, samt sikre en større udbredelse  

 og forankring af sunde bespisningsordninger.
Af puljen kunne bl.a.  

 søges om tilskud til forsøg med ernæringsrigtig og  

 økologisk mad i skoler og daginstitutioner, tilskud til  

 kantinepersonale til kursus og uddannelsesaktiviteter, til egentlige  

 model-projekter, til faglig støtte og til evaluering.
Ministeren for fødevarer, landbrug og fiskeri har  

 den 9. januar 2002 over for Folketinget i svar på  

 spørgsmål nr.
S 148, 2. samling, oplyst, at der i 2001 har  

 været indkaldt ansøgninger fra skoler, daginstitutioner og  

 kommuner om tilskud til madordninger samt ansøgninger om tilskud til  

 støtteaktiviteter og projekter.
Første ansøgningsrunde  

 var den 15. juni 2001, og anden ansøgningsrunde havde frist den 15.  

 september 2001. I første runde indkom i alt 1.515 ansøgninger  

 fra enkeltinstitutioner om tilskud til madordninger med et samlet  

 ansøgt beløb på 308 mio. kr.
Heraf meddelte  

 Sundhedsministeriet tilsagn om tilskud til 58 institutioner inden for et  

 samlet beløb på 20,6 mio. kr.
Tilskud til disse bevilgede  

 projekter vil blive udbetalt af Direktoratet for FødevareErhverv i  

 tilskudsperioden på 3 år.
I anden ansøgningsrunde indkom  

 168 ansøgninger med et samlet ansøgt beløb på 362  

 mio. kr.
Behandlingen af disse ansøgninger blev ikke afsluttet,  

 før finansministerens cirkulære af 12. december 2001 om  

 udgiftsstop trådte i kraft.
Ministeren for fødevarer, landbrug  

 og fiskeri oplyste i svaret på spørgsmål nr.
S 148, at  

 børnemadspuljen i lighed med øvrige tilskudsordninger vil blive  

 vurderet i forbindelse med fremlæggelse af den kommende finanslov for  

 2002, men af regeringens liste over råd, nævn, udvalg m.m., der  

 skal nedlægges m.v., fremgår det, at regeringen har til hensigt  

 at nedlægge puljen til forsøg med ernæringsrigtig og  

 økologisk mad i skoler og daginstitutioner.
I aktstykke nr. 48 af 30.  

 oktober 2001 til Folketingets Finansudvalg oplyste Ministeriet for  

 Fødevarer, Landbrug og Fiskeri, at den store efterspørgsel  

 efter de afsatte midler afspejler et udbredt ønske blandt mange skoler  

 og daginstitutioner om at gøre en aktiv indsats for at fremme  

 børns kostvaner.
Fødevareministeriet forventede således  

 fremover ca. 3.000 ansøgninger årligt til de planlagte kommende  

 ansøgningsrunder om tilskud fra puljens midler, heraf  

 størstedelen fra enkeltinstitutioner.
Fødevareministeriet fandt  

 det endvidere afgørende, at den viden og erfaring, som bliver opbygget  

 i de bevilgede projekter, bliver systematisk indsamlet, behandlet og  

 formidlet videre til de skoler og daginstitutioner, som ikke har fået  

 tilskud fra Børnekostpuljen.
Fødevareministeriet vurderede i  

 aktstykket, at de afsatte midler ikke var tilstrækkelige til at sikre  

 en spredningseffekt fra de skoler og daginstitutioner, som har modtaget  

 tilskud, til de skoler og daginstitutioner, som måtte ønske at  

 etablere mad- og måltidsordninger, men som ikke har modtaget tilskud.  

 Fødevareministeriet vurderede desuden, at øget rådgivning  

 til projekterne fra en central enhed vil øge sandsynligheden for, at  

 iværksatte projekter ville blive forankret i skolerne og  

 fortsætte, når statstilskuddet på et tidspunkt faldt  

 bort.
Skriftlig fremsættelse Ritt Bjerregaard Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om opretholdelse af  

 børnekostpuljen.
(Beslutningsforslag nr.
B 52).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
