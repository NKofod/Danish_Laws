Fremsat den 27. februar 2020 af Peter Skaarup (DF), Karina Adsbøl (DF), Lise Bech (DF), Kristian Thulesen Dahl (DF), Søren Espersen (DF) og Dennis Flydtkjær (DF) Forslag til folketingsbeslutning om tidsubegrænset lagring af fingeraftryk i fingeraftryksregisteret Folketinget pålægger regeringen inden udgangen af 2020 at tage initiativ til at udarbejde et lovforslag, som indebærer, at de fingeraftryk, der bliver taget og lagret af politiet, bliver gemt på ubestemt tid.
Bemærkninger til forslaget Dette beslutningsforslag er en genfremsættelse af beslutningsforslag nr.
B 120 om tidsubestemt lagring af fingeraftryk i fingeraftryksregistret, folketingsåret 2017-2018, der blev taget tilbage.
Der henvises til www.folketingstidende.dk, Folketingstidende 2017-2018, tillæg A, B 120 som fremsat.
Når der bliver begået kriminalitet, er fingeraftryk et vigtigt redskab for selve opklaringen af forbrydelsen.
Derfor finder forslagsstillerne det relevant, at fingeraftrykkene lagres i så lang tid, som det er muligt, for at opklare en forbrydelse.
Forslagsstillerne ønsker derfor, at alle fingeraftryk lagres for eftertiden i det eksisterende register, og at den nuværende slettefrist dermed fjernes.
Ifølge den nuværende lovgivning, skal fingeraftrykkene fra en sigtet person slettes efter 10 år.
Er man dømt, bliver aftrykkene lagret, men senere slettet, når man fylder 80 år, eller 2 år efter man er død.
Der kan være tilfælde, hvor en sigtet i første omgang går fri for domfældelse grundet manglende beviser i sagen, men hvor fingeraftrykkene kan have værdi for politiet, hvis den sigtede senere i livet begår ny kriminalitet.
Således kan aftrykkene have værdi for dansk politi, hvis de gemmes i registeret.
 I forslagsstillernes optik er det hensigtsmæssigt, at disse fingeraftryk bliver lagret i hele den sigtedes levetid, da det derved optimeres, at en forbrydelse kan opklares, uanset hvornår fingeraftrykkene er sikret som bevismateriale.
 Efter forslagsstillernes mening er det ikke krænkende for en borger, at dansk politi er i besiddelse af vedkommendes fingeraftryk i databasen.
For forslagsstillerne er det af helt central vigtighed, at sandsynligheden for opklaring af en forbrydelse forbedres.
Og hvis det kræver, at fingeraftrykkene kan blive lagret for eftertiden, finder forslagsstillerne det hensigtsmæssigt, også af hensyn til ofrene.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tidsubegrænset lagring af fingeraftryk i fingeraftryksregisteret.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
