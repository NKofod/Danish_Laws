Skriftlig fremsættelse (6. oktober 2010) Klima- og energiministeren (Lykke Friis) :
 Herved tillader jeg mig for Folketinget at fremsætte:
Forslag til lov om ændring af lov om bæredygtige biobrændstoffer.(Udvidelse af lovens anvendelsesområde og pligt til reduktion af drivhusgasser fra transport) (Lovforslag nr.
L 21).
 Lovforslaget gennemfører dele af brændstofkvalitetsdirektivet, der er et totalharmoniseringsdirektiv, hvorfor Danmark ikke kan fravige direktivets bestemmelser.
 Lovforslaget vil nedbringe udledningen af drivhusgasser.
Lovforslagets indebærer en reduktion af olieselskabers vugge til grav-emissioner af drivhusgasser.
Der er tale om en reduktionsforpligtelse, der eksisterer fra olien kommer op af undergrunden til den forbrændes i køretøjers motorer - vugge til grav.
Olieselskaberne kan selv vælge i hvilket led, at reduktionen skal foretages.
I den gældende lov er der fastsat regler om, at olieselskaber skal sikre at bæredygtige biobrændstoffer udgør 5,75 pct. af deres samlede brændstofsalg.
Med lovforslaget pålægges olieselskaberne at reducere deres vugge til grav-emissioner af drivhusgasser på 6 pct.
Procentsatsen på 6 pct. kan forhøjes til 10 pct. efter nærmere overvejelser i EU.
Det forventes, at en stor del af virksomhedernes forpligtelse vil blive gennemført ved brug af bæredygtige biobrændstoffer.
 Lovforslaget giver ministeren de fornødne hjemler til blandt andet at fastsætte mellemliggende mål om nedbringelse af vugge til grav-emissioner af drivhusgasser, fastsættelse af beregningsmetoder, indhold til olieselskabernes afrapportering m.v.
Det er de enkelte olieselskaber, der afgør hvorledes de vil opfylde deres forpligtelser efter lovforslaget.
Det er derfor vanskeligt at vurdere de økonomiske konsekvenser, da de er afhængige af opfyldelsesmetoden.
Det må dog forventes at brændstofudgifterne vil stige, da biobrændstoffer er dyrere end fossilt brændstof, ligesom der må forventes et provenutab for staten.
 De administrative byrder for erhvervslivet forventes kun at blive udvidet i begrænset omfang ved lovforslaget.
 Lovforslaget indeholder ikke administrative konsekvenser for borgeren, men der må forventes en mindre forøgelse af udgifter til brændstof.
 Idet der i øvrigt henvises til lovforslaget med bemærkninger, anbefales lovforslaget til Folketingets velvillige behandling.
