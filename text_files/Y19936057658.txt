Generelt udtalt,  at kommuner lovligt kan tilvejebringe sportsanlæg og  

 forestå udvidelser af f.eks. opvisningsbaner og tilskuerkapacitet,  at  

 kommuner mod betaling kan stille sportsanlæg til rådighed for professionelle  

 idrætsaktiviteter, idet kommunerne herved medvirker til at fremme interessen  

 for idræt.
Det er imidlertid en betingelse, at der ikke i forbindelse med  

 udlejning af anlæggene ydes tilskud til erhvervsdrivende selskaber eller  

 enkeltpersoner.
Lejen skal derfor fastsættes i overensstemmelse med det lejedes værdi.  

 Fastsættelse af det lejedes værdi skal bl.a. ske på baggrund af sammenligning  

 med den leje, som er almindeligt gældende i området for tilsvarende anlæg med  

 hensyn til beliggenhed, art, størrelse kvalitet, udstyr og  

 vedligeholdelsesstandard.
En sammenligning med den leje, som betales for  

 tilsvarende anlæg andre steder i landet, vil ligeledes kunne tillægges  

 betydning, og  at lovligheden af kommunale tilskud til professionelle  

 idrætsaktiviteter må vurderes efter sædvanlige kommunalretlige regler om  

 kommunale tilskud til erhvervsvirksomhed.
Kommuner kan ikke uden særlig  

 lovhjemmel yde individuelle tilskud til erhvervsvirksomheder.
Der foreligger  

 ikke særlig lovhjemmel til kommunale tilskud til professionel fodbold.  

 Kommuner kan derfor ikke yde tilskud til selskaber, foreninger eller andre,  

 der driver professionel fodboldvirksomhed.
Dersom et selskab eller en  

 forening tillige varetager aktivitetet, som kommunen lovligt kan støtte,  

 f.eks. ikke-professionelle idrætsaktiviteter, vil der dog kunne ydes kommunal  

 støtte til disse aktiviteter, hvis det sikres, at tilskuddet alene kommer de  

 støtteberettigede aktiviteter til gode.
I den konkrete sag havde en kommune og et aktieselskab, der drev  

 professionel fodbold, indgået en aftale, hvorefter kommunen stillede et  

 kommunalt ejet stadion til rådighed for det pågældende aktieselskab til  

 idrætsformål.
Aktieselskabet forpligtede sig til for egen regning at ombygge  

 baneanlægget m.v.
For benyttelsen af stadionanlægget skulle aktieselskabet  

 til kommunen bl.a. betale en afgift, der var fastsat til en vis andel af  

 entreindtægterne.
Aktieselskabet skulle samtidigt betale et tilsvarende beløb til  

 sportsaktiviteter i en amatørforening.
Med henblik på overtagelse af det af  

 aktieselskabet opførte anlæg m.v. skulle kommunen til aktieselskabet betale  

 en købesum, svarende til de af aktieselskabet afholdte udgifter ved  

 ombygningen af anlægget.
Købesummen skulle berigtiges ved, at kommunen betalte et beløb,  

 svarende til den afgift, som aktieselskabet havde betalt for benyttelse af  

 anlægget, indtil købesummen var betalt.
Anlægget ville dog under alle  

 omstændigheder tilfalde kommunen senest ved brugsforholdets ophør i år 2021.
Under hensyn til aftalens særlige karakter, herunder usikkerheden med  

 hensyn til fremtidige entreindtægter og de aftalte særlige betingelser for  

 betaling af leje, fandt ministeriet det vanskeligt at vurdere rimeligheden af  

 de aftalte principper for lejefastsættelsen.
Ministeriet fandt imidlertid  

 ikke grundlag for at antage, at disse principper var udtryk for begunstigelse  

 af aktieselskabet.
1) Kommunalbestyrelsesmedlem Mia Madsen 2) Kommunalbestyrelsesmedlem John Barber Ved brev af 26. februar 1992 med bilag har De og kommunalbestyrelsesmedlem  

 John Barber/Mia Madsen rettet henvendelse til Indenrigsministeriet om  

 Tilsynsrådet for Københavns Amts udtalelser af 21. november 1991 til bl.a.  

 Dem vedrørende Brøndby Kommunalbestyrelses aftale med Brøndbyernes  

 Idrætsforening Foldbold A/S (BIF A/S) om udvidelse og benyttelse af det  

 kommunen tilhørende Brøndby Stadion.
 De har i brevet af 26. februar 1992 anmodet Indenrigsministeriet om at  

 vurdere, om Brøndby Kommune ved den omhandlede aftale har ydet tilskud til  

 BIF A/S.
 De har endvidere bedt ministeriet om at udtale sig om, hvorvidt kommunen i  

 det foreliggende tilfælde lovligt har kunnet yde støtte til professionel  

 fodbold.
 Herudover har De anmodet om en udtalelse fra ministeriet om, hvorvidt  

 borgmester Kjeld Rasmussen var inhabil ved Brøndby Kommunalbestyrelses  

 behandling af aftalen.
 Endelig har De anmodet Indenrigsministeriet om over for tilsynsrådet at  

 påpege det uheldige i, at tilsynsrådet fremsendte sit svar til Dem på Deres  

 klage til rådet over sagen via rådhuset i Brøndby Kommune på en sådan måde,  

 at borgmesteren blev bekendt med svaret før Dem.
 Indenrigsministeriet har ved brev af 21. juli 1992 anmodet Tilsynsrådet  

 for Københavns Amt om en udtalelse til Deres klage.
 Tilsynsrådet har svaret ministeriet ved brev af 17. august 1992 med bilag.
 Vedrørende spørgsmålet om, hvorvidt Brøndby Kommune ved den omhandlede  

 aftale har ydet tilskud til BIF A/S, fremgår følgende af sagen:
Den 16. september 1991 blev der underskrevet en aftale om Brøndby Stadion,  

 opvisningsbanen m.v. mellem Brøndby Kommune og BIF A/S.
Aftalen har følgende  

 ordlyd:
»§ 1 Brøndby Kommune indrømmer herved BIF A/S ret til at bruge opvisningsbanen  

 med tilhørende bygninger og faciliteter i det kommunalt ejede Brøndby Stadion  

 til egne arrangementer. ....
 Opvisningsbanen og bygninger må alene anvendes til idrætsformål,  

 fortrinsvis fodbold, og brugen må ikke overlades til andre, jf. dog tillige §  

 9.
 Arrangementer, der ikke har karakter af idrætsarrangementer, må kun  

 afholdes efter kommunens skriftlige samtykke.
§ 2 Brugen begynder den 1. oktober 1991 og ophører den 30. september 2021 uden  

 opsigelse.
§ 3 BIF A/S har pligt til for egen regning inden den 1. april 1992 1) at fjerne atletikanlægget 2) at etablere grønsvær på det eksisterende atletikanlæg 3) at fuldføre overdækkede tribuneanlæg i parcellens nordlige og sydlige  

 del, således at stadions samlede tilskuerkapacitet udgør ca. 20.000 4) at opretholde en stor og sund amatørafdeling til gavn for børn og unge  

 i Brøndby Kommune.
§ 4 For benyttelsen af opvisningsbanen med bygninger betaler BIF A/S til  

 kommunen:
1) 10% af bruttoentreindtægter excl. moms af danske fodboldkampe og 2) 5% af bruttoentreindtægter excl. moms af internationale kampe.
 3) Lysafgift med kr. 1000 (der reguleres, jfr. nedenfor) såfremt  

 lysanlægget anvendes.
 Beløbet betales umiddelbart efter hver kamp.
BIF A/S skal på kommunens forlangende dokumentere de nævnte  

 entreindtægter.
Samtidig med betalingerne til Brøndby Kommune betaler BIF A/S  

 til Brøndbyernes Idrætsforening det samme beløb til foreningens  

 ungdomsarbejde i amatørafdelingen.
De ovennævnte beløb reguleres fuldt ud med  

 stigninger i nettoprisindekset med nettoprisindeks pr. 1. januar 1992 som  

 basis.
Når oplysning herom foreligger, suppleres nærværende aftale med  

 oplysning herom.
§ 5 Kommunen vedligeholder grund, bygninger og elektriske installationer og  

 betaler el, vand, varme, bygningsbrandforsikringspræmie og skatter og  

 afgifter.
Udgifter til kontrollører, stadionlæge m.v. er kommunen  

 uvedkommende.
 Evt. øvrige udgifter fordeles efter aftale mellem parterne.
§ 6 Senest ved brugsforholdets ophør tilfalder de af BIF A/S opførte bygninger  

 og anlæg Brøndby Kommune.
 Købesummen svarer til anskaffelsessummen for de af BIF A/S opførte  

 bygninger og anlæg:
1) Tribuneanlæg, jfr. nærværende aftale § 3,3, samt udgifter til 2) Fjernelse af atletikanlæg og etablering af grønsvær.
 3) Etablering af sikkerhedshegn til internationale kampe.
 Anskaffelsessummen og dermed købesummen, fastsættes, når de ovennævnte  

 arbejder er fuldført og revideret anlægsregnskab er godkendt af BIF A/S og  

 Brøndby kommunalbestyrelse.
 Anskaffelsessummen forrentes ikke.
Købesummen berigtiges ved, at Brøndby Kommune til BIF A/S betaler et  

 beløb, svarende til det til enhver tid af BIF A/S til kommunen betalte beløb  

 for benyttelse af opvisningsbanen m.v. og lysafgift, jfr. nærværende aftale,  

 § 4, indtil købesummen er betalt.
Beløbene forrentes ikke.
Når købesummen er betalt, overgår ejendomsretten til tribunebygningerne  

 m.v. til kommunen, og BIF A/S forpligter sig til at udstede de fornødne  

 adkomstdokumenter.
Bygningerne tilfalder kommunen ved brugsforholdets ophør  

 den 30. september 2021, selvom købesummen, via de ovenfor stipulerede  

 betalinger, ikke måtte være fuldt ud betalt, og kommunen er ikke forpligtet  

 til at betale det resterende beløb.
 Bygningerne må ikke afhændes eller pantsættes, udlejes eller gives i brug  

 til tredjemand.
 I tilfælde af BIF A/S's konkurs ophører nærværende aftale, og bygningerne  

 tilfalder Brøndby Kommune for det beløb, som via de ovenfor stipulerede  

 betalinger allerede måtte være betalt.
 Til sikkerhed for BIF A/S's overdragelse af bygningerne til Brøndby  

 Kommune, som ovenfor nævnt, vil nærværende bestemmelse, § 6, være at tinglyse  

 som pantstiftende på de pågældende bygninger for et beløb svarende til den i  

 nærværende bestemmelse fastsatte anskaffelsessum for bygninger m.v.
 Når oplysning om dennes størrelse foreligger, tilføres nærværende aftale  

 en bestemmelse herom.
 Panteretten respekterer ingen pantegæld.
 Med hensyn til de ejendommen påhvilende servitutter og andre byrder  

 henvises til ejendommens blad i tingbogen.
 Påtaleberettiget er Brøndby Kommune.
§ 8 Såfremt den i § 3, 1. afsnit, nævnte tidsfrist ikke overholdes, kan  

 kommunen hæve aftalen som misligholdt.
 Herudover kan kommunen hæve aftalen i følgende tilfælde:
a.
Når leje eller anden pligtig pengeydelse ikke er betalt rettidigt b.
Når opvisningsbanen m.v. benyttes til andet end aftalt og BIF A/S ikke  

 trods kommunens indsigelse er ophørt hermed.
c.
Når BIF A/S helt eller delvis overlader brugen af det lejede til en  

 anden.
d.
Når BIF A/S trods kommunens påmindelse tilsidesætter sine pligter til  

 at iagttage god skik og orden i ejendommen.
e.
Når BIF A/S i øvrigt misligholder sine forpligtelser på en sådan måde,  

 at fjernelse er påkrævet.
 Kommunen kan dog ikke påberåbe sig de i nærværende bestemmelse, litra a -  

 e nævnte forhold, hvis de er rettet, inden kommunen hæver lejeaftalen.
 Ophæves aftalen, skal BIF A/S erstatte kommunen ethvert tab.
 BIF A/S har pligt til stedse at foranledige og bekoste, at de i § 3 nævnte  

 bygninger stedse er forsikret mod bygningsskade, herunder mod brand.
 I tilfælde af aftalens ophævelse tilfalder tribunebygningerne kommunen for  

 det beløb, som via de i § 6 stipulerede betalinger, allerede måtte være  

 betalt.
§ 9 BIF A/S har pligt til vederlagsfrit at stille opvisningsbanen og  

 omklædnings- og badefaciliteter til rådighed for amatørafdelingen og kommunen  

 efter nærmere aftale. ....
§ 13 Denne aftale er indgået under forbehold af samtykke fra Brøndby  

 Kommunalbestyrelse og Tilsynsrådet for Københavns Amt.« I et brev af 19. september 1991 til tilsynsrådet anførte De bl.a., at den  

 omhandlede aftale efter Deres opfattelse betød, at BIF A/S reelt kunne  

 benytte Brøndby Stadion gratis.
De fandt det endvidere usædvanligt, at  

 kommunen i henhold til aftalen omgående skulle afdrage på et køb af en  

 ejendom, som kommunen først ville få rådighed over om 30 år.
 Sekretariatet for Tilsynsrådet for Københavns Amt har - i et notat  

 udarbejdet til brug for tilsynsrådets behandling den 21. november 1991 af 5  

 sager vedrørende Brøndby Kommunes relationer til BIF A/S - bl.a. anført  

 følgende om aftalens indhold:
»Brøndby Kommune kunne fuldt lovligt selv investere i en  

 modernisering og udbygning af stadionanlægget, men har valgt - lige som  

 Københavns Idrætspark - at overlade opgaverne til mere kapitalstærke kræfter;  

 i dette tilfælde den professionelle fodboldklub A/S.
Det synes at være en ret  

 snedig aftale, der er indgået, idet kommunen ikke alene slipper for en  

 belastende investering, men sikrer samtidig, at den underholdning, der ligger  

 i fodboldklubbens kampe, fortsat sker i Brøndby.
Klubben fristes således ikke  

 til at flytte sine kampe til Idrætsparken, når det nye stadion her står  

 fædigt. ....
Det er svært at se, at der skulle ligge en særlig økonomisk favorisering  

 af den professionelle fodboldklub i den indgåede aftale. .... Aftalen er ret  

 favorabel set fra kommunens side.
Kommunen får et internationalt stadion uden  

 at investere noget og løber ingen risiko.
Hvis den professionelle fodboldklub  

 klarer sig mindre godt, er kommunen sikker på at få anlægget stillet  

 vederlagsfrit til rådighed, når brugsperioden er udløbet, men hvis holdet  

 klarer sig godt, er der chance for, at købesummen er »slidt af« før  

 tiden. ........
Det er som nævnt højst tvivlsomt, om der overhovedet er tale om nogen  

 støtte til BIF A/S.
Det afhænger af, hvor godt det professionelle hold klarer  

 sig i de kommende år - klarer de sig godt, er aftalen økonomisk fordelagtig  

 for dem, men så er det også deres egen fortjeneste.' På denne baggrund udtalte tilsynsrådet i brevet af 21. november 1991 til  

 Dem bl.a. følgende:
»Det er iøvrigt tvivlsomt, om der overhovedet er noget støtteelement  

 indbygget i den indgåede aftale med aktieselskabet.
Det vil først vise sig  

 over en årrække.
Aftalen kan meget vel vise sig at være til større fordel for  

 Brøndby kommune end for BIF A/S.« Tilsynsrådet meddelte ved brev af 21. november 1991 til Brøndby Kommune,  

 at rådet kunne godkende aftalen mellem BIF A/S og kommunen under forudsætning  

 af enkelte ændringer.
Ved brev af 21. februar 1992 til kommunen meddelte  

 tilsynsrådet, at rådet kunne godkende aftalen endeligt.
 I Deres brev af 26. februar 1992 til Indenrigsministeriet har De til  

 tilsynsrådets udtalelse af 21. november 1991 til Dem bemærket følgende:
»SF's gruppe finder denne udtalelse ejendommelig, idet kontrakten  

 mellem Brøndby Kommune og BIF A/S netop stipulerer, at det udlæg, BIF A/S har  

 til udvidelse af tilskuerkapaciteten, dækkes ind af Brøndby Kommune over 30  

 år, idet BIF A/S i princippet ikke betaler løbende udgifter for de kampe, der  

 spilles på Brøndby Stadion.
Stadionudbygningen, som finansieres ad denne vej,  

 er ønsket af BIF A/S som ramme om egne fodboldkampe.
Da BIF A/S i princippet  

 nu er ene-bruger af Brøndby Stadion, og da de, ud over de indledende udlæg, i  

 princippet ikke har udgifter til deres kampe på hjemmebane, kan SF's gruppe  

 ikke fortolke forholdene på anden måde, end at Brøndby Kommune derved yder  

 tilskud til aktieselskabet.« Tilsynsrådet for Københavns Amt har hertil i brevet af 17. august 1992 til  

 Indenrigsministeriet bl.a. anført følgende:
»Det skal fremhæves, at banelejen er fastsat efter nøjagtig samme  

 principper som hidtil, og at disse principper falder godt i tråd med den  

 baneleje, der andre steder i landet bliver betalt af storklubber for  

 benyttelsen af kommunale anlæg eller selvejende anlæg.
Efter den hidtidige  

 ordning blev banelejen betalt til amatøridrætsforeningen i stedet for til  

 kommunen.
Efter den nye aftale skal kun halvdelen af banelejen tilfalde  

 amatørafdelingen, medens den anden halvdel skal afskrives på de af BIF A/S  

 foretagne investeringsudgifter.
Når anlægget er afskrevet, vil kommunen  

 overtage det kvit og frit.
Det er svært at se, at den ny ordning skulle  

 indebære et kommunalt tilskud til aktieselskabet.
Der er snarere tale om det  

 modsatte.« Vedrørende spørgsmålet om, hvorvidt Brøndby Kommune i det foreliggende  

 tilfælde lovligt har kunne yde tilskud til professionel fodbold, fremgår  

 følgende af sagen:
Ved brev af 22. august 1991 anmodede De Tilsynsrådet for Københavns Amt om  

 bl.a. at vurdere, om en kommune gratis eller for symbolsk betaling kunne  

 stille et kommunalt område til rådighed for en erhvervsvirksomhed som BIF  

 A/S.
I brevet anførte De bl.a., at de store sportsvirksomheder bliver mere og  

 mere forretningsprægede, og at en kommune i henhold til  

 kommunalfuldmagtsreglerne ikke må yde støtte til erhvervsvirksomhed.
 Af vedtægterne for BIF A/S fremgår, at selskabet har følgende formål:
»§ 2 Selskabets formål er at drive professionel fodbold, handel samt  

 investering, herunder investering i fast ejendom i såvel ind- som  

 udland.« Tilsynsrådet for Københavns Amt udtalte i brev af 21. november 1991 til  

 Dem bl.a. følgende om det omhandlede spørgsmål:
»I relation til den indgåede aftale med BIF A/S, som tilsynsrådet  

 samtidig hermed har godkendt, har rådet lagt vægt på, at kommunalfuldmagten  

 ikke forhindrer en kommune i at yde støtte til en professionel  

 fodboldklub.« Tilsynsrådet henviste samtidig til et i kopi vedlagt brev af samme dato  

 til Brøndby Kommunalbestyrelse, hvoraf bl.a. fremgik følgende:
»Indenrigsministeriet har i en skrivelse af 13. april 1983 udtalt, at  

 støtte til en professionel fodboldafdeling er i overensstemmelse med gældende  

 regler for kommunernes virksomhed, i det omfang formålet er at fremme  

 fodboldsporten og at tilgodese almenhedens interesse i at kunne overvære  

 sportslig underholdende fodboldkampe.« I Deres brev af 26. februar 1992 til Indenrigsministeriet har De henledt  

 opmærksomheden på, at tilsynsrådet i brevet af 21. november 1991 til Brøndby  

 Kommunalbestyrelse ikke har refereret hele Indenrigsministeriets udtalelse af  

 13. april 1983. De har bl.a. om ministeriets brev af 13. april 1993 anført  

 følgende:
»Skrivelsen afsluttes med, at lovligheden må afhænge af forholdene i  

 det enkelte tilfælde.
Mangler der tilfredsstillende oplysninger om at,  

 kommunen i en situation, hvor flere klubber konkurrerer om at erhverve  

 spillere, eller hvor der er tale om at tilvejebringe et overskud til  

 anpartshavere m.v., yder støtte af skatteydermidler til fremme af  

 professionel fodbold, kan dette føre til, at støtten anses for stridende mod  

 de regler, der gælder for kommunernes virksomhed.
SF's gruppe i  

 kommunalbestyrelsen mener, at netop oplysningerne herom er mangelfulde, eller  

 at de endog peger mod, at det netop er de af Indenrigsministeriet fremhævede  

 ulovlige forhold, som kan siges at gøre sig gældende i forholdet mellem  

 Brøndby Kommune og aktieselskabet BIF A/S.« Tilsynsrådet udtalte hertil i brevet af 17. august 1992 til  

 Indenrigsministeriet bl.a. følgende:
»Når kun 1. halvdel af Indenrigsministeriets skrivelse af 13. april  

 1983 er citeret i tilsynsrådets nævnte skrivelse, hænger det sammen med, at  

 det netop var denne halvdel, der var interessant i forhold til de fremførte  

 synspunkter om, at en kommune overhovedet ikke kunne yde støtte til en  

 professionel fodboldafdeling.
At det ikke har været tilsynsrådets hensigt at  

 underkende værdien af den anden halvdel af ministeriets konklusion, fremgår  

 vist meget tydeligt af, at rådet er gået konkret ind i en vurdering af, om  

 støtten i det foreliggende tilfælde har været lovlig.« Vedrørende Deres spørgsmål om, hvorvidt borgmester Kjeld Rasmussen var  

 inhabil ved kommunalbestyrelsens behandling af den omtalte aftale, fremgår  

 følgende af sagen:
 I brevet af 22. august 1991 til tilsynsrådet anmodede De med udgangspunkt  

 i den foreliggende sag tilsynsrådet om at oplyse, om medlemmer af en  

 kommunalbestyrelse var inhabile ved kommunalbestyrelsens behandling af  

 aftaler med et aktieselskab om benyttelse af kommunens faciliteter, såfremt  

 de pågældende kommunalbestyrelsesmedlemmer var medlemmer af en forening, der  

 enten indgik i aktieselskabets moderselskab, eller ejede aktier i det  

 pågældende aktieselskab.
 Det fremgår af sagen, at Brøndby Kommunalbestyrelse behandlede aftalen om  

 udvidelse og benyttelse af Brøndby Stadion på to møder, henholdsvis den 14.  

 august og den 11. september 1991. Borgmester Kjeld Rasmussen deltog i begge  

 møder.
 Om inhabilitetsspørgsmålet oplyste Brøndby Kommune i brev af 14. november  

 1991 til tilsynsrådet bl.a. følgende:
 »I relation til borgmesterens engagement i BIF A/S kan det oplyses,  

 at borgmesteren tidligere har været almindeligt medlem af en støtteforening  

 for BIF - benævnt »BIF's venner«.
 Foreningens formål er at fungere som støtteforening for Brøndbyernes  

 Idrætsforening, og i tilfælde af støtteforeningens ophør tilfalder aktiverne  

 BIF's amatørafdeling. ....
Borgmesterens medlemskab af støtteforeningen »BIF's venner« har  

 været af ideel karakter og efter det oplyste helt uden personlig økonomisk  

 interesse, og endvidere af en så fjern og indirekte art i relation til BIF  

 A/S, at der ikke har været tale om inhabilitet for borgmesteren i forbindelse  

 med kommunens indgåelse af den nævnte aftale med Brøndbyernes I.F.
Fodbold  

 A/S om Brøndby Stadion, opvisningsbanen m.v.' Af tilsynsrådets ovenfor omtalte notat til brug for tilsynsrådets  

 behandling af sagen den 21. november 1991 fremgik, at BIF A/S på tidspunktet  

 for aftalens indgåelse havde en aktiekapital på 24 mio. kr., hvoraf 3,6 mio.  

 kr. var A-aktier og de resterende 20,4 mio. kr. var B-aktier.
Alle  

 A-aktierne, der repræsenterede majoriteten af stemmerne i BIF A/S, ejedes af  

 Euro Sportsholding A/S.
Euro Sportsholding A/S havde en kapital på 3,9 mio.  

 kr. 1/3 af aktierne i Euro Sportsholding A/S ejedes af Brøndby Idrætsforening  

 (amatørklubben), 1/3 ejedes af støtteforeningen BIF's Venner og 1/3 ejedes af  

 foreningen BIF's Veteraner.
Af notatet fremgår endvidere, at BIF's Venner er en forening med højst 20  

 medlemmer, der vælges ved selvsupplering.
Foreningen BIF's Veteraner består  

 af personer, der har udført 15 års ulønnet arbejde i Brøndby Idrætsforening.
 Tilsynsrådet udtalte i brevet af 21. november 1991 følgende til Dem  

 vedrørende spørgsmålet om habilitet:
»I relation til spørgsmålet om borgmester Kjeld Rasmussens  

 inhabilitet skal tilsynsrådet bemærke, at borgmesteren i hvert fald ikke var  

 inhabil ved kommunalbestyrelsens endelige vedtagelse af aftalen med BIF A/S,  

 idet borgmesteren på det tidspunkt havde udmeldt sig af foreningen BIF's  

 Venner.
Det er iøvrigt tilsynsrådets opfattelse, at borgmesteren heller ikke  

 var inhabil ved kommunalbestyrelsens 1. behandling af spørgsmålet om  

 udbygning af stadion på mødet den 14. august 1991. Borgmesterne er ikke og  

 har ikke været medlem af aktieselskabets bestyrelse, der har været den  

 direkte modpart i forhandlingerne, og tilsynsrådet er enig med  

 kommunalbestyrelsen i, at det forhold, at borgmesterne er medlem af en  

 forening, der ejer aktier i et selskab, der igen ejer aktier i det selskab,  

 som kommunen forhandler med, ikke kan gøre borgmesteren inhabil ved  

 kommunalbestyrelsens behandling af forhandlingsresultatet.« I Deres brev af 26. februar 1992 til Indenrigsministeriet har De  

 fastholdt, at borgmester Kjeld Rasmussen efter Deres opfattelse var inhabil  

 ved kommunalbestyrelsens behandling af den omhandlede aftale.
De har særligt  

 fremhævet det habilitetsproblem, der efter Deres opfattelse ligger i »en  

 så fremtrædende beslutningstagers nære partsforhold til en betydelig  

 økonomisk virksomhed i egen kommune«.
De finder endvidere, at  

 »mange aktiviteter omkring borgmesterens person og BIF A/S, som  

 virksomhed, virker til at fremme udbyttet for begge parter, selv om de først  

 og fremmest har økonomisk betydning for aktieselskabet.« Hertil har tilsynsrådet i brevet af 17. august 1992 til  

 Indenrigsministeriet bl.a. anført følgende:
»At borgmesteren på egne og kommunens vegne har været interesseret i,  

 at der skabes de bedste rammer om den foldboldklub, der bærer kommunens navn  

 og har været med til at udbrede kendskabet til kommunen også uden for landets  

 grænser, er forståeligt og fuldt legalt, men det er ikke det samme som, at  

 der er tale om inhabilitet.
Borgmesteren har i sine forhandlinger med klubben  

 varetaget kommunens interesser.« For så vidt angår tilsynsrådets fremgangsmåde ved fremsendelse af  

 besvarelser af spørgsmål fra Dem, fremgår endelig følgende af sagen:
 Tilsynsrådet har i brevet af 17. august 1992 til Indenrigsministeriet  

 bl.a. henvist til rådets skrivelse af 5. marts 1992 til Dem, hvoraf bl.a.  

 fremgår følgende:
 »Tilsynsrådets afgørelser og udtalelser og kopier af disse afsendes  

 normalt som almindelig post i umiddelbar forlængelse af det møde i  

 tilsynsrådet, hvor den pågældende sag har været behandlet.
Når mødet i tilsynsrådet er afsluttet, og sagen ikke er af en ganske  

 særlig karakter, er tilsynsrådets sekretariat normalt villig til - ved  

 personlige eller telefoniske henvendelser fra den implicerede kommune eller  

 andre - at oplyse om rådets afgørelse, ligesom en anmodning om eventuelt selv  

 at hente rådets skriftlige meddelelse normalt imødekommes.
Efter telefaxens  

 udbredelse er sekretariatet i reglen også villig til at anvende denne  

 kommunikationsvej, hvis der fremsættes ønske om det. ...
Da tilsynsrådet modtog en anmodning fra Brøndby Kommune om at få de breve,  

 der vedrørte kommunen, sendt pr. telefax, blev anmodningen imødekommet helt i  

 overensstemmelse med sædvanlig praksis.« I brevet af 17. august 1992 til Indenrigsministeriet har tilsynsrådet  

 endvidere anført følgende:
»Det skal bemærkes, at rådet foranlediget af den senere sag har haft  

 en principiel diskussion om udsendelsen af tilsynsrådets afgørelser.
Der er i  

 rådet enighed om, at det ikke vil være rigtigt at afvise en kommunes ønske om  

 at blive orienteret via det moderne kommunikationsmiddel, telefax, men at det  

 på den anden side rejser et problem i forhold til klagere, der ikke råder  

 over telefax.
Tilsynsrådet benytter derfor i sådanne tilfælde den  

 fremgangsmåde at søge telefonisk at orientere klagerne om afgørelsen og  

 tilbyder dem, enten at de kan hente brevet i sekretariatet eller at telefaxe  

 afgørelsen til et opgivet nummer.
Er der tale om  

 kommunalbestyrelsesmedlemmer, tilbydes telefax til det kommunale  

 telefaxnummer.
Det skulle dermed i de fleste tilfælde være sikret, at klagere  

 modtager orientering samtidig med kommunen.« Ved brev af 30. marts anmodede Indenrigsministeriet Kulturministeriet om  

 en udtalelse om, hvorvidt der i Kulturministeriets lovgivning var hjemmel til  

 eller noget til hinder for indgåelsen af den foreliggende aftale mellem BIF  

 A/S og Brøndby Kommune.
Kulturministeriet oversendte den 31. marts 1993  

 brevet til besvarelse i Undervisningsministeriet, idet folkeoplysningsområdet  

 ved regeringsskiftet var overgået til Undervisningsministeriet.
 Undervisningsministeriet oplyste ved brev af 25. august 1993 bl.a.  

 følgende:
 »I den anledning skal man udtale, at efter §§ 22 og 23 i lov om  

 støtte til folkeoplysning skal ledige offentlige lokaler og udendørsanlæg,  

 der tilhører kommunen, stilles vederlagsfrit til rådighed til virksomhed  

 inden for lovens område.
 Lovens bestemmelser om lokaleanvisning må for at kunne gennemføres efter  

 deres hensigt forudsætte, at kommunen ikke kan disponere i form af udlejning  

 af lokaler og udendørsanlæg til virksomhed inden for lovens område.
 Lokaler og udendørsanlæg skal kun anvises til folkeoplysende virksomhed,  

 når de er ledige, det vil sige, når kommunen ikke selv bruger dem eller har  

 disponeret til anden side.
 Dette indebærer bortset fra det ovennævnte om udlejning til virksomhed  

 inden for lovens område en fri dispositionsret for kommunen over kommunale  

 lokaler og udendørsanlæg.
 Lov om støtte til folkeoplysning omfatter alene den frie folkeoplysende  

 virksomhed og skal sikre offentlige tilskud og lokaler hertil.
 Kommerciel virksomhed som f.eks. en professionel fodboldklub som den  

 omhandlede falder uden for lovens område.
Således som sagen foreligger oplyst, synes lov om støtte til  

 folkeoplysning hverken at give hjemmel til eller være til hinder for  

 indgåelse af den pågældende aftale.« Endelig har Brøndby Kommune den 22. oktober og den 3. november 1993 efter  

 telefonisk anmodning fra Indenrigsministeriet fremsendt forskelligt materiale  

 vedrørende sagen, herunder BIF A/S' anlægsregnskab for opvisningsbanen på  

 Brøndby Stadion samt tingbogsudskrifter vedrørende adkomstforholdene til  

 grunden og til bygningerne på stadion.
Det fremgår af det indsendte materiale  

 bl.a., at BIF A/S' anlægsudgifter har andraget ca. 19 mio. kr.
Brøndby Kommune har herudover i brev af 3. november 1993 til ministeriet  

 bl.a. oplyst, at den amatørafdeling, som er omtalt i § 3, punkt 4, i den  

 ovenfor citerede aftale mellem Brøndby Kommune og BIF A/S om Brøndby Stadion,  

 opvisningsbanen m.v., er amatørforeningen Brøndbyernes Idrætsforening.
BIF  

 A/S har således ikke oprettet en amatørafdeling.
Kommunen har endvidere  

 oplyst, at det beløb, som BIF A/S har skullet betale til kommunen - d.v.s.  

 10% henholdsvis 5% af entreingtægterne - i perioden 1. oktober 1991 til 30.  

 juni 1993 har andraget ca. 360.000 kr., heraf 107.000 kr. for perioden 1.  

 januar 1993 til 30. juni 1993.
 Indenrigsministeriets udtalelse:
Indenrigsministeriet skal i anledning af Deres henvendelse indledningsvis  

 udtale, at det tilsyn, som de almindelige kommunale tilsynsmyndigheder udøver  

 over for kommunerne, er et retligt tilsyn.
Det betyder, at tilsynet kun  

 omfatter spørgsmål om, hvorvidt der er sket en tilsidesættelse af  

 lovgivningen, herunder offentligretlige retsgrundsætninger, jf. § 61 i lov om  

 kommunernes styrelse (lovbekendtgørelse nr. 526 af 22. juni 1993). De  

 kommunale tilsynsmyndigheder kan således ikke tage stilling til spørgsmål om  

 hensigtsmæssigheden af kommunernes sagsbehandling eller spørgsmål vedrørende  

 skønsudøvelse, så længe skønnet udøves inden for de rammer, der følger af  

 lovgivningen.
Indenrigsministeriet er ikke almindelig klageinstans i forhold til  

 tilsynsrådene.
Ministeriet tager derfor normalt kun sager op til vurdering,  

 såfremt ministeriet har grund til at antage, at den retsopfattelse,  

 tilsynsrådet har givet udtryk for, er urigtig eller hviler på et urigtigt  

 faktisk grundlag, jf. § 61 a i lov om kommunernes styrelse.  

 Indenrigsministeriet tager således ikke stilling til tilsynsrådenes  

 sagsbehandling, herunder spørgsmål om, hvorvidt sagsbehandlingen er i  

 overensstemmelse med god forvaltningsskik.
 Vedrørende Deres spørgsmål om, hvorvidt aftalen mellem Brøndby Kommune og  

 BIF A/S om Brøndby Stadion, opvisningsbanen m.v. indebærer et kommunalt  

 tilskud til BIF A/S, skal ministeriet udtale følgende:
 Kommuner kan - som anført af tilsynsrådet - lovligt tilvejebringe  

 sportsanlæg og forestå udvidelser af f.eks. opvisningsbaner og  

 tilskuerkapacitet.
Det antages endvidere, at kommuner i henhold til de uskrevne retsregler om  

 kommunernes opgavevaretagelse mod betaling kan stille sportsanlæg til  

 rådighed for professionelle idrætsaktiviteter, idet kommunerne herved  

 medvirker til at fremme interessen for idræt.
Det er imidlertid en  

 betingelse, at der ikke i forbindelse med udlejning af anlæggene ydes tilskud  

 til erhvervsdrivende selskaber eller enkeltpersoner.
Lejen skal derfor  

 fastsættes i overensstemmelse med det lejedes værdi.
Fastsættelse af det  

 lejedes værdi skal bl.a. ske på baggrund af sammenligning med den leje, som  

 er almindeligt gældende i området for tilsvarende anlæg med hensyn til  

 beliggenhed, art, størrelse, kvalitet, udstyr og vedligeholdelsesstandard.
Da  

 der kun eksisterer et begrænset antal anlæg af den omhandlede karakter, vil  

 en sammenligning med den leje, som betales for tilsvarende anlæg andre steder  

 i landet, efter Indenrigsministeriets opfattelse ligeledes kunne tillægges  

 betydning.
 Efter en samlet vurdering af aftalen mellem Brøndby Kommune og BIF A/S  

 finder Indenrigsministeriet ikke grundlag for at udtale, at Tilsynsrådet for  

 Københavns Amt har handlet i strid med lovgivningen ved ikke at udtale, at  

 aftalen var ulovlig.
 Om baggrunden for denne vurdering kan nærmere oplyses følgende:
Indledningsvis bemærkes, at en kommunalbestyrelse efter almindelige  

 kommunalretlige grundsætninger er forpligtet til at forvalte kommunens  

 økonomiske ressourcer på en rimelig, fornuftig og forsvarlig måde.
Det  

 tilkommer imidlertid kommunalbestyrelsen en betydelig frihed ved udøvelsen af  

 skønnet over, hvad der tjener kommunens økonomiske interesser bedst.
Ved  

 vurderingen af kommunalbestyrelsens økonomiske dispositioner er det  

 forholdene på tidspunktet for dispositionens foretagelse, som er afgørende.  

 Det forhold, at senere indtrufne omstændigheder, der ikke kunne forudses som  

 mulige eller sandsynlige, bevirker, at en disposition måtte få uforudsete  

 negative følger, er således ikke nødvendigvis udtryk for, at dispositionen er  

 kritisabel.
Ved indgåelse af den omhandlede, gensidigt bebyrdende aftale opnåede  

 Brøndby Kommune, at flere kommunale interesser blev tilgodeset.
Kommunen fik  

 således finansieret etableringen af et større fodboldanlæg, som ud over at  

 skulle anvendes til professionel fodbold skulle stilles til rådighed -  

 vederlagsfrit - for kommunen.
Ved aftalen fik kommunen endvidere varetaget det kommunale formål at  

 støtte amatøridrætten i kommunen.
Kommunen opnåede således, at der af  

 entreindtægterne vedrørende de af BIF A/S arrangerede kampe blev betalt en  

 vis andel til Brøndbyernes Idrætsforening til foreningens ungdomsarbejde for  

 amatører, og at anlægget blev stillet til rådighed for dette arbejde.  

 Ministeriet har herved forudsat, at det er sikret, at Brøndbyernes  

 Idrætsforening kun anvender tilskuddet til opgaver, kommunen kan støtte, og  

 at de almindelige betingelser for ydelse af kommunal støtte til Brøndbyernes  

 Idrætsforening i øvrigt er opfyldt.
På længere sigt opnåede kommunen endvidere at ville få ejendomsret til de  

 af BIF A/S opførte bygninger m.v., uanset hvorledes mulighederne for  

 afholdelse af professionelle fodboldkampe ville udvikle sig.
Ved meget store  

 entreindtægter og dermed hurtig afskrivning af anskaffelsessummen opnåede  

 kommunen endelig direkte lejebetaling fra BIF A/S.
Under hensyn til aftalens særlige karakter, herunder usikkerheden med  

 hensyn til fremtidige entreindtægter og de aftalte særlige betingelser for  

 betaling af leje, er det vanskeligt at vurdere rimeligheden af de aftalte  

 principper for lejefastsættelsen.
Ministeriet finder imidlertid ikke grundlag  

 for at antage, at disse principper er udtryk for begunstigelse af BIF A/S.
 Hvad angår Deres spørgsmål om, hvorvidt kommunen i det foreliggende  

 tilfælde lovligt kunne yde tilskud til professionel fodbold skal  

 Indenrigsministeriet udtale følgende:
Indledningsvis bemærkes, at det af § 2 i vedtægterne for BIF A/S fremgår,  

 at selskabet udover at drive professionel fodbold har til formål at varetage  

 handels- og investeringsvirksomhed.
Det følger af almindelige  

 retsgrundsætninger om kommunens opgavevaretagelse, at kommuner normalt ikke  

 kan yde støtte til handels- og investeringsvirksomhed.
Kommunal støtte til  

 BIF A/S vil således kunne være udelukket allerede af den grund.
 Som anført ovenfor har ministeriet ikke fundet grundlag for at antage, at  

 den omhandlede aftale indebærer, at der ydes kommunal støtte til BIF A/S.  

 Ministeriet har imidlertid fundet anledning til nærmere at redegøre for  

 ministeriets opfattelse af kommunernes muligheder for at yde støtte til  

 professionel fodbold.
Som det fremgår af ovenstående, har Indenrigsministeriet ved brev af 13.  

 april 1983 udtalt, at støtte til en professionel fodboldafdeling ved at  

 stille for eksempel et kommunalt ejet stadion til rådighed for afdelingen på  

 favorable vilkår principielt var i overensstemmelse med reglerne for  

 kommunernes virksomhed, i det omfang formålet var at fremme fodboldsporten og  

 at tilgodese almenhedens interesse i at kunne overvære sportsligt  

 underholdende fodboldkampe.
Spørgsmålet om ulovligheden af en sådan støtte  

 måtte dog efter ministeriets opfattelse bero på en konkret vurdering.
 Ved besvarelsen af et spørgsmål (S 1056) fra et folketingsmedlem har  

 Indenrigsministeriet den 27. april 1983 i tilknytning til ovennævnte  

 udtalelse præciserende udtalt følgende:
»Der er fast tradition for, at kommunerne kan være med til at  

 fremskaffe faciliteter til afholdelse af arrangementer, der henvender sig til  

 en større kreds af lokalsamfundets medlemmer.
Traditionen har ikke mindst  

 omfattet faciliteter til forskellige former for idrætsudøvelse, herunder  

 fodbold.
 Da der kun i begrænset omfang findes lovgivning på området, er det  

 almindelige kommunalretlige principper, der bliver afgørende for, i hvilken  

 udstrækning og på hvilke betingelser faciliteter kan stilles til rådighed.
Udviklingen i retning af professionel fodbold er som bekendt forholdsvis  

 ny her i Danmark, og der er nødvendigvis fortsat en snæver sammenhæng mellem  

 fodbold som amatøridræt og professionel sport.
Det vil ikke være rimeligt,  

 hvis indførelse af professionel fodbold skulle afskære kommunerne fra fortsat  

 at varetage opgaven med at fremskaffe fællesfaciliteter for lokalsamfundet.  

 Det er derfor også uundgåeligt, at støtte til amatørfodbold i en vis  

 udstrækning også kommer professionel fodbold til gode.
 Om støtte i en konkret situation har til formål at fremme fodboldsporten i  

 almindelighed, eller om der reelt er tale om at fremme professionel fodbold,  

 kan med andre ord ikke besvares udelukkende ud fra, om den professionelle  

 afdeling har fordele af en ordning.
Om der reelt er tale om en ulovlig støtte til professionel fodbold, f.eks.  

 en støtte, som har til formål at forøge anpartshavernes overskud, må afgøres  

 i hvert enkelt tilfælde ud fra de foreliggende omstændigheder. ....  

 Indenrigsministeriets skrivelse af 13. april 1983, som der henvises til i  

 begrundelsen for spørgsmålet, kan opfattes som en illustration af det  

 grundlag, hvorpå en afgørelse om lovligheden af en støtte træffes.« Udviklingen i dansk professionel fodbold har - som fremhævet af Dem i  

 Deres brev af 22. august 1991 til tilsynsrådet - medført, at professionel  

 fodbold drives som egentlig erhvervsvirksomhed efter forretningsmæssige  

 principper og med indtjening som et væsentligt selvstændigt formål.
 Det er på denne baggrund Indenrigsministeriets opfattelse, at lovligheden  

 af kommunale tilskud til professionelle idrætsaktiviteter må vurderes efter  

 sædvanlige kommunalretlige regler om kommunale tilskud til  

 erhvervsvirksomhed.
Kommuner kan ikke uden særlig lovhjemmel yde individuelle tilskud til  

 erhvervsvirksomheder.
Der foreligger ikke særlig lovhjemmel til kommunale  

 tilskud til professionel fodboldaktivitet.
Kommuner kan derfor ikke yde  

 tilskud til selskaber, foreninger eller andre, der driver professionel  

 fodboldvirksomhed.
 Dersom et selskab eller en forening tillige varetager aktiviteter, som  

 kommunen lovligt kan støtte, f.eks. ikke-professionelle idrætsaktiviteter,  

 vil der dog kunne ydes kommunal støtte til disse aktiviteter, hvis det  

 sikres, at tilskuddet alene kommer de støtteberettigende aktiviteter til  

 gode.
 Vedrørende Deres spørgsmål om borgmester Kjeld Rasmussens eventuelle  

 inhabilitet ved kommunalbestyrelsens behandling af sagen i møderne den 14.  

 august og den 11. september 1991 bemærkes følgende:
 Forvaltningslovens § 3, stk. 1, (lov nr. 571 af 19. december 1985 med  

 senere ændringer) har følgende ordlyd:
 »Den, der virker inden for den offentlige forvaltning, er inhabil i  

 forhold til en bestemt sag, hvis .....
 3) vedkommende deltager i ledelsen af eller i øvrigt har en nær  

 tilknytning til et selskab, en forening eller en anden privat juridisk  

 person, der har en særlig interesse i sagens udfald, .....
5) der i øvrigt foreligger omstændigheder, som er egnede til at vække  

 tvivl om vedkommendes upartiskhed.« Efter det oplyste var Kjeld Rasmussen medlem af foreningen BIF's Venner,  

 da Brøndby Kommunalbestyrelse i mødet den 14. august 1991 behandlede aftalen  

 mellem kommunen og BIF A/S.
 Det er endvidere oplyst, at Kjeld Rasmussen den 15. august 1991 meldte sig  

 ud af foreningen og således ikke var medlem af foreningen, da  

 kommunalbestyrelsen den 11. september 1991 godkendte aftalen med BIF A/S.
Det antages, at inhabilitet i henhold til lovens § 3, stk. 1, nr. 3, kun  

 foreligger, såfremt den pågældende deltager i ledelsen af eller i øvrigt har  

 nær tilknytning til den pågældende juridiske person, jfr. den kommenterede  

 forvaltningslov ved John Vogter, 1992, side 92f.
Efter Indenrigsministeriets  

 opfattelse er det tvivlsomt, om foreningen BIF's Venner, der ejede 1/3 af  

 aktiverne i Euro Sportsholding A/S, som ejede samtlige A-aktier i BIF A/S,  

 havde en særlig interesse i udfaldet af sagen om aftalen mellem Brøndby  

 Kommune og BIF A/S.
En besvarelse af dette spørgsmål forudsætter en nærmere  

 gennemgang af bl.a.
Euro Sportsholding A/S' eventuelle øvrige engagementer i  

 BIF A/S og af holdingselskabets øvrige aktiviteter.
 Indenrigsministeriet finder imidlertid, at borgmester Kjeld Rasmussen, der  

 ikke deltog i ledelsen af foreningen, under alle omstændigheder ikke havde en  

 så nær tilknytning til denne gennem sit medlemsskab, at borgmesteren var  

 inhabil efter forvaltningslovens § 3, stk. 1, nr. 3, da Brøndby  

 Kommunalbestyrelse den 14. august 1991 behandlede spørgsmålet om udvidelse af  

 Brøndby Stadions opvisningsbane.
 Der foreligger efter Indenrigsministeriets opfattelse heller ikke i øvrigt  

 omstændigheder i sagen, som er egnede til at vække en sådan tvivl om Kjeld  

 Rasmussens upartiskhed, at der er grundlag for at antage, at borgmesteren var  

 inhabil i medfør af forvaltningslovens § 3, stk. 1, nr. 5.
Indenrigsministeriet skal endelig for så vidt angår Deres klage over  

 tilsynsrådets fremgangsmåde ved fremsendelse af rådets udtalelse af 21.  

 november 1991 til Dem bemærke, at De i Deres første henvendelse til  

 tilsynsrådet om den foreliggende sag havde underskrevet Deres brev på  

 følgende måde: »SF's repræsentanter i Brøndby Kommunalbestyrelse, Mia  

 Madsen, John Barber«, jf.
Deres brev af 22. august 1991. Først i Deres  

 brev af 19. september 1991 til tilsynsrådet har De anført Deres privatadresse  

 dog uden udtrykkeligt at angive, at tilsynsrådets svar skulle sendes til  

 denne adresse.
Indenrigsministeriet finder ikke grundlag for at antage, at den af  

 tilsynsrådet anvendte fremgangsmåde, hvorved tilsynsrådets svar til Dem er  

 fremsendt via rådhuset i Brøndby Kommune, er ulovlig.
Som anført ovenfor kan  

 ministeriet ikke tage stilling til, om et tilsynsråds sagsbehandling er i  

 overensstemmelse med god forvaltningsskik.
 Enslydende skrivelse er tilsendt kommunalbestyrelsesmedlem John Barber/Mia  

 Madsen.
 Kopi af denne skrivelse er sendt til Tilsynsrådet for Københavns Amt,  

 Brøndby Kommunalbestyrelse, Atletikklubben Brøndby og  

 Undervisningsministeriet.
