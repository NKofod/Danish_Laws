Skriftlig fremsættelse (30. oktober 2020) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om indfødsrets meddelelse (Lovforslag nr.
L 73) Lovforslaget omfatter 2.944 personer og ca. 799 bipersoner, som får indfødsret sammen med deres forældre.
 Lovforslaget er det første af i alt to lovforslag om indfødsrets meddelelse, der fremsættes i denne samling.
 Behandlingen af ansøgninger om dansk indfødsret ved naturalisation i forbindelse med optagelse af personer på dette lovforslag om indfødsrets meddelelse er sket i overensstemmelse med retningslinjerne i cirkulæreskrivelse nr. 9779 af 14. september 2018 om naturalisation, som ændret ved cirkulæreskrivelse nr. 9043 af 28. januar 2020 om ændring af cirkulæreskrivelse nr. 9779 af 14. september 2018 om naturalisation (Ændrede krav til dansksindede sydslesvigere).
 Som følge af situationen med COVID-19 og sundhedsmyndighedernes fortsatte anbefaling om ikke at give hånd, lægges der med lovforslaget op til at suspendere kravet om håndtryk på samme måde som i det lovforslag om indfødsrets meddelelse, der blev fremsat i april 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
