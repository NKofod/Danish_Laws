Nr BTL 142 Betænkning over Forslag til lov om styrelsen af DSB m.v.   

 Nr L 142 1994-95, 1. samling Afgivet af Trafikudvalget Afgivet: 19950316 Udvalget har behandlet lovforslaget i nogle møder og har herunder stillet  

 spørgsmål til trafikministeren, som denne har besvaret skriftligt.
 Endvidere har udvalget modtaget skriftlige henvendelser fra:
Bolig-, Motor- og Hjælpemiddeludvalget, De Samvirkende Invalideorganisationer og Statsansattes Kartel.
Trafikministerens kommentar til henvendelsen fra Bolig-, Motor- og  

 Hjælpemiddeludvalget og De Samvirkende Invalideorganisationer er optrykt som  

 bilag til betænkningen.
Udvalget tilslutter sig det tilsagn, der er givet af  

 trafikministeren om, at der i vedtægterne for de tre virksomheder, således  

 som foreslået i fælleshenvendelsen, indsættes en bestemmelse, hvori  

 præciseres, at virksomheden skal drives således, at den efterlever  

 målsætningen om ligestilling og ligebehandling af handicappede med andre  

 borgere.
 Der er af to mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med det under nr. 2 stillede  

 ændringsforslag.
 Mindretallet støtter, at DSB nu får en professionel bestyrelse.
 På baggrund af Bernsteinrapporten, der gav Socialistisk Folkeparti ret i,  

 at salget af færgerne »Niels Klim« og »Peder Paars« var  

 en fadæse af rang, udtalte Socialistisk Folkeparti, at en moderne virksomhed  

 som DSB med 21.000 ansatte og en årlig omsætning på ca. 16 mia. kr. ikke kan  

 styres sådan, som det reelt sker i dag, hvor Folketingets 179 medlemmer  

 fungerer som bestyrelse.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det under nr. 1 stillede  

 ændringsforslag.
Mindretallet er enig i hovedsigtet med at ændre styrelsen af DSB, men  

 havde gerne set, at det var sket i et aktieselskab, fordi Fremskridtspartiet  

 mener, at den konstruktion, der nu bliver vedtaget, er en lappeløsning.
Det  

 havde efter Fremskridtspartiets mening været bedre at lave et aktieselskab.  

 Derved ville al den følgelovgivning, der skal til, bl.a. inden for  

 selskabslovgivningen, også være unødvendig.
 Fremskridtspartiet beklager, at der forud for fremsættelsen af  

 lovforslaget var lavet en endelig aftale mellem regeringen, Venstre og Det  

 Konservative Folkeparti, således at det har været umuligt at ændre i  

 lovforslaget.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling, men vil stemme for det  

 under nr. 2 stillede ændringsforslag.
 Det er Enhedslistens opfattelse, at lovforslaget skader udviklingen af den  

 kollektive trafik på følgende områder:
- omlægning til en markedsstyret drift vil indskrænke DSB's ydelser over  

 for store befolkningsgrupper, - omlægningen betyder starten på en total privatisering af hele  

 DSB-området og hermed nedbrydning af en overordnet samfundsmæssig styring af  

 den kollektive trafik, og - omlægningen betyder, at trafikpolitikken underkastes EU's planer for  

 store transnationale netværk på bekostning af den mere fintmaskede lokale og  

 regionale jernbanetrafik.
 Endelig betyder hele omlægningen af DSB store personaleindskrænkninger i  

 en tid, hvor der er behov for dels flere arbejdspladser, dels for en udbygget  

 kollektiv trafik, hvor et styrket DSB kunne udgøre en væsentlig hjørnesten.  

 Med dette lovforslag indledes imidlertid i realiteten en afvikling af DSB.
 ÆndringsforslagAf et mindretal (FP):
 Til § 1 1) Ordene »en statsvirksomhed under  

 Trafikministeriet« ændres til: »et aktieselskab«.
 Af et mindretal (SF), tiltrådt af et mindretal (EL):
 Til § 3 2) I stk. 2 indsættes efter 2. pkt. som nyt punktum:
»De af medarbejderne valgte medlemmer skal være ansat i DSB.« Bemærkninger Til nr. 1 Ændringsforslaget indebærer, at DSB etableres som et  

 aktieselskab efter aktieselskabslovgivningens bestemmelser i stedet for som  

 en statsvirksomhed under Trafikministeriet. Ændringsforslaget indebærer en  

 række konsekvensrettelser i lovforslaget, der, såfremt ændringsforslaget  

 bliver vedtaget ved 2. behandling, må udarbejdes med teknisk bistand fra  

 Trafikministeriet imellem 2. og 3. behandling.
Til nr. 2 Ændringsforslaget indebærer, at alene ansatte i DSB kan vælges  

 til bestyrelsen for DSB som medarbejdervalgte repræsentanter.
Medarbejdere,  

 der af den ene eller anden grund har tjenestefrihed fra DSB uden løn, kan  

 ikke vælges som medlemmer af bestyrelsen som repræsentant for medarbejderne.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Svend  

 Erik Hovmand (V) Helge Sander (V) Hans Christian Schmidt (V) Kaj Ikast (KF)  

 Brian Mikkelsen (KF) Stefan G.
Rasmussen (KF) Ole Donner (FP) Bilag Henvendelse fra Bolig-, Motor- og Hjælpemiddeludvalget og De Samvirkende  

 Invalideorganisationer og trafikministerens kommentar hertil De Samvirkende  

 InvalideorganisationerDen 20. februar 1995 Kløverprisvej 10 b, 2650 Hvidovre.
Bolig-, Motor- og Hjælpemiddeludvalget Landskronagade 66, 4, 2100 København Ø.
Folketingets Trafikudvalg Christiansborg 1240 København K.
 Vedrørende: Forslag til lov om styrelsen af DSB m.v. (Lov 142).
 Vedrørende: Forslag til lov om DSB Rederi A/S (Lov 143).
 Vedrørende: Forslag til lov om DSB Busser A/S (Lov nr. 143).
 I de ovennævnte forslag er selskabernes formål alene beskrevet med ordene  

 »at sørge for en forsvarlig organisation af DSB's virksomhed« (Lov  

 142), »at drive rederivirksomhed« (Lov 143) og »at drive  

 busvirksomhed« (Lov 144).
 Selv om vi er helt opmærksomme på, at de 3 love alene har til formål at  

 skabe det lovmæssige grundlag for de 3 virksomheder, finder vi, at der bør  

 medtages noget, der ligger ud over den rene »virksomhedsdrift«, i  

 form af en nærmere omtale af krav om kvalitet og service.
 For handicaporganisationernes vedkommende skal vi foreslå, at det i  

 forbindelse med virksomhedernes dannelse bestemmes, at selskaberne skal  

 varetage virksomhederne under hensyntagen til alle brugeres  

 (befolkningsgruppers) behov, herunder handicappede.
 Det er i den forbindelse vigtigt, at alle handicapgruppers behov varetages  

 ved udformning af de offentlige serviceydelser, som hver af de 3 virksomheder  

 skal præstere.
 Det drejer sig for hovedgruppernes vedkommende om:
 - Blinde og personer med svagsyn.
 - Døve.
 - Hørehæmmede.
 - Bevægelseshæmmede.
 - Personer med forståelseshandicap.
Der er ikke noget nyt i, at det offentlige skal tage disse hensyn.
Det er  

 blot en videreførelse af DSB's hidtidige politik.
Vi ønsker at sikre os, at  

 der ikke i forbindelse med denne reorganisering bliver tale om så megen  

 management-tænkning, at god offentlig forvaltningspraksis i overensstemmelse  

 med folketingsbeslutning af 02.04.1993 om ligestilling og ligebehandling af  

 handicappede ikke går i glemmebogen.
 Det vil være rigtigt og meget ønskeligt, at Folketinget henviser både til  

 sin egen tidligere beslutning af 02.04.1993 og til FN's standardregler om  

 lige muligheder for handicappede, regel nr. 5 om tilgængelighed både til de  

 fysiske omgivelser og til oplysning og kommunikation, regel nr. 14 om  

 strategi og planlægning og regel nr. 15 om lovgivning.
 Den danske regering har sammen med alle FN's øvrige medlemslande  

 enstemmigt vedtaget disse standardregler den 20.12.1993 i FN's  

 generalforsamling, og de foreligger nu også oversat til dansk, og her er så  

 en første chance, hvor man kan demonstrere, at man også agter at gennemføre  

 disse regler i praksis.
 DSI og BMH skal foreslå:
at der henvises til Folketingets egen tidligere beslutning af  

 02.04.1993 og FN's standardregler om lige muligheder for handicappede i  

 bemærkningerne til lovforslagene, således at der i hvert fald i denne form  

 afgives en klar hensigtserklæring, og at man overvejer at indføje en generel hensigtserklæring  

 vedrørende serviceydelsernes kvalitet i selve lovteksten eller i henholdsvis  

 vedtægterne for DSB og hver af de to aktieselskaber f.eks. som et nyt stykke  

 i § 1.
 En sådan regel kan formuleres således:
»Hele befolkningen, herunder mennesker med handicap, skal have adgang  

 til at benytte sig af de befordringstilbud og andre serviceydelser, som  

 DSB/DSB Rederi A/S/DSB Busser A/S leverer.
DSB's/Selskabets tilbud skal  

 leveres til konkurrencedygtige priser, tillige under hensyntagen til de  

 kvalitetskrav og den standard, som med føje kan forventes af en  

 offentlig/offentligt ejet virksomhed.« DSI og BMH skal anmode om, at disse forslag indgår i Trafikudvalgets  

 overvejelser.
Med venlig hilsen (DSI) (BMH) Karl Vilhelm Nielsen Holger Kallehauge (næstformand) (formand, landsdommer) Spørgsmål »Udvalget anmoder om ministerens kommentar til henvendelsen af 20.  

 februar 1995 fra De Samvirkende Invalideorganisationer og Bolig-, Motor- og  

 Hjælpemiddeludvalget, jf.
L 142 - bilag 9.« Svar I den fælles henvendelse fra De Samvirkende Invalideorganisationer og  

 Bolig-, Motor- og Hjælpemiddeludvalget foreslås, at det i relation til DSB,  

 DSB Rederi A/S og DSB Busser A/S præciseres, at de tre virksomheder skal  

 varetage alle befolkningsgruppers behov, herunder de handicappedes.
 Det anføres, at dette vil være en videreførelse af DSB's hidtidige  

 politik, men at det, uanset at de tre lovforslag alene vedrører den  

 organisatoriske ramme for de tre virksomheder, vil være rigtigt at sikre, at  

 der ikke i forbindelse med reorganiseringen af DSB alene fokuseres på det  

 rent forretningsmæssige.
 Det foreslås i henvendelsen, at Folketinget henviser til  

 folketingsbeslutning af 2. april 1993 om ligestilling og ligebehandling af  

 handicappede med andre borgere samt til FN's standardregler af 20. december  

 1993 om lige muligheder for handicappede, hvorved der afgives en klar  

 hensigtserklæring.
 Endelig foreslås, at denne erklæring kommer til udtryk i lovteksten eller  

 i vedtægterne for henholdsvis DSB og de to aktieselskaber.
 Jeg kan tilslutte mig de synspunkter, der er indeholdt i henvendelsen.
Det er en overordnet nålsætning, at den kollektive trafik skal være et  

 velfungerende og effektivt alternativ til den individuelle transport både med  

 hensyn til pris, sikkerhed, tidsforbrug, komfort og service.
Men ud over at  

 være alternativ til individuel transport har den kollektive transport også en  

 vigtig funktion i kraft af at være den eneste befordringsmulighed for en del  

 af befolkningen.
En betragtelig del af befolkningen har således et  

 bevægelseshandicap på den ene eller anden måde, og i forhold til den  

 kollektive trafik har disse personer nogle krav og behov, som det er  

 naturligt og hensigtsmæssigt at tilgodese på lige fod med de mange andre krav  

 og behov, som den kollektive trafik bør og skal kunne opfylde.
 DSB vil som statsvirksomhed naturligvis også under denne nye ledelsesform  

 skulle leve op til den overordnede målsætning for kollektiv transport og som  

 led heri efterleve såvel Folketingets beslutning af 2. april 1993 og FN's  

 standardregler om lige muligheder for handicappede.
 Der er således i den politiske rammeaftale for DSB for 1995-1998 afsat  

 midler til serviceforbedrende tiltag til gavn for DSB's passagerer, herunder  

 til handicapformål og elevatorer.
 Tilsvarende skal DSB Rederi A/S og DSB Busser A/S leve op til  

 målsætningerne i de to nævnte beslutninger.
 Jeg skal derfor over for Trafikudvalget give tilsagn om, at der i  

 vedtægterne for de tre virksomheder, således som forslået i  

 fælleshenvendelsen, indsættes en bestemmelse, hvori præciseres, at  

 virksomheden skal drives således, at den efterlever målsætningen om  

 ligestilling og ligebehandling af handicappede med andre borgere.
 85 eksemplarer af dette brev vedlægges.
