Skriftlig fremsættelse (2. oktober  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af færdselsloven  

 (Motorvejshastighed, skærpet håndhævelse af  

 hastighedsgrænserne og andre initiativer til forbedring af  

 færdselssikkerheden).
(Lovforslag nr.
L 2).
 Lovforslagets hovedformål er at forhøje  

 hastighedsgrænserne på motorvej for personbiler og  

 motorcykler.
Lovforslaget er første skridt til  

 gennemførelse af regeringens overordnede målsætning om at  

 forhøje den generelle hastighedsgrænse på motorvej for  

 personbiler og motorcykler til 130 km i timen.
Vejtekniske og trafikale  

 forhold indebærer imidlertid, at hvis en sådan  

 hastighedsforhøjelse skal ske på en måde, der er  

 færdselssikkerhedsmæssigt optimal, må ordningen udbredes  

 gradvist, så der startes med de motorvejsstrækninger, der er  

 bedst egnede hertil.
Formålet med lovforslaget er derfor i første  

 omgang at forhøje den generelle hastighedsgrænse på  

 motorveje for personbiler og motorcykler i færdselslovens § 42, stk. 2,  

 fra 110 til 120 km i timen.
Samtidig foreslås færdselslovens §  

 42, stk. 4, ændret, så hastighedsgrænsen lokalt kan  

 forhøjes yderligere op til 130 km i timen.
Den eksisterende mulighed  

 for at fastsætte lavere hastighedsgrænser end den generelle,  

 herunder f.eks. 110 km i timen, fastholdes.
 Baseret på et foreløbigt skøn  

 forventes det, at 130 km i timen umiddelbart vil kunne gennemføres  

 på ca. 15 pct. af motorvejsnettet (de nyeste strækninger), 120 km  

 i timen på ca. 50 pct. af motorvejsnettet (strækninger i  

 åbent land) og 110 km i timen eller derunder på ca. 35 pct. af  

 motorvejsnettet (strækninger omkring de store byer). Den præcise  

 fordeling kan dog først foretages, når Vejdirektoratet har  

 afsluttet den udførlige gennemgang af motorvejsnettet, som er forudsat  

 i lovforslaget, og som er påbegyndt forud for lovforslagets  

 fremsættelse.
Gennemgangen af motorvejsnettet vil endvidere skulle  

 afdække, hvilke yderligere investeringer i vejanlæg mv., som vil  

 være nødvendige for at udbrede de 130 km i timen til en  

 større del af motorvejsnettet.
Regeringen vil arbejde for, at de  

 vejtekniske forudsætninger for at udbrede 130 km i timen til  

 hovedparten af motorvejsnettet tilvejebringes i takt med den udbygning og  

 modernisering af motorvejsnettet, som løbende finder sted.
Dette vil  

 naturligvis ske med behørig hensyntagen til den overordnede  

 prioritering af statens ressourcer, der nødvendigvis må  

 foretages.
Lovforslagets bestemmelser om øget hastighed  

 ledsages af en række forslag til kompenserende foranstaltninger, som  

 skal styrke færdselssikkerheden og medvirke til at sikre, at de nye  

 hastighedsgrænser overholdes.
Formålet er at begrænse  

 stigningen i gennemsnitshastigheden, og dermed i antallet af  

 trafikulykker.
 For det første lægges der op til en  

 omprioritering af politiets kontrolindsats, så kontrolintensiteten  

 på motorvejene øges, navnlig på farlige strækninger.
For det andet foreslås det, at der indføjes  

 et nyt stk. 4 i færdselslovens § 118, hvorefter det ved  

 fastsættelsen af alle hastighedsbøder skal indgå som en  

 skærpende omstændighed, hvis hastigheden har udgjort 140 km i  

 timen eller derover.
Bestemmelsen skal danne grundlag for indførelse  

 af et særligt "højhastighedstillæg", der ved  

 udmåling af bøder for hastighedsovertrædelser, hvor  

 hastigheden har udgjort 140 km i timen eller derover, lægges oven i de  

 eksisterende bødetakster med et fast beløb, der stiger i takt  

 med hastigheden.
 For det tredje foreslås det, at færdselslovens  

 § 126, stk. 1, nr. 2, ændres, sådan at den nuværende regel  

 om betinget frakendelse af førerretten ved overskridelse af  

 hastighedsgrænserne med mere end 70 pct. fastholdes, men suppleres med  

 en fast overgrænse på 180 km i timen med den konsekvens, at der  

 også i de tilfælde, hvor den procentuelle overskridelse er mindre  

 end 70 pct., vil ske betinget frakendelse, hvis der er kørt med en  

 hastighed på 180 km i timen eller derover. 180 km i timen svarer til en  

 overskridelse på ca. 64 pct. ved 110 kms begrænsning, en  

 overskridelse på 50 pct. ved 120 kms begrænsning og en  

 overskridelse på ca. 38 pct. ved 130 kms begrænsning.
 For det fjerde foreslås det, at der i lyset af den  

 øgede spredning af hastighederne mellem hurtige og langsomme  

 køretøjer på motorvejene, som lovforslaget alt andet lige  

 vil medføre, indføres lovregler om obligatorisk tegngivning ved  

 vognbaneskift på motorvej, og at der udstedes administrative regler om  

 obligatorisk anvendelse af havariblink ved uventet kødannelse mv.  

 på motorvej.
 For det femte foreslås det, at der forud for  

 lovforslagets ikrafttræden gennemføres en omfattende kampagne,  

 hvor der orienteres om de nye regler og sanktionerne for overtrædelse  

 heraf.
 Ud over de tiltag, som er direkte forbundet med  

 forøgelsen af hastigheden på motorvejene, indeholder  

 lovforslaget også en række yderligere initiativer til styrkelse  

 af færdselssikkerheden.
 Det gælder for det første en udvidelse af  

 prøvetiden for førstegangserhververe af kørekort fra to  

 til tre år.
 Det gælder for det andet en endnu højere grad  

 af målretning af den automatiske hastighedskontrol mod særligt  

 farlige vejstrækninger, herunder i kombination med opsætning af  

 fartvisere, en undersøgelse af mulighederne for opsætning af  

 yderligere fartvisere, øget fokus på veje, hvor børn og  

 ældre færdes, og et arbejde med kortlægning og fjernelse af  

 de "sorte pletter" på trafikkens Danmarkskort.
 Det gælder for det tredje i relation til spiritus-  

 og promillekørsel, hvor et igangværende udvalgsarbejde til  

 forenkling af sanktionssystemet udvides med henblik på en  

 skærpelse af sanktionerne og med henblik på en  

 undersøgelse af mulighederne for i højere grad end i dag at  

 anvende andre typer af sanktioner og indsatser som supplement til de  

 nuværende sanktionstyper, herunder f.eks. en udvidelse af mulighederne  

 for at fratage føreren rådigheden over køretøjet  

 ved grove eller gentagne overtrædelser   eventuelt for en  

 tidsbegrænset periode.
 Endelig gennemfører lovforslaget en række  

 mere tekniske ændringer, der blandt andet er en følge af, at  

 sager vedrørende dansk og international regulering af færdsel og  

 færdselssikkerhed samt sager vedrørende  

 færdselsadfærd ved kongelig resolution af 27. november 2001 er  

 overført fra Trafikministeriet til Justitsministeriet.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
