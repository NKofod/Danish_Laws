Skriftlig fremsættelse (26. marts 2021) Udenrigsministeren (Jeppe Kofod):
 Herved tillader jeg mig for Folketinget at fremsætte:
Forslag til folketingsbeslutning om Danmarks indgåelse af overenskomst af 30. oktober 2019 mellem Kongeriget Danmarks regering sammen med Færøernes landsstyre på den ene side, og Norges regering på den anden side, vedrørende afgrænsningen af kontinentalsoklen uden for 200 sømil i området mellem Færøerne, Island, Fastlandsnorge og Jan Mayen (Beslutningsforslag nr.
B 288) Beslutningsforslaget skal muliggøre Danmarks indgåelse af overenskomst af 30. oktober 2019 mellem Kongeriget Danmarks regering sammen med Færøernes landsstyre på den ene side, og Norges regering på den anden side, vedrørende afgrænsningen af kontinentalsoklen uden for 200 sømil i området mellem Færøerne, Island, Fastlandsnorge og Jan Mayen.
 Overenskomsten blev indgået ved underskrift den 30. oktober 2019 i Stockholm.
 Mellem 2006 og 2009 indsendte Norge, Island og Kongeriget Danmark deres respektive sokkelkrav til FNs Sokkelkommission (CLCS).
 Det samlede overlappende område for de indsendte krav var ca. 112.000 km2. Parterne enedes om, at 27.000 km2 skulle tilfalde Kongeriget Danmark, 29.000 km2 til Island og 55.528 km2 til Norge.
 Fordelingen og visse andre grundlæggende elementer i den indbyrdes forståelse indarbejdedes i et såkaldt Agreed Minutes, som undertegnedes af udenrigsministrene i 2006.
 I perioden 2014-2016 kom FNs Sokkelkommission med sine anbefalinger, der som forventet bekræftede den videnskabelige validitet af de tre landes krav, og dermed områderne angivet i Agreed Minutes.
 Herefter omsatte landene sammen den aftalte delingsformel mv. til tre identiske traktater (hhv. mellem Kongeriget Danmark og Island, mellem Kongeriget Danmark og Norge samt mellem Island og Norge).
 Overenskomsten fastlægger forløbet af grænselinjen for parternes kontinentalsokkel i det pågældende område og træder i kraft, når parterne har meddelt hinanden, at deres nationale godkendelsesprocedurer er afsluttet.
 Idet jeg i øvrigt henviser til de bemærkninger, der ledsager forslaget, skal jeg tillade mig at anbefale det til det høje Tings velvillige behandling.
