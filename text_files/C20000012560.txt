Vejledning om anmeldelse i henhold til kapitel  

 12 i lov om behandling af personoplysninger (Til den offentlige forvaltning) 1. Indledning Lov nr. 429 af 31. maj 2000 om behandling af  

 personoplysninger indeholder i kapitel 12 regler om anmeldelse af  

 behandlinger, der foretages for den offentlige forvaltning.
Anmeldelsesordningen tjener to hovedformål.
For det  

 første giver anmeldelserne Datatilsynet mulighed for at sikre den  

 fornødne kontrol med behandlingerne, dels i forbindelse med  

 iværksættelsen af den enkelte behandling, dels i forbindelse med  

 Datatilsynets efterfølgende tilsynsvirksomhed.
For det andet skabes  

 der åbenhed om behandlingerne.
Dette skyldes, at Datatilsynet skal  

 føre en offentligt tilgængelig fortegnelse over de anmeldte  

 behandlinger, og denne fortegnelse giver bl.a. den enkelte borger mulighed  

 for at overskue de behandlinger, hvori man kan tænkes at være  

 registreret, og hvori den registrerede har indsigtsret.
Anmeldelsesordningen  

 sikrer også den enkelte myndighed overblik over de behandlinger, som  

 myndigheden har iværksat.
 Som hovedregel skal enhver behandling af  

 personoplysninger, som omfattes af loven, anmeldes til Datatilsynet, inden  

 behandlingen iværksættes.
En række behandlinger skal dog ikke anmeldes til  

 Datatilsynet.
Dette gælder først og fremmest behandlinger, der  

 ikke indeholder fortrolige oplysninger.
Omvendt er det en betingelse for iværksættelse  

 af visse behandlinger, at de ikke alene anmeldes, men at Datatilsynet tillige  

 afgiver udtalelse inden iværksættelsen.
Dette gælder bl.a.  

 for behandlinger, der omfatter følsomme oplysninger.
 Denne vejledning beskriver, hvilke behandlinger der skal  

 anmeldes til Datatilsynet, herunder hvilke behandlinger der først kan  

 iværksættes efter, at Datatilsynet har afgivet udtalelse.  

 Derudover omhandler vejledningen proceduren i forbindelse med anmeldelse til  

 Datatilsynet.
Det skal understreges, at anmeldelsesordningen ikke  

 ændrer de materielle betingelser for behandling af oplysninger.
Uanset  

 om en behandling er undtaget fra anmeldelse, skal den dataansvarlige  

 myndighed overholde lovens regler.
2. Anmeldelsens genstand 2.1. Hvilke behandlinger skal anmeldes ? Udgangspunktet efter lovens § 43, stk. 1, er, at alle  

 behandlinger af oplysninger skal anmeldes til Datatilsynet.
Dette  

 gælder både behandlinger, der foretages ved hjælp af edb,  

 og manuelle behandlinger, der er eller vil blive indeholdt i et register.
2.1.1. Hvad er en behandling? Efter lovens § 3, nr. 2, er behandling enhver  

 operation eller række af operationer med eller uden brug af elektronisk  

 databehandling, som oplysninger gøres til genstand for.
Omfattet af begrebet behandling er ikke blot registrering,  

 opbevaring og videregivelse af oplysninger.
Begrebet dækker over bl.a.  

 indsamling, registrering, systematisering, opbevaring, tilpasning eller  

 ændring, selektion, søgning, brug, videregivelse ved  

 transmission, formidling eller enhver anden form for overladelse,  

 sammenstilling eller samkøring samt blokering, sletning eller  

 tilintetgørelse.
Finder blot en af de nævnte former for  

 håndtering af oplysninger sted, vil der være tale om behandling i  

 lovens forstand.
Almindelig  

 tekstbehandling, hvori der indgår personoplysninger, jf. pkt. 2.1.2,  

 f.eks. skrivning af breve, interne sagsreferater, notater m.v., er omfattet  

 af begrebet behandling.
Det samme gælder behandling af  

 personoplysninger i regneark.
Endvidere er elektroniske logfiler også  

 omfattet af begrebet behandling.
 Hvis almindelige (papir)dokumenter indskannes, foreligger  

 der ligeledes en behandling, som er omfattet af loven.
 Det er uden betydning, om der behandles oplysninger om  

 én eller flere personer.
2.1.2. Behandlingerne skal omfatte  

 »personoplysninger« Myndigheden skal kun anmelde de behandlinger af  

 personoplysninger, som myndigheden er dataansvarlig for.
Der er ingen  

 pligt til at anmelde behandlinger, der alene omfatter anonyme oplysninger.  

 Ifølge lov om behandling af personoplysninger § 3, nr. 1,  

 forstås ved personoplysninger »enhver form for information om en  

 identificeret eller identificerbar fysisk person (den registrerede)«.
 Ved »identificerbar person« forstås en person, der  

 direkte eller indirekte kan identificeres, bl.a. ved et identifikationsnummer  

 eller et eller flere elementer, der er særlige for en given persons  

 fysiske, fysiologiske, psykiske, økonomiske, kulturelle eller sociale  

 identitet.
 Elektronisk behandling af oplysninger om bestemte personer  

 vil være omfattet af lovgivningen, uanset om personerne kun er  

 bipersoner i behandlingen.
Omfattet af begrebet personoplysninger er herefter  

 oplysninger, der kan henføres til en fysisk person, selv om dette  

 forudsætter kendskab til personnummer, registreringsnummer eller  

 lignende særlige identifikationer som f.eks. løbenummer.
Det er  

 uden betydning, om identifikationsoplysningen er alment kendt eller  

 umiddelbart tilgængelig.
Også de tilfælde, hvor det kun for  

 den indviede vil være muligt at forstå, hvem oplysningen  

 vedrører, er omfattet af definitionen.
Det er med andre ord tilstrækkeligt, at der i  

 forbindelse med behandlingen er etableret en ordning med et løbenummer  

 eller lignende, f.eks. medlemsnummer eller journalnummer.
Er f.eks. navn  

 eller adresse erstattet med en kode, der kan føres tilbage til den  

 oprindelige individuelle personoplysning, vil der stadig være tale om  

 en personoplysning.
 Krypterede oplysninger er dermed også omfattede,  

 hvis nogen kan gøre oplysningerne læsbare og dermed identificere  

 de personer, som oplysningerne vedrører.
Også selv om der ikke anvendes et løbenummer  

 eller lignende i forbindelse med behandlingen, vil der kunne være tale  

 om personoplysninger.
Dette vil være tilfældet, hvis det ud fra  

 oplysningerne om personen og den sammenhæng, hvori de bringes, vil  

 være muligt at identificere den pågældende.
Oplysninger, der er gjort anonyme på en sådan  

 måde, at personen ikke længere kan identificeres, er ikke  

 omfattet af definitionen.
Ved afgørelse af, om en person er  

 identificerbar, skal alle de hjælpemidler, der med rimelighed kan  

 tænkes bragt i anvendelse for at identificere den  

 pågældende - enten af den dataansvarlige eller af enhver anden  

 person - tages i betragtning.
 Opmærksomheden henledes på, at  

 anmeldelsesordningen i et begrænset omfang også omfatter den  

 offentlige forvaltnings behandling af oplysninger om virksomheder
m.v., jf. lovens § 1, stk. 4 og 6. Det indebærer, at  

 behandling af oplysninger i forbindelse med videregivelse til  

 kreditoplysningsbureauer af oplysninger om gæld til det offentlige er  

 omfattet af reglerne om anmeldelse.
2.1.3. Behandlinger, der  

 er undtaget fra anmeldelse En række behandlinger er helt undtaget fra reglerne  

 om anmeldelse til Datatilsynet.
Det drejer sig om følgende  

 behandlinger:
1) Behandling, som ikke omfatter oplysninger af fortrolig  

 karakter, er undtaget fra anmeldelse.
En sådan behandling kan uden  

 anmeldelse endvidere omfatte identifikationsoplysninger, herunder  

 personnummer, og oplysninger om betaling til og fra en offentlig myndighed,  

 medmindre der er tale om en behandling som nævnt i lovens § 45,  

 stk. 1. Dette fremgår af lovens § 44, stk. 1, og  

 Justitsministeriets bekendtgørelse nr. 529 af 15. juni 2000 om  

 undtagelse fra pligten til anmeldelse af visse behandlinger, som foretages  

 for den offentlige forvaltning § 2, stk. 2.
Henvisningen til lovens § 45, stk. 1,  

 indebærer, at der vil skulle foretages anmeldelse, hvis en behandling  

 af oplysninger om betaling til eller fra en offentlig myndighed dækker  

 over oplysninger, der er af en sådan karakter, at tilsynets udtalelse  

 skal indhentes inden iværksættelse.
Som eksempel på en  

 situation, hvor der er tale om betalinger til eller fra en offentlig  

 myndighed, men hvor der alligevel vil skulle ske anmeldelse, kan nævnes  

 behandling af personoplysninger i forbindelse med udbetaling af  

 førtidspension.
Tilsvarende vil der skulle ske anmeldelse, hvis  

 behandlingen f.eks. omfatter samkøring i kontroløjemed.
 Begrebet »fortrolig« skal forstås i overensstemmelse  

 med straffelovens § 152 sammenholdt med forvaltningslovens §§ 27 og  

 28.
 Efter bestemmelsen i straffelovens § 152,  

 stk. 3, anses en oplysning for at være fortrolig, når den  

 ved lov eller anden gyldig bestemmelse er betegnet som sådan, eller  

 når det i øvrigt er nødvendigt at hemmeligholde den for  

 at varetage væsentlige hensyn til offentlige eller private  

 interesser.
I forvaltningslovens § 27, stk. 1, er foretaget  

 en opregning af de hensyn, der efter en konkret vurdering i det enkelte  

 tilfælde kan føre til, at en oplysning er fortrolig og dermed  

 undergivet tavshedspligt.
Opregningen må antages at dække langt  

 den overvejende del af de hensyn, der kan føre til tavshedspligt, men  

 er ikke udtømmende.
 Det afgørende for, om en oplysning skal anses for  

 fortrolig, vil være en vurdering af, om oplysningen er af en  

 sådan karakter, at den efter den almindelige opfattelse i samfundet  

 bør kunne forlanges unddraget offentlighedens kendskab.
Oplysninger af den karakter, der er nævnt i lov om  

 behandling af personoplysninger § 7, stk. 1, og § 8, stk. 1,  

 vil utvivlsomt være fortrolige oplysninger.
Det vil sige oplysninger om  

 racemæssig eller etnisk baggrund, politisk, religiøs eller  

 filosofisk overbevisning, fagforeningsmæssige tilhørsforhold,  

 oplysninger om helbredsforhold, seksuelle forhold, oplysninger om strafbare  

 forhold og væsentlige sociale problemer.
 Det samme gælder oplysninger om interne  

 familieforhold, f.eks. stridigheder og oplysninger om selvmordsforsøg  

 og ulykkestilfælde.
 Herudover vil f.eks. oplysninger om indtægts- og  

 formueforhold, arbejds-, uddannelses- og ansættelsesmæssige  

 forhold efter omstændighederne også være fortrolige.
Oplysninger, der kan henføres til bestemte  

 personer, og som ikke kan nægtes udleveret efter lov om offentlighed i  

 forvaltningen, vil ikke være af fortrolig karakter.
Det gælder  

 f.eks. oplysninger af rent objektiv karakter, såsom oplysninger om  

 udstedelse af pas, kørekort, jagttegn osv.
 For en nærmere afgrænsning af begrebet  

 »fortrolig« henvises til den forvaltningsretlige litteratur samt  

 Registertilsynets årsberetninger, særligt 1992 bilag 9 side  

 221-222 og 1993 bilag 6 side 201-202, vedrørende afgrænsningen  

 af, hvilke registre der kunne anmeldes efter lov om offentlige myndigheders  

 registre §§ 8 a og 8 b.
 2) Behandling, hvis eneste formål er at føre  

 et register, der i henhold til lov eller bekendtgørelse er beregnet  

 til at informere offentligheden, og som er tilgængeligt for  

 offentligheden, er undtaget fra anmeldelse, jf. lovens § 44,  

 stk. 3.
3) Efter bekendtgørelse nr. 529 af 15. juni 2000  

 § 3, jf. kapitel 2, undtages behandlinger med følgende  

 formål fra anmeldelse: Miljø- og energisystemer,  

 fødevare-, landbrugs- og fiskerisystemer, søfartssystemer,  

 bevillingssystemer, personaleadministrationssystemer, undervisningssystemer,  

 bibliotekssystemer, beredskabssystemer og offentlige servicesystemer.
I  

 bekendtgørelsens kapitel 2 er der redegjort nærmere for  

 behandlingerne.
 Som anført i bekendtgørelsens § 3  

 må der ikke være tale om behandlinger som nævnt i lovens  

 § 45, stk. 1, dvs. behandlinger, som først må  

 iværksættes efter, at Datatilsynet har afgivet udtalelse.
2.2. Hvor meget kan en anmeldelse omfatte  

 ? En anmeldelse kan omfatte en enkelt behandling eller en  

 række behandlinger, hvis formål er identiske eller indbyrdes  

 relaterede.
Dette betyder, at flere behandlinger kan anmeldes på  

 én gang.
 En anmeldelse skal udformes som en generel beskrivelse af  

 myndighedens sagsgange vedrørende et bestemt sagsområde.  

 Anmeldelsen skal ikke beskrive behandlingerne på individniveau.
For at der kan foretages anmeldelse af en behandling eller  

 en række af behandlinger som én anmeldelse, er det et krav, at  

 der skal kunne formuleres et samlet, logisk sammenhængende  

 formål.
Dette udelukker ikke, at der vil kunne formuleres en  

 række delformål, for så vidt disse har en indbyrdes  

 sammenhæng, f.eks. samme reguleringsobjekt, samme opgaver, samme  

 lovgrundlag for behandlingerne eller lignende.
 Som eksempler på overordnede formålsangivelser  

 kan på det kommunale område nævnes: Sygesikring,  

 kontanthjælp, boligstøtte og tandpleje.
 Inden for det statslige område vil der typisk skulle  

 ske separat anmeldelse af de behandlinger, der foretages med henblik på  

 løsningen af hver af de hovedopgaver, som henhører under den  

 pågældende myndighed.
 Formålsbestemmelserne vil i de fleste tilfælde  

 i store træk kunne svare til de formålsbeskrivelser, der fremgik  

 af de tidligere registerforskrifter.
 Ikke mindst af hensyn til den åbenhed omkring  

 behandlingerne, som er et af hovedformålene med anmeldelsesordningen,  

 jf. indledningen til denne vejledning, er det vigtigt, at  

 formålsangivelsen i den enkelte anmeldelse ikke udformes for bredt.  

 Formålsangivelsen skal over for offentligheden give en reel vejledning  

 om, hvilke aktiviteter myndigheden udfører, og som omfattes af  

 anmeldelsen.
 En anmeldelse vil kunne dække behandlinger, der  

 fysisk foregår forskellige steder, eller som foretages både  

 manuelt og ved hjælp af edb.
 En anmeldelse vil også kunne dække forskellige  

 funktioner - f.eks. journalisering, sagsbehandling og registrering af ind- og  

 udbetalinger og lignende med henblik på udbetaling - hvis blot disse  

 funktioner tjener samme overordnede formål.
Behandlinger, der udelukkende sker i videnskabeligt eller  

 statistisk øjemed eller med henblik på at føre et  

 retsinformationssystem, bør ikke anmeldes sammen med behandlinger, der  

 sker med administrative formål.
Baggrunden herfor er, at der på  

 en række områder gælder afvigende regler for sådanne  

 behandlinger.
Det er derfor vigtigt, at disse behandlinger i videst muligt  

 omfang holdes adskilt fra myndighedens øvrige behandlinger.
Dette  

 gælder også i forhold til anmeldelsesordningen.
Behandlinger, som helt falder uden for  

 anmeldelsesordningen, bør ikke anmeldes.
Hvis en  

 ikke-anmeldelsespligtig behandling imidlertid hænger sammen med en  

 anmeldelsespligtig behandling, kan der i forbindelse med anmeldelsen af den  

 anmeldelsespligtige behandling gives oplysninger om en eller flere  

 ikke-anmeldelsespligtige behandlinger.
3. Hvem skal foretage anmeldelsen Det er den dataansvarlige myndighed, der har ansvaret for,  

 at der bliver foretaget anmeldelse af behandlingen.
3.1. Begrebet »dataansvarlig« Efter lov om behandling af personoplysninger § 3, nr.  

 4, er en dataansvarlig »den fysiske eller juridiske person, offentlige  

 myndighed, institution eller ethvert andet organ, der alene eller sammen med  

 andre afgør, til hvilket formål og med hvilke hjælpemidler  

 der må foretages behandling af oplysninger«.
I den offentlige forvaltning er det den enkelte offentlige  

myndighed, der er dataansvarlig, ikke enkeltpersoner ansat i  

 myndigheden.
Det må afgøres konkret, om en offentlig myndighed  

 må anses for at være en selvstændig myndighed - og dermed  

 kan være dataansvarlig - eller om myndigheden indgår som en del  

 af en anden myndighed.
Begrebet »dataansvarlig« må antages at svare  

 til, hvad der hidtil på ulovbestemt grundlag er blevet anset for  

 omfattet af begrebet »registeransvarlig«.
3.2. Hvilke behandlinger er myndigheden dataansvarlig  

 for? For offentlige myndigheders vedkommende er det  

 afgørende, hvilke behandlinger der foretages for myndigheden,  

 uanset om de foretages af den centrale forvaltning eller en decentral  

 institution.
Det er uden betydning, hvor behandlingen fysisk finder  

 sted, og hvem der faktisk foretager behandlingen.
En myndighed skal  

 også anmelde de behandlinger, som finder sted hos edb-servicebureauer  

 og andre databehandlere.
Anmeldelsespligten gælder derfor også  

 for de dele af systemer, som en myndighed driver i samarbejde med andre.  

 Myndigheden skal også anmelde behandlinger, som foretages af andre -  

 f.eks. analyseinstitutter - i forbindelse med opgaver, som udføres  

 på vegne af myndigheden.
 Omvendt er myndigheden ikke forpligtet til at anmelde  

 behandlinger, som denne foretager, eller som finder sted på  

 myndighedens egne systemer, hvis behandlingerne foretages for andre  

 myndigheder eller private.
3.3. Hvem i den dataansvarlige myndighed skal foretage  

 anmeldelsen ? I modsætning til tidligere er der ikke krav om  

 politisk godkendelse.
Spørgsmålet om, hvem der gyldigt kan foretage  

 en anmeldelse, må afgøres efter de almindelige  

 forvaltningsretlige regler og principper om forvaltningens organisation og  

 delegation.
Anmeldelse vil i sidste ende ske under vedkommende ministers  

 eller kommunalbestyrelses/amtsråds ansvar.
En minister eller  

 kommunalbestyrelse vil altid have mulighed for at beslutte, at kun denne skal  

 kunne træffe afgørelse om iværksættelse af  

 behandlinger, der kræver anmeldelse til Datatilsynet.
Det er op til den enkelte myndighed at få fastlagt  

 retningslinier for, hvem der skal foretage anmeldelser.
Af hensyn til  

 myndighedens mulighed for at kontrollere, hvilke anmeldelser der foretages i  

 myndigheden, samt af hensyn til korrespondancen mellem Datatilsynet og  

 myndigheden, kan det imidlertid anbefales, at det er en central enhed i  

 myndigheden, som foretager anmeldelserne.
 Det er muligt at bemyndige andre myndigheder, private  

 virksomheder, organisationer og lignende til at foretage anmeldelse.
 Selv om anmeldelsen foretages efter bemyndigelse  

 (fuldmagt), er det stadig den dataansvarlige, der har det fulde ansvar for  

 indholdet af anmeldelsen i forhold til Datatilsynet og offentligheden.  

 Myndigheden skal navnlig påse, at anmeldelsen i sit indhold svarer til  

 de faktiske omstændigheder i myndigheden.
3.4.  

 Fællesanmeldelse Der vil for kommuner være mulighed for at foretage  

 tilslutning til en behandling, der er indrettet med henblik på at kunne  

 føres for kommunale myndigheder fra flere kommuner.
Herved åbnes  

 mulighed for, at f.eks.
Kommunernes Landsforening eller Kommunedata A/S eller  

 en hvilken som helst anden virksomhed eller lignende kan foretage  

 fælles anmeldelser på myndighedernes vegne.
Når  

 Datatilsynet har godkendt en fællesanmeldelse, vil det være  

 muligt for den enkelte kommune at tilslutte sig den pågældende  

 fællesanmeldelse.
Nærmere information herom vil blive udsendt  

 særskilt i form af en særlig blanket med tilhørende  

 vejledning.
3.5. Uenighed mellem Datatilsynet og  

 myndigheden Hvis Datatilsynet ikke kan tiltræde en behandling,  

 der foretages for en underordnet statslig myndighed, forelægges sagen  

 for vedkommende minister, der træffer afgørelse i sagen, jf.  

 lovens § 47, stk. 1. Er der tale om en kommunal myndighed,  

 forelægges sagen for Indenrigsministeren, jf. lovens § 47,  

 stk. 2.
I øvrigt gælder det overalt, at selvom  

 Datatilsynet i forbindelse med sin behandling af en anmeldelse ikke har haft  

 indvendinger eller bemærkninger til denne, så vil tilsynet altid  

 på et senere tidspunkt kunne tage sagen op på ny over for  

 vedkommende myndighed.
Dette vil f.eks. kunne ske, hvis Datatilsynet senere  

 bliver opmærksom på, at behandlingen eller anmeldelsen ikke lever  

 op til lovens krav.
4. Hvilke oplysninger skal myndigheden afgive ved  

 anmeldelsen I lovens § 43, stk. 2, er det fastsat, hvilke  

 oplysninger en anmeldelse skal indeholde.
Datatilsynet har udarbejdet en  

 blanket, der skal anvendes ved anmeldelse.
Blanketten er optrykt som bilag  

 til denne vejledning.
Blanketten findes også i elektronisk form  

 på Datatilsynets hjemmeside, jf. nedenfor pkt. 6.
I tilknytning til blanketten findes vejledning til  

 udfyldelse af de enkelte punkter i blanketten.
Se denne vejlednings  

 bilag.
 Ud over de oplysninger, Datatilsynet indsamler via  

 anmeldelsesblanketten, kan tilsynet kræve enhver oplysning, der er af  

 betydning for dets virksomhed, herunder til afgørelse af, om et  

 forhold falder ind under loven, jf. § 62, stk. 1.
 Datatilsynet vil derfor kunne rette henvendelse til  

 myndigheden med anmodning om supplerende oplysninger, hvis tilsynet ikke  

 finder at være i stand til at behandle anmeldelsen ud fra de  

 oplysninger, der er afgivet på blanketten.
Efter lovens § 54, stk. 1, er det  

 udgangspunktet, at de oplysninger, der fremgår af anmeldelsen,  

 offentliggøres i Datatilsynets fortegnelse over anmeldte behandlinger.  

 Efter § 54, stk. 3, kan offentlighedens adgang til fortegnelsen og  

 oplysninger i den begrænses, i det omfang det er nødvendigt til  

 forebyggelse, opklaring og forfølgning af lovovertrædelser,  

 eller afgørende hensyn til private interesser gør det  

 påkrævet.
Det er derfor vigtigt, at en myndighed, som  

 ønsker at begrænse offentlighedens adgang til oplysninger i en  

 anmeldelse, klart og utvetydigt gør Datatilsynet opmærksom  

 herpå i forbindelse med anmeldelsen.
Datatilsynet afgør  

 herefter, om oplysningerne skal offentliggøres.
Sådanne  

 oplysninger, f.eks. om sikkerhedsforanstaltninger, kan beskrives i et  

 særskilt bilag, eller i myndighedens uddybende sikkerhedsregler, jf.  

 Justitsministeriets bekendtgørelse nr. 528 af 15. juni 2000 om  

 sikkerhedsforanstaltninger til beskyttelse af personoplysninger, som  

 behandles for den offentlige forvaltning § 5, hvortil der kan henvises i  

 anmeldelsen.
 Hverken bilag eller de uddybende regler skal indsendes til  

 Datatilsynet, men skal opbevares hos myndigheden og efter anmodning herom  

 forevises Datatilsynet, f.eks. i forbindelse med inspektioner.
5. Hvornår skal anmeldelsen tidsmæssigt  

 ske Som udgangspunkt skal der ske forudgående  

 anmeldelse af behandling af oplysninger til Datatilsynet.
Desuden skal der  

 for visse behandlinger indhentes en udtalelse fra Datatilsynet, inden  

 behandlingen må iværksættes.
5.1. Forudgående anmeldelse og krav om  

 forudgående udtalelse Bestemmelsen i § 45, stk. 1, indeholder en  

 opregning af en række behandlinger af oplysninger, der på grund  

 af deres art, omfang og formål indebærer særlige risici for  

 privatlivets fred.
 For de behandlinger, som er nævnt i lovens  

 § 45, stk. 1, og som er omfattet af anmeldelsespligten i  

 § 43 (dvs. ikke er undtaget fra anmeldelse i medfør af  

 reglerne i lovens § 44 og Justitsministeriets bekendtgørelse nr.  

 529 af 15. juni 2000 om undtagelse fra pligten til anmeldelse af visse  

 behandlinger, som foretages for den offentlige forvaltning), gælder  

 det, at de skal anmeldes forudgående til Datatilsynet og ikke må  

 iværksættes, før Datatilsynets udtalelse foreligger.
Ved vurderingen af, om der er tale om følsomme  

 oplysninger, må man se på karakteren af oplysningerne, og hvilke  

 oplysninger der ud fra behandlingens formål forventes at indgå.  

 Hvis der kun lejlighedsvis behandles følsomme oplysninger i  

 anmeldelsen, men det er tilsigtet, at de følsomme oplysninger skal  

 indgå i behandlingen, skal der foretages forudgående anmeldelse  

 til Datatilsynet, og behandlingen må ikke iværksættes,  

 før Datatilsynets udtalelse foreligger.
Derimod er der ikke et krav om  

 forudgående udtalelse fra Datatilsynet, hvis en følsom oplysning  

 af mere tilfældige årsager optræder i behandlingen, f.eks.  

 fordi en borger i en henvendelse til myndigheden uopfordret afgiver  

 oplysninger om følsomme forhold.
5.1.1. Oplysninger om rent private  

 forhold Det følger af lov om behandling af  

 personoplysninger § 45, stk. 1, nr. 1, at Datatilsynets udtalelse  

 skal indhentes, forinden behandling, som er omfattet af anmeldelsespligten i  

 § 43, iværksættes, hvis behandlingen omfatter oplysninger  

 som nævnt i § 7, stk. 1, og § 8, stk. 1.
De oplysningstyper, der er omfattet af lovens § 7,  

 stk. 1, er: Racemæssig eller etnisk baggrund, politisk,  

 religiøs eller filosofisk overbevisning, fagforeningsmæssige  

 tilhørsforhold og oplysninger om helbredsmæssige og seksuelle  

 forhold.
Under helbredsmæssige forhold regnes også misbrug af  

 medicin, narkotika, alkohol, m.v.
Det bemærkes, at oplysninger om medlemskab af  

 folkekirken eller de anerkendte trossamfund samt oplysninger om, at en person  

 er medlem af en fagforening uden at angive hvilken fagforening, i denne  

 sammenhæng er at betragte som følsomme oplysninger.
Oplysninger  

 til brug for udbetaling fra et lønsystem af medlemskontingent til en  

 bestemt fagforening vil tillige i denne sammenhæng være at  

 betragte som en følsom oplysning.
 Endvidere vil en oplysning om, at to personer har  

 indgået registreret partnerskab, være at betragte som en  

 følsom oplysning.
 Derimod er oplysninger om nationalitet og modersmål  

 ikke i denne sammenhæng at betragte som følsomme  

 oplysninger.
 § 8, stk. 1, omfatter oplysninger om strafbare  

 forhold, væsentlige sociale problemer og andre rent private  

 forhold.
 Som eksempler på »andre rent private forhold« kan  

 nævnes oplysninger om andre foreningsmæssige  

 tilhørsforhold (end fagforeningsmæssige tilhørsforhold,  

 der er nævnt i § 7), interne familieforhold, familiestridigheder,  

 separations- og skilsmissebegæringer, adoptionsforhold,  

 opdragelsesmåde og ulykkestilfælde.
 For en nærmere gennemgang af de enkelte  

 oplysningstyper kan henvises til den forvaltningsretlige litteratur om  

 forvaltningslovens § 28, stk. 1, samt Registertilsynets  

 årsberetninger vedrørende fortolkningen af de tilsvarende  

 oplysningstyper i lov om private registre § 3, stk. 2, og lov om  

 offentlige myndigheders registre § 9, stk. 2.
Det bemærkes, at en behandling i sig selv kan ske i  

 en sådan sammenhæng, at der derigennem gives følsomme  

 oplysninger om de personer, der er genstand for behandlingen.
Som eksempel  

 kan nævnes behandling af en ansøgning om invalidebil, hvor selve  

 det faktum, at en person har ansøgt, vil udgøre en  

 helbredsoplysning.
5.1.2.  

 Retsinformationssystemer Endvidere skal Datatilsynets udtalelse indhentes, hvis  

 behandlingen udelukkende finder sted med henblik på at føre  

 retsinformationssystemer, jf. lovens § 45, stk. 1, nr. 2.
 Det bemærkes, at der i  

 sikkerhedsbekendtgørelsen er fastsat særlige (lempelige) regler  

 for den offentligt tilgængelige del af retsinformationssystemer.
5.1.3. Videnskabeligt  

 eller statistisk øjemed Der skal indhentes en forudgående udtalelse, hvis  

 behandlingen udelukkende finder sted i videnskabeligt eller statistisk  

 øjemed, jf. lovens § 45, stk. 1, nr. 3. Baggrunden herfor  

 er, at der er fastsat særligt lempelige regler for behandlinger med  

 henblik på forskning og statistik, samt at behandlinger i de  

 nævnte øjemed kan resultere i store mængder af data, der  

 opbevares over en meget lang periode.
5.1.4. Sammenstilling  

 eller samkøring af oplysninger i kontroløjemed Hvis behandlingen omfatter sammenstilling eller  

 samkøring af oplysninger i kontroløjemed, skal der indhentes  

 forudgående udtalelse, jf. lovens § 45, stk. 1, nr. 4. Der  

 sigtes til kontrol, som foretages såvel før som efter, at der er  

 truffet en afgørelse over for en person.
Samkøring er en  

 fælles betegnelse for forskellige tekniske løsninger, som  

 vedrører sammenkobling af oplysninger, der kommer fra forskellige  

 registre.
Under samkøring hører maskinelle overførsler,  

 hvorved et register tilføres oplysninger fra et andet register,  

 således at det modtagende register udvides med disse oplysninger.
Til  

 begrebet samkøring henregnes endvidere maskinelle sammenstillinger af  

 oplysninger fra forskellige registre, hvorved der dannes et nyt  

 »uddata-produkt«, f.eks. et nyt register.
Ved samkøring i kontroløjemed forstås  

 først og fremmest samkøring/sammenstilling af oplysninger med  

 det formål at afsløre, om en person ansøger om en ydelse,  

 som vedkommende ikke er berettiget til, f.eks. socialt bedrageri.
Der kan dog  

 også i andre situationer være tale om samkøring i  

 kontroløjemed, f.eks. hvis formålet er at afsløre  

 ulovlige bopælsforhold eller i øvrigt at kontrollere afgivne  

 oplysninger.
En sådan samkøring vil kræve, at myndigheden  

 har et klart og utvetydigt retsgrundlag at arbejde på, hvilket i  

 praksis vil sige, at der kræves lovhjemmel.
Datatilsynet vil videreføre Registertilsynets  

 praksis, der bygger på Retsudvalgets betænkning til lovforslag  

 nr.
L 50 af 16. januar 1991, Folketingstidende1990/1991, 2. samling,  

 Tillæg B, sp. 752-753.
 Som eksempler på hjemler til samkøring kan  

 nævnes:
§ 12, stk. 4, i lovbekendtgørelse nr. 267 af 12.  

 april 2000 om retssikkerhed og administration på det sociale  

 område, hvoraf det fremgår, at oplysninger om økonomiske  

 forhold kan myndigheden kræve at få i elektronisk form fra andre  

 offentlige myndigheder samt arbejdsløshedskasser.
Oplysningerne kan  

 indhentes, selv om den person, som oplysningerne vedrører, ikke bor i  

 den kommune eller amtskommune, som indhenter oplysningerne.
Oplysningerne kan  

 indhentes som led i behandlingen af en enkelt sag eller som led i en generel  

 søgning til brug for kontrol.
 § 30 c i lovbekendtgørelse nr. 598 af 15. juli 1999  

 (landbrugsloven), hvoraf det fremgår, at ministeren for  

 fødevarer, landbrug og fiskeri eller den ministeren bemyndiger dertil,  

 kan indhente de oplysninger hos andre offentlige myndigheder, der er  

 nødvendige for at kontrollere, at loven og regler, der er udstedt i  

 medfør af loven, overholdes, bl.a. med henblik på  

 registersamkøring og sammenstilling af oplysninger i  

 kontroløjemed, herunder oplysninger om skatteforhold.
 § 118 i lov nr. 281 af 12. maj 1999 (fiskeriloven), hvoraf det  

 fremgår, at kontrolmyndigheden kan indhente de oplysninger hos andre  

 offentlige myndigheder, der er nødvendige for at kontrollere lovens  

 overholdelse, blandt andet med henblik på registersamkøring og  

 sammenstilling af oplysningerne i kontroløjemed, herunder oplysninger  

 om indkomst- og formueforhold, momsafregning m.v.
 Reglen om, at Datatilsynet skal afgive en  

 forudgående udtalelse, skal sikre, at samkøring/sammenstilling  

 af oplysninger i kontroløjemed kun finder sted på grundlag af en  

 klar og utvetydig hjemmel.
Det bemærkes, at i tilfælde, hvor en  

 behandling isoleret set ikke indeholder fortrolige oplysninger og derfor  

 ville være undtaget fra anmeldelseskravet efter reglerne i lovens  

 § 44 (jf. ovenfor afsnit 2.1.3.), vil der alligevel skulle ske  

 anmeldelse, hvis behandlingen omfatter samkøring/sammenstilling af  

 oplysninger i kontroløjemed.
Dette skyldes, at de oplysninger, som  

 fremkommer eller vil kunne fremkomme ved samkøringen, må anses  

 for fortrolige.
5.2. Forudgående  

 anmeldelse, men ikke krav om forudgående udtalelse Der vil være en mellemgruppe af behandlinger, som  

 hverken er omfattet af reglerne om undtagelse fra anmeldelsespligt eller af  

 reglerne om indhentelse af forudgående udtalelse.
 Som eksempler kan nævnes visse behandlinger, hvori  

 der indgår oplysninger om økonomiske forhold, herunder  

 skattemæssige forhold.
Sådanne behandlinger skal anmeldes til Datatilsynet,  

 inden behandlingen må iværksættes, men der kræves  

 ikke en forudgående udtalelse fra tilsynet.
Datatilsynet vil imidlertid  

 også i disse situationer afgive en udtalelse over for myndigheden.
Hvis  

 myndigheden ikke er sikker på, at behandlingen kan ske, kan det derfor  

 være en god ide at vente med at påbegynde behandlingen, til  

 Datatilsynet har meldt tilbage.
Datatilsynet vil tilstræbe, at tilsynets udtalelse  

 foreligger senest 4 uger efter anmeldelsen, men dette vil kunne variere.
Hvis  

 myndigheden lægger vægt på at modtage udtalelsen, inden  

 behandlingen påbegyndes, eller hvis sagen haster, kan dette angives i  

 et følgebrev til Datatilsynet.
Tilsynet vil i så fald  

 søge at fremskynde sagens behandling.
 Datatilsynet henstiller i øvrigt, at disse  

 anmeldelser så vidt muligt foretages 4 uger inden påbegyndelsen,  

 således at tilsynet får mulighed for at reagere over for  

 myndigheden, hvis anmeldelsen måtte give anledning til dette.
6. Den praktiske fremgangsmåde i forbindelse med  

 anmeldelse 6.1. Anmeldelse via Internet Myndigheden kan foretage anmeldelse på en  

 elektronisk blanket via Datatilsynets hjemmeside på Internet.
Adressen  

 er www.datatilsynet.dk.
 Da alle anmeldelser skal offentliggøres i  

 elektronisk form, vil det være arbejdsbesparende for Datatilsynet, at  

 så mange anmeldelser som muligt kommer ind via Internet.
Hvis myndigheden vælger at anmelde via Internet,  

 åbnes der mulighed for at benytte egne eller andre myndigheders  

 anmeldelser som kladde.
Myndigheden kan gemme sin anmeldelse som udkast,  

 inden den sendes til Datatilsynet.
Det er endvidere muligt at skrive et  

 elektronisk følgebrev.
6.1.1. Kladde Når myndigheden går ind på hjemmesiden  

 og vælger at foretage anmeldelse af en behandling, vil det være  

 muligt at udsøge allerede foretagne anmeldelser, som myndigheden  

 herefter kan vælge at bruge som grundlag for myndighedens egne  

 anmeldelser.
Oplysningerne fra hvert felt i kladden kan overføres  

 elektronisk til myndighedens egen anmeldelse.
Man kan også genbruge  

 hele anmeldelsen som kladde og kun tilrette de felter, hvor myndighedens egen  

 anmeldelse skal have et andet indhold end kladden.
6.1.2.  

 Udkastkonto Når myndigheden har udfyldt den elektroniske  

 anmeldelsesblanket, kan den enten sendes til Datatilsynet eller gemmes  

 på en udkastkonto med henblik på senere indsendelse.
Denne  

 mulighed kan f.eks. anvendes, hvis myndigheden har fastlagt særlige  

 interne procedurer for godkendelse af anmeldelser, inden de indsendes til  

 tilsynet.
6.1.3. Elektronisk følgebrev I slutningen af anmeldelsesblanketten på Internet  

 kan man skrive et elektronisk følgebrev.
Dette kan bruges efter behov,  

 ligesom når man bruger et almindeligt brev ved fremsendelse af en  

 blanket til tilsynet.
Følgebrevet kan f.eks. bruges til at  

 fortælle Datatilsynet, at man har brugt en allerede godkendt anmeldelse  

 som kladde og navnet på denne anmeldelse, hvilket vil lette  

 Datatilsynets sagsbehandling.
6.2. Anmeldelse på en papirblanket Myndigheder, der ikke ønsker at anmelde  

 elektronisk, kan udskrive eller bestille blanketten fra Datatilsynets  

 hjemmeside på Internet.
Adressen er www.datatilsynet.dk.
 Myndigheder, der ikke har adgang til Internet, kan  

 rekvirere blanketter ved telefonisk henvendelse til Datatilsynet på  

 3314 3844.
6.3. Kvittering fra  

 Datatilsynet Når Datatilsynet har modtaget anmeldelsen, sendes en  

 kvittering til den anmeldende myndighed.
I kvitteringen er angivet en adresse  

 og et password, således at myndigheden - i overensstemmelse med  

 Datatilsynets anbefaling/udtalelse - kan rette anmeldelsen via Internet.  

 Dette gælder, uanset om der er sket anmeldelse på en papirblanket  

 eller via Internet.
Myndigheden skal ikke foretage rettelser,  

 før myndigheden senere hører fra Datatilsynet.
 Hvis en myndighed modtager bekræftelse på en  

 anmeldelse, som myndigheden ikke har foretaget, bør myndigheden straks  

 rette henvendelse til Datatilsynet.
7. Ændringer i anmeldte  

 behandlinger Der skal ikke ske fornyet fuldstændig anmeldelse,  

 hvis der sker ændringer i de forhold, som er beskrevet i den  

 oprindelige anmeldelse.
Kun ændringen skal anmeldes til  

 Datatilsynet.
 Ændringer, der indebærer, at formålet  

 med behandlingen ændres, skal altid anmeldes forudgående.  

 Det samme gælder nye påtænkte overførsler af  

 oplysninger til tredjelande.
7.1. Forudgående anmeldelse, men ikke krav om  

 forudgående udtalelse For behandlinger, hvor Datatilsynet ikke skulle afgive  

 udtalelse inden iværksættelsen, skal ændringer anmeldes  

 inden iværksættelsen.
Hvis der er tale om ændringer af  

 mindre væsentlig betydning, kan der gives meddelelse  

 efterfølgende, dog senest 4 uger efter iværksættelsen.
 Som eksempler på ændringer af mindre  

 væsentlig betydning, som kan anmeldes efterfølgende, kan  

 nævnes: Databehandlingen foretages af en (ny) databehandler eller  

 ændring af typer af oplysninger, såfremt ændringen ikke  

 indebærer, at der behandles oplysninger som nævnt i § 7,  

 stk. 1, eller § 8, stk. 1.
 Hvis ændringen indebærer, at behandlingen  

 bliver omfattet af § 45, stk. 1, f.eks. fordi der nu inddrages  

 oplysninger om enkeltpersoners rent private forhold, må ændringen  

 ikke iværksættes, før Datatilsynets udtalelse er  

 indhentet, jf. nedenfor pkt. 7.2.
7.2. Forudgående anmeldelse samt krav om  

 forudgående udtalelse For så vidt angår ændringer i  

 behandlinger, hvor Datatilsynets udtalelse skulle indhentes inden  

 iværksættelsen af selve behandlingen, jf. lovens § 45, skal  

 der indhentes en udtalelse inden iværksættelse af ændringer  

 i behandlingen. Ændringer af mindre væsentlig betydning kan dog  

 anmeldes efterfølgende, dog senest 4 uger efter  

 iværksættelsen.
7.3. Fremgangsmåden ved anmeldelse af  

 ændringer Ændringer kan altid anmeldes enten via Internet  

 eller på en papirblanket, uanset hvordan den oprindelige anmeldelse er  

 foretaget. Ændringer kan også anmeldes til Datatilsynet i  

 almindelig brevform.
 Anmeldelse af ændringer via Internet foretages samme  

 sted på Datatilsynets hjemmeside, hvor nye anmeldelser foretages.  

 Ændringer foretages ved, at myndigheden indtaster Datatilsynets  

 journalnummer på den oprindelige anmeldelse, hvorefter denne bliver  

 fremfundet, og de pågældende ændringer indtastes.  

 Ændringerne vil automatisk blive markeret.
Anmeldelse af ændringer på en papirblanket  

 foretages ved, at myndigheden indsender en anmeldelsesblanket, hvor kun  

 felterne med de pågældende ændringer er udfyldt.
Det  

 angives i et følgebrev, at der er tale om en ændring, samt  

 hvilken anmeldelse der ændres.
 Som nævnt kan myndigheden efter  

 omstændighederne - navnlig hvis der er tale om få ændringer  

 - tillige vælge blot at angive ændringerne i almindelig  

 brevform.
 Ændringerne vil af Datatilsynet blive indført  

 i den elektroniske fortegnelse.
8. Offentliggørelse i Datatilsynets fortegnelse 8.1. Behandlinger, der skal  

 anmeldes Efter lovens § 54, stk. 1, skal Datatilsynet  

 føre en fortegnelse over de behandlinger, der er anmeldt efter lovens  

 §§ 43, 48 og 52. Denne fortegnelse skal være tilgængelig for  

 offentligheden.
Fortegnelsen skal mindst indeholde de oplysninger, der er  

 anført i lovens § 43, stk. 2.
Formålet med offentliggørelsen i fortegnelsen  

 er at gøre behandlingens vigtigste karakteristika offentligt kendt med  

 henblik på kontrol af behandlingens overensstemmelse med loven.
Herved  

 tilvejebringes overskuelighed for borgerne, hvilket styrker borgernes  

 muligheder for at gøre deres rettigheder efter loven  

 gældende.
 Efter § 54, stk. 3, kan offentlighedens adgang  

 til fortegnelsen og oplysninger deri begrænses, i det omfang det er  

 nødvendigt til forebyggelse, opklaring og forfølgning af  

 lovovertrædelser, eller afgørende hensyn til private interesser  

 gør det påkrævet.
Visse af felterne i anmeldelsen offentliggøres  

 ikke.
Det drejer sig om oplysning om navn på kontaktperson, dennes  

 telefonnummer og e-postadresse samt om underskriverens navn.
Hvis blanketten i øvrigt indeholder oplysninger,  

 der ikke skal offentliggøres, f.eks. af hensyn til en  

 politimæssig efterforskning, skal dette angives i følgebrevet  

 til Datatilsynet.
Tilsynet vil herefter tage stilling til  

 spørgsmålet.
 Datatilsynets udtalelse vil i almindelighed ikke blive  

 offentliggjort i fortegnelsen.
 Datatilsynet har valgt at foretage  

 offentliggørelsen på tilsynets hjemmeside på Internet.  

 Adressen er www.datatilsynet.dk.
8.2. Behandlinger, der ikke skal  

 anmeldes Ud over de behandlinger, der er anmeldt til Datatilsynet,  

 har den dataansvarlige, jf. lovens § 54, stk. 2, pligt til at  

 stille de i § 43, stk. 2, nr. 1, 2 og 4-6 nævnte oplysninger  

 til rådighed for enhver, der anmoder herom.
Denne bestemmelse omfatter  

 ikke kun de behandlinger, som de dataansvarlige har anmeldt til Datatilsynet,  

 men også andre behandlinger den dataansvarlige udfører, og som  

 er fritaget for anmeldelse.
Myndigheden har ikke pligt til at føre en  

 fortegnelse over disse behandlinger, men skal ved påkrav kunne  

 redegøre for behandlingerne.
9. Ophør af anmeldte behandlinger Hvis en myndighed ophører med en behandling, skal  

 dette meddeles til Datatilsynet.
Det er i den forbindelse vigtigt, at myndigheden  

 sørger for, at Datatilsynet let kan identificere den anmeldelse af  

 behandling, der ophører.
Dette kan f.eks. ske ved, at myndigheden  

 påfører Datatilsynets journalnummer eller angiver behandlingens  

 betegnelse samt evt. kommunekode.
10. Overgangsregler Det følger af lov om behandling af  

 personoplysninger § 77, stk. 2, at for behandlinger, der foretages  

 for offentlige myndigheder, og som er iværksat før den 24.  

 oktober 1998, skal reglerne i lovens kapitel 12 vedrørende anmeldelse  

 af behandlinger, der foretages for den offentlige forvaltning, være  

 opfyldt senest den 1. april 2001.
 For de behandlinger, hvor der ikke blot skal ske  

 anmeldelse, men tillige indhentes en forudgående udtalelse, skal de  

 dataansvarlige myndigheder indsende anmeldelse i så god tid, at  

 Datatilsynet vil kunne nå at komme med udtalelsen, inden denne er  

 nødvendig, dvs. i god tid inden den 1. april 2001.
 Af bestemmelsens stk. 4 følger, at  

 behandlinger, der er iværksat den 24. oktober 1998 eller senere, men  

 inden lovens ikrafttræden, kan fortsætte uden forudgående  

 anmeldelse, udtalelse eller tilladelse i 16 uger efter lovens  

 ikrafttræden, dvs. indtil den 21. oktober 2000.
De dataansvarlige vil således kunne se bort fra  

 lovens krav om anmeldelse og eventuel udtalelse i en periode på 16  

 uger, hvis der er tale om en behandling, der forud for lovens  

 ikrafttræden var lovlig efter reglerne i registerlovgivningen.
Det  

 forudsættes, at der er tale om en behandling, der i øvrigt lever  

 op til lovens krav.
 Det skal understreges, at registerforskrifter og  

 anmeldelser i henhold til lov om offentlige myndigheders registre er  

 bortfaldet ved den nye lovs ikrafttræden og ikke kan udgøre en  

 anmeldelse efter de nye regler.
 Som offentlig myndighed bør man således  

 være særlig opmærksom på, at behandlinger, som er  

 iværksat før den 24. oktober 1998, skal opfylde reglerne i  

 lovens kapitel 12 senest den 1. april 2001, jf. lovens § 77,  

 stk. 2.
 Endvidere bør man for behandlinger, der er  

 iværksat den 24. oktober 1998 eller senere, men inden lovens  

 ikrafttræden, være særlig opmærksom på, at en  

 sådan behandling kan fortsætte uden forudgående anmeldelse,  

 udtalelse eller tilladelse i 16 uger efter lovens ikrafttræden jf.  

 lovens § 77, stk. 4, dvs. indtil den 21. oktober 2000.
Datatilsynet, den 10. juli 2000 Hugo Wendler Pedersen /Henrik Waaben Bilag Blankettype: Offentlig forvaltning Datatilsynet Christians Brygge 28, 4 1559 København V Anmeldelse af behandlinger der foretages for den offentlige  

 forvaltning Felter markeret med * skal udfyldes Der skal indhentes forudgående udtalelse* Der skal ikke indhentes forudgående udtalelse Vejledning vedhæftet 1.	Dataansvarlig        myndighed Myndighedens navn* Adresse* For kommuner og amter: Angiv kommune eller amtskode.  For øvrige  

 myndigheder: Angiv ressortministerium.* Postnr.* By* Evt.
J.nr./ID.nr.
Kontaktperson*  (Offentliggøres ikke i fortegnelsen) Tlf.nr.* (Offentliggøres ikke i fortegnelsen) E-post (Offentliggøres ikke i fortegnelsen) Oplysningerne opbevares hos den dataansvarlige og/eller Oplysningerne opbevares hos databehandler Databehandlerens navn Databehandlerens adresse 2.	Betegnelse og formål Behandlingens betegnelse:* Behandlingens formål og evt. delformål:* Bemærk! Hvor andet ikke udtrykkeligt er angivet, vil de oplysninger,  

 der fremgår af anmeldelsesblanketten, blive offentliggjort i  

 fortegnelsen over anmeldte behandlinger på Datatilsynets hjemmeside.
En anmeldelse kan undtages helt eller delvist fra offentliggørelse,  

 hvis det er nødvendigt til forebyggelse, opklaring og  

 forfølgning af lovovertrædelser, eller hvis afgørende  

 hensyn til private interesser gør det påkrævet.
Hvis en  

 sådan undtagelse ønskes foretaget, bedes dette meddelt  

 Datatilsynet i et følgebrev til anmeldelsen.
Behandlingen skal udelukkende finde sted i videnskabeligt eller  

 statistisk øjemed* Ja Nej Behandlingen skal udelukkende finde sted med henblik på at  

 føre et retsinformationssystem* Ja Nej 3.	Generel    beskrivelse Følgende typer af behandling indgår:* Der vil blive foretaget samkøring/sammenstilling af oplysninger i kontroløjemed* Nej Ja, med hjemmel i følgende lov:
Der indgår manuelle registre i behandlingen* Ja Nej Der påtænkes truffet afgørelser udelukkende  

 på grundlag af elektronisk databehandling* Ja Nej Der behandles følgende følsomme oplysninger:
Racemæssig eller etnisk baggrund Politisk overbevisning Religiøs overbevisning Filosofisk overbevisning Fagforeningsmæssige tilhørsforhold Helbredsforhold, herunder misbrug af medicin, narkotika, alkohol m.v.
Seksuelle forhold Der behandles følgende andre oplysninger om enkeltpersoners rent  

 private forhold:
Strafbare forhold Foreningsmæssige forhold Væsentlige sociale problemer Andet 4.	Kategorier af registrerede og oplysningstyper Der behandles oplysninger om følgende kategorier af personer:* A) B) C) D) E) F) Der behandles følgende typer af oplysninger om de ovenfor angivne  

 kategorier af personer:* ad A) ad B) ad C) ad D) ad E) ad F) 5.	Modtagere Oplysningerne kan overføres til følgende modtagere eller  

 kategorier af modtagere:
6.	Tredjelande Der påtænkes overført oplysninger til  

 tredjelande:* Nej Ja, overførslen sker med følgende formål:
7.	Sikkerhed Der træffes sikkerhedsforanstaltninger, som beskrevet i  

 Justitsministeriets bekendtgørelse nr. 528 kapitel 1 og 2* Ja Nej Der træffes sikkerhedsforanstaltninger som beskrevet i  

 Justitsministeriets bekendtgørelse nr. 528 kapitel 3* Ja Nej Myndighedens uddybende sikkerhedsregler er fastsat:* Dato Evt. yderligere sikkerhedsforanstaltninger:
8. 	Påbegyndelse Tidspunkt for påbegyndelse af behandling:* 9. 	Sletning Tidspunkt for sletning af oplysningerne:* 10. 	Underskrift (Offentliggøres ikke i fortegnelsen) Dato* Navn* Bemærk:
 Ændringer skal meddeles Datatilsynet.
 Myndigheden skal selv opbevare en kopi af anmeldelsen.
Vejledning til blanketten: Offentlig forvaltning Øverst på blanketten angiver myndigheden, om  

 den mener, at Datatilsynet skal afgive forudgående udtalelse eller ej.  

 Der skal gives forudgående udtalelse om behandlinger, som er omfattet  

 af lov om behandling af personoplysninger § 45, stk. 1. Datatilsynet har  

 udsendt en detaljeret vejledning om anmeldelsesordningen, hvor man bl.a. vil  

 kunne læse om, hvilke behandlinger der skal anmeldes, og om  

 hvornår der skal indhentes en forudgående udtalelse fra  

 Datatilsynet.
Der vil også blive informeret på Datatilsynets  

 hjemmeside: www.datatilsynet.dk.
Det er også muligt at udfylde blanketten på  

 Datatilsynets hjemmeside og indsende den elektronisk.
Læs mere om dette  

 på hjemmesiden eller i Datatilsynets vejledning til den offentlige  

 forvaltning.
Hvis man bruger den elektroniske anmeldelsesblanket, er felterne  

 fleksible og tilpasser sig tekstens omfang.
Til pkt. 1.  

 Dataansvarlig myndighed Her angives navn og adresse på den dataansvarlige  

 myndighed samt eventuelt kommunekode.
Endvidere angives journalnummer eller  

 anden betegnelse, som myndigheden anvender til identifikation af den  

 pågældende behandling.
Herudover angives navn samt telefonnummer og e-postadresse  

 på en kontaktperson i myndigheden, der kan besvare eventuelle  

 supplerende spørgsmål vedrørende behandlingen.
Disse  

 oplysninger (telefonnummer, e-postadresse og kontaktperson) medtages  

ikke i Datatilsynets fortegnelse.
Endvidere angives, om oplysningerne skal opbevares hos den  

 dataansvarlige selv, eller om oplysningerne skal opbevares hos en  

 databehandler samt i bekræftende fald dennes navn og adresse.
En  

 databehandler er den fysiske eller juridiske person, offentlige myndighed,  

 institution eller ethvert andet organ, der behandler oplysninger på den  

 dataansvarliges vegne.
Der kan være mere end én databehandler.
I  

 så fald skal alle databehandlerne angives.
Til pkt. 2.  

 Behandlingens betegnelse og formål Ved »betegnelse« forstås en betegnelse, der kan benyttes til  

 identifikation af behandlingen, f.eks. ligningssystem, boligstøtte  

 eller lignende.
Den angivne betegnelse vil være det navn, behandlingen  

 bliver kendt under i Datatilsynets fortegnelse.
Det anbefales, at myndigheden vælger et kort  

 kaldenavn.
Da loven omhandler behandlinger og ikke registre, vil det i nogle  

 tilfælde kunne forekomme misvisende at anvende ordet "register" i  

 betegnelsen.
Endvidere angives formålet med behandlingen,  

 herunder eventuelle delformål.
Med hensyn til angivelsen af  

 behandlingens formål henvises til kapitel 2.2 i Datatilsynets  

 vejledning om anmeldelse i henhold til kapitel 12 i lov om behandling af  

 personoplysninger (Til den offentlige forvaltning).
Det skal angives, om behandlingen udelukkende  

 finder sted i videnskabeligt eller statistisk øjemed.
Hvis der tillige  

 er andre formål med behandlingen, skal der sættes kryds i  

 nej-feltet.
Det skal endvidere angives, om behandlingen  

udelukkende finder sted med henblik på at føre et  

 retsinformationssystem.
Hvis der tillige er andre formål med  

 behandlingen, skal der sættes kryds i nej-feltet.
Hvis  

 retsinformationssystemet alene tager sigte på intern anvendelse  

 hos myndigheden, skal der sættes kryds i nej-feltet.
 Disse oplysninger er bl.a. relevante for Datatilsynet i  

 forbindelse med bedømmelsen af de af myndigheden angivne  

 slettefrister.
Til pkt. 3. En generel  

 beskrivelse af behandlingen Her opregnes de typer af behandling, der er omfattet af  

 anmeldelsen, f.eks. indsamling af oplysninger fra bestemte typer af  

 myndigheder eller fra de registrerede selv.
Behandling kan endvidere  

 være registrering, sagsbehandling, udbetaling, journalisering eller  

 statistik.
En generel beskrivelse af behandlingen har til  

 formål at give borgerne kendskab til, hvad den pågældende  

 behandling går ud på.
Dette bidrager til den åbenhed  

 omkring behandlingerne, som er et af anmeldelsesordningens  

 hovedformål.
Herudover skal beskrivelsen af behandlingen gøre  

 det muligt for Datatilsynet at vurdere, om der er grund til at foretage en  

 nærmere vurdering af behandlingerne.
Beskrivelsen skal holdes på  

 et  overordnet plan.
 Det vil ikke være nødvendigt at angive typer  

 af behandlinger, som i forvejen skal fremgå af anmeldelsen under dennes  

 øvrige punkter, f.eks. kategorier af modtagere samt overførsler  

 til tredjelande.
 Det skal fremgå, hvorvidt der vil blive foretaget  

 samkøring eller sammenstilling af oplysninger i kontroløjemed.  

 Endvidere angives det, med hvilken hjemmel samkøringen sker.
 Det skal også oplyses, om der påtænkes  

 truffet afgørelser alene på grundlag af edb-behandling af  

 oplysningerne, jf. lovens § 39.
Ved en afgørelse, der alene træffes på  

 grundlag af edb-behandling af oplysningerne, forstås en  

 afgørelse, hvor der overhovedet ikke indgår et element af  

 menneskeligt skøn.
Der skal således ikke foretages afkrydsning i  

 feltet, hvis myndigheden f.eks. anvender et avanceret regneprogram til  

 beregning af boligstøtte eller bistandshjælp, hvis der i  

 udbetalingen også ligger et element af menneskeligt skøn, f.eks.  

 i form af, at en sagsbehandler gennemser resultaterne i forbindelse med  

 udsendelsen af afgørelsen til borgerne.
For at en behandling er omfattet af lovens § 39,  

 kræves det endvidere, at edb-behandlingen er bestemt til at vurdere  

 bestemte personlige forhold.
Omfattet af bestemmelsen er behandlinger,  

 hvorved der gøres brug af variabler, der fastsætter en typisk  

 personlighedsprofil.
Dermed falder f.eks. told- og skattemyndighedernes  

 edb-automatiserede ligningsarbejde uden for bestemmelsen.
Endelig afkrydses de kategorier af følsomme  

 oplysninger, der behandles.
Myndigheden skal kun afkrydse de felter, der er  

 typiske for behandlingen.
Myndigheden skal ikke afkrydse et felt, blot fordi  

 det ikke kan udelukkes, at en borger i en henvendelse til myndigheden kunne  

 tænkes at anføre en sådan oplysning, selvom den er uden  

 betydning for behandlingen.
Til pkt. 4. En  

 beskrivelse af kategorierne af registrerede og af de typer af oplysninger,  

 der vedrører dem Her findes 2 grupper af rubrikker.
 I den første gruppe gives en beskrivelse af, hvilke  

 kategorier/grupper af personer der behandles oplysninger om (personkredsen),  

 f.eks. om personen har indgivet ansøgning om socialpension,  

 delpension, invalidebil eller andre ydelser efter lov om social service.
 I den anden gruppe angives det for hver kategori/gruppe af  

 personer, hvilke typer af oplysninger der behandles, f.eks.  

 helbredsoplysninger, foreningsmæssige forhold, væsentlige sociale  

 problemer eller misbrug af nydelsesmidler.
Som eksempel på en behandling, hvor en sådan  

 opdeling er foretaget, kan nævnes behandlinger i forbindelse med  

 administration af den offentlige sygesikring.
Her indgår både  

 oplysninger om læger og patienter, men der behandles forskellige  

 oplysningstyper om de 2 persongrupper.
 Dataindholdet angives udførligt, idet opregningen  

 af oplysningstyper dog ikke skal ske på edb-feltniveau.
Det bemærkes, at de personoplysninger, der angives,  

 skal have tilknytning til anmeldelsespligten.
Hvis myndigheden ikke  

 behøver at foretage anmeldelse af de behandlinger af oplysninger, der  

 udføres for den pågældende persongruppe, skal denne  

 persongruppe ikke nævnes i anmeldelsen.
Til pkt. 5. Modtagere  

 eller kategorier af modtagere, som oplysningerne kan overføres  

 til Der skal på anmeldelsen alene anføres de  

 overførsler til tredjemænd eller andre modtagere, som må  

 forudses at skulle ske på regelmæssig basis, og som derfor er  

 karakteristiske for den pågældende behandling.
Også  

 overførsler af oplysninger mellem myndigheder skal nævnes, hvis  

 disse sker regelmæssigt.
Der vil typisk være tale om elektroniske  

 eller maskinelle overførsler, idet myndigheder, der får  

 oplysninger som led i enkeltstående/isolerede forespørgsler,  

 ikke betragtes som modtagere.
 Et edb-servicebureau betragtes også som en modtager.
Det skal ikke angives, efter hvilken hjemmel i loven  

 videregivelsen sker, men den dataansvarlige skal gøre sig det klart.  

 Det faktum, at Datatilsynet ikke kommer med bemærkninger til en  

 beskrevet videregivelse, kan ikke tages som udtryk for, at tilsynet har  

 vurderet, at videregivelsen i alle tilfælde vil være i  

 overensstemmelse med lov om behandling af personoplysninger.
Det er op til  

 den dataansvarlige selv at tage stilling til, om der kan ske videregivelse.  

 Eventuelle klager eller fortolkningsspørgsmål vil kunne  

 indbringes for Datatilsynet.
 Der vil altid kunne ske overførsel af oplysninger i  

 overensstemmelse med de almindelige behandlingsregler i lovens kapitel 4. Det  

 er således ikke en betingelse for, at enkeltstående  

 videregivelser kan ske, at dette er skrevet i anmeldelsen.
Til pkt. 6.  

 Påtænkte overførsler af oplysninger til  

 tredjelande Her angives, om der planlægges overført  

 oplysninger til tredjelande, dvs. lande uden for EU.
Grønland og  

 Færøerne er også tredjelande i lovens forstand.
 Endvidere angives formålet med en sådan  

 overførsel.
 Anmeldelsen til Datatilsynet kan ikke tjene som  

 ansøgning efter lovens § 27, stk. 4.
 Som ved modtagere skal kun de regelmæssige  

 overførsler angives og ikke en enkeltstående videregivelse.
Udtrykket »overførsel« omfatter  

 videregivelse af oplysninger, hvorved forstås overførsel af  

 oplysninger til enhver anden end den registrerede, den dataansvarlige,  

 databehandleren og personer under den dataansvarliges og databehandlerens  

 direkte myndighed.
Udtrykket omfatter også overladelse af oplysninger,  

 hvorved forstås overførsel af oplysninger til en databehandler  

 eller personer under databehandlerens direkte myndighed.
Endelig omfatter  

 udtrykket den dataansvarliges interne anvendelse af oplysninger.
Udtrykket  

»overførsel« er  

 således en samlet betegnelse for videregivelse og overladelse/intern  

 anvendelse af oplysninger.
Til pkt. 7. En generel  

 beskrivelse af de foranstaltninger, der iværksættes af hensyn til  

 behandlingssikkerheden Myndigheden skal angive, hvilke sikkerhedsforanstaltninger  

 der træffes i forbindelse med behandlingen.
Behandling af personoplysninger skal ske i  

 overensstemmelse med bestemmelserne i kapitel 1 og 2 i Justitsministeriets  

 bekendtgørelse nr. 528 af 15. juni 2000 om sikkerhedsforanstaltninger  

 til beskyttelse af personoplysninger, som behandles for den offentlige  

 forvaltning.
Behandling af personoplysninger, hvor der skal ske anmeldelse  

 til Datatilsynet efter reglerne i kapitel 12 i lov om behandling af  

 personoplysninger, skal tillige ske i overensstemmelse med bestemmelserne i  

 bekendtgørelsens kapitel 3.
Foruden at følge de i Justitsministeriets  

 bekendtgørelse fastsatte sikkerhedsbestemmelser forudsættes det,  

 at myndigheden i overensstemmelse med reglerne i  

 sikkerhedsbekendtgørelsen herom, har fastsat sine egne uddybende  

 sikkerhedsregler og følger disse.
I blanketten angives, hvilken dato  

 myndighedens uddybende regler er fastsat.
 Det bemærkes, at selvom oplysningerne opbevares hos  

 en databehandler, er det stadig myndigheden, der er ansvarlig for, at  

 oplysningerne opbevares under iagttagelse af  

 sikkerhedsbekendtgørelsens regler, se lovens § 42 samt Datatilsynets  

 vejledning til sikkerhedsbekendtgørelsen.
 Endelig angives eventuelle øvrige  

 sikkerhedsforanstaltninger.
Myndigheden skal kun afgive oplysninger, der  

 må komme til offentlighedens kundskab, idet anmeldelsen bliver  

 offentliggjort.
Eventuelle interne hemmelige bestemmelser, f.eks. om  

 sikkerhedskoder og lignende, skal alene fremgå af myndighedens  

 uddybende sikkerhedsregler eller af et bilag til anmeldelsen.
Hverken de  

 uddybende sikkerhedsregler eller bilaget til anmeldelsen skal indsendes til  

 Datatilsynet.
Til pkt. 8. Tidspunktet  

 for påbegyndelsen af behandlingen Der angives den dato, hvor myndigheden  

påtænker at påbegynde behandlingen.
Behandlinger  

 omfattet af lovens § 45, dvs. behandlinger, hvor Datatilsynet skal afgive en  

 udtalelse, må først iværksættes, når  

 Datatilsynet har afgivet udtalelse.
 Det er tidspunktet for den påtænkte  

 påbegyndelse af behandlingen, der skal angives, og ikke  

 tidspunktet for beslutningen om at iværksætte behandlingen.
 For behandlinger, der er påbegyndt inden  

 ikrafttrædelsen af lov om behandling af personoplysninger,  dvs. den  

 1.juli 2000, kan myndigheden i stedet for at angive en dato, nøjes med  

 at angive, at behandlingen blev påbegyndt inden lovens  

 ikrafttræden.
 For de behandlinger, der alene skal anmeldes, kan det  

 være en fordel for myndigheden at afvente tilbagemelding fra  

 Datatilsynet, idet Datatilsynet kan have indvendinger imod den  

 påtænkte behandling.
Det angivne tidspunkt vil fremgå af den fortegnelse,  

 som Datatilsynet offentliggør.
Eventuelle ændringer heri vil  

 derfor skulle meddeles Datatilsynet.
Fortegnelsen findes på tilsynets  

 hjemmeside: www.datatilsynet.dk.
Til pkt. 9. Tidspunktet  

 for sletning af oplysningerne Her anføres, hvornår oplysningerne senest vil  

 blive slettet, f.eks. 1 år efter at der sidst blev behandlet  

 oplysninger om den pågældende.
Det forudsættes, at der i øvrigt konkret sker  

 sletning på et tidligere tidspunkt, såfremt dette følger  

 af lovgivningen.
Angivelsen af slettetidspunkt berører ikke  

 myndighedens mulighed for i stedet at overføre oplysningerne til  

 opbevaring i arkiv efter de gældende regler i arkivlovgivningen.
 Datatilsynet vurderer i forbindelse med gennemgangen af  

 anmeldelsen, om den af myndigheden fastsatte slettefrist er i  

 overensstemmelse med lovens § 5, stk. 5, hvoraf det følger, at  

 indsamlede oplysninger ikke må opbevares på en måde, der  

 giver mulighed for at identificere den registrerede i et længere  

 tidsrum end det, der er nødvendigt af hensyn til de formål,  

 hvortil oplysningerne behandles.
Myndigheden skal, uanset den angivne slettefrist, iagttage  

 lovens § 5, stk. 4, hvoraf det fremgår, at behandling af oplysninger  

 skal tilrettelægges således, at der foretages fornøden  

 ajourføring af oplysningerne.
Der skal endvidere foretages den  

 fornødne kontrol for at sikre, at der ikke behandles urigtige eller  

 vildledende oplysninger.
Oplysninger, der viser sig urigtige eller  

 vildledende, skal snarest muligt slettes eller berigtiges.
Til pkt. 10. Underskrift Blanketten underskrives af den person i myndigheden, der  

 er ansvarlig for anmeldelsen.
I den elektroniske anmeldelse skrives navnet  

 blot.
Hvis anmeldelsen sker i henhold til fuldmagt, angives dette.
Forholdet  

 kan uddybes i følgebrevet.
Anmeldelsens ægthed kontrolleres ved, at  

 Datatilsynet udsender kvittering til den anmeldende myndighed.
Det er derfor  

 vigtigt, at myndigheden reagerer, hvis man modtager en bekræftelse  

 på en anmeldelse, som man ikke mener at have indsendt.
 Se også Datatilsynets vejledning af 10. juli 2000  

 om anmeldelse i henhold til kapitel 12 i lov om behandling af  

 personoplysninger (Til den offentlige forvaltning). Vejledningen samt andre  

 oplysninger om persondataloven findes på Datatilsynets hjemmeside,  

 www.datatilsynet.dk.
