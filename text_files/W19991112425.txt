Gaveafgift/stempelafgift Reference:
BAL § 23, jf. § 29, stk. 2 A's klage til Landsskatteretten vedrørte gaveafgiftsberegning.
 Det fremgik af sagen, at halvdelen af landbrugsejendommen B blev  

 overdraget med overtagelsesdag den 31. december 1997 til sælgerens  

 svigersøn, der herefter var eneejer.
Ejendomsvurderingen var 4.380.000 kr. pr. 1. januar 1997, heraf  

 ejerboligværdi 440.000 kr.
Købesummen var sammensat  

 således:
Den faste ejendom 1.861.500 kr.
Besætning 406.200 kr.
Driftsinventar og driftsmateriel 215.000 kr.
Beholdninger 30.300 kr.
I alt for 50 % af ejendommen 2.513.000 kr.
 Købesummen blev bl.a. berigtiget ved en gave på 160.000 kr.,  

 hvoraf gaveafgiften efter reduktion med bundfradraget på 14.500 kr. var  

 beregnet til 21.825 kr. (15% af 145.500 kr.).
 Skødet var i henhold til stempelafgiftloven stemplet af  

 ejendomsværdien og løsøreværdien, jf. § 34 og § 41,  

 således:
Ejerbolig 220.000 kr. x 0,6% 1.320 kr.
Anden fast ejendom 1.970.000 kr. x 1,2% 23.640 kr.
Løsøre 621.200 kr. x 0,1% 621 kr.
I alt 2.811.200 kr.
 25.581 kr.
 Parterne havde i gaveanmeldelsen angivet en gaveafgift på 0, idet  

 den erlagte stempelafgift oversteg den beregnede gaveafgift.
 Told- og Skatteregionen havde opkrævet en gaveafgift på  

 4.180,50 kr., idet det herved var lagt til grund, at der i henhold til  

 boafgiftslovens § 23 og § 29 kunne foretages fradrag for stempelafgift efter  

 en forholdsmæssig fordeling af gaven på de enkelte  

 aktivtyper.
Den talmæssige opgørelse var foretaget på grundlag af  

 den værdi, der var lagt til grund ved beregning af stempelafgift, i alt  

 2.811.200 kr.
Værdien af løsøre udgjorde 22% af denne  

 værdi, svarende til 32.010 kr. af afgiftsgrundlaget på 145.500  

 kr., og den hertil svarende del af gaveafgiften udgjorde 15%, eller 4.801,50  

 kr.
I dette beløb var fratrukket stempelafgift af  

 løsøret på 621 kr., hvorefter gaveafgiften  

 vedrørende løsøret udgjorde 4.180,50 kr.
Afgiftsgrundlaget vedrørende den faste ejendom var beregnet til  

 113.490 kr. (145.500 kr. ÷ 32.010 kr.), og gaveafgiften var beregnet til 15%  

 heraf, eller 17.023,50 kr.
Gaveafgiften vedrørende den faste ejendom  

 var derfor helt udlignet af den del af stempelafgiften, der faldt på  

 den faste ejendom, 24.960 kr.
Told- og Skatteregionen havde ved afgørelsen henvist til en  

 afgørelse fra Told- og Skattestyrelsen af 23. januar 1997, TfS  

 1997.189, vedrørende fradrag for erlagt stempelafgift i forbindelse  

 med overdragelse af fast ejendom med løsøre.
Ved beregning af  

 gaveafgift skulle stempelafgiften fordeles på henholdsvis den faste  

 ejendom og løsøret uden mulighed for overførsel af  

 overskydende stempelafgift vedrørende en aktivtype til gaveafgiften  

 vedrørende en anden aktivtype.
 Parternes repræsentant havde nedlagt påstand om, at den  

 samlede stempelafgift på 25.581 kr. i forbindelse med  

 ejendomsoverdragelsen kunne fratrækkes i den samlede gaveafgift  

 på 21.825 kr., således at gaveafgiften blev fuldt ud udlignet af  

 den erlagte stempelafgift, jf. boafgiftslovens § 29, stk. 2.
Med hensyn til Told- og Skattestyrelsens afgørelse TfS 1997.189  

 havde repræsentanten anført, at der var tale om en ny praksis,  

 uden at der var foretaget ændringer i lovgivningen på det  

 pågældende område.
I afgørelsen var henvist til en  

 afgørelse fra Skattedepartementet, TfS 1989.291, der vedrørte  

 gaveoverdragelse af såvel ejendomsgave som kontantgave inden for samme  

 år, og hvor der skulle ske en forholdsmæssig fordeling af  

 gaveafgiften på henholdsvis ejendomsgaven og kontantgaven før  

 fradrag af stempelafgiften i gaveafgiften vedrørende ejendomsgaven.  

 Hertil havde repræsentanten anført, at han var enig i denne  

 afgørelse, idet der forelå to adskilte gaver ydet inden for  

 samme år.
Derimod måtte en handel, i den udstrækning den  

 berigtigelsesmæssigt skulle ses under ét, berettige til fradrag  

 for den samlede stempelafgift i den samlede gaveafgift.
 Told- og Skattestyrelsen havde under sagens behandling udtalt:
 "Indtil boafgiftslovens ikrafttræden den 1. juli 1995 var der efter  

 arve- og gaveafgiftslovens § 48, stk. 2, sammenholdt med § 21, stk. 6, adgang  

 til at fradrage erlagt stempelafgift i den beregnede gaveafgift.  

 Modregningsadgangen omfattede stempelbeløb i henhold til stempelloven,  

 og stempelafgiften skulle være erlagt i anledning af overdragelsen af  

 gaven fra giver til modtager.
 Med boafgiftslovens gennemførelse blev hjemmelen til stempelfradrag  

 formuleret således, jf. lov nr. 426 af 14. juni 1995, § 29, stk. 2: "I  

 gaveafgiften kan fratrækkes stempelafgift, som gavemodtager eller  

 gavegiver har betalt i forbindelse med ejendomsoverdragelse"  

 (styrelsens understregning).
 I lovforslagsbemærkningerne til § 29 er det anført, at det  

 foreslås, at stempelafgift, som gavegiver eller gavemodtager har betalt  

 i forbindelse med overdragelse af en gave, på tilsvarende måde  

 som efter arve- og gaveafgiftsloven skal kunne fratrækkes i  

 gaveafgiften.
 Som det direkte er tilkendegivet i lovteksten, er det alene  

 stempeludgiften (skødestemplet) i forbindelse med  

 ejendomsoverdragelse, der kan fratrækkes i gaveafgiften.
Det må konstateres, at der i den løbende administration af  

 gaveafgiftssagerne efter lov nr. 426 af 14. juni 1995 har været anvendt  

 en praksis således, at der er givet stempelfradrag i gaveafgiften vedr.  

 gaveoverdraget løsøre, der følger med i forbindelse med  

 en ejendomsoverdragelse.
Denne praksis er ikke, jf. ovenfor, hjemlet i  

 lovbestemmelsens ordlyd, men har fundet udtryk i TfS 1997.189, der  

 således angår § 29 i lov nr. 426 af 14. juni 1995.  

 Afgørelsen bygger på en forholdsmæssig fordeling af gaven  

 på de enkelte elementer i overdragelsen uden adgang til  

 overførsel af overskydende stempelafgift, da dobbelt afgift på  

 de enkelte elementer herved er undgået.
Stempelfradragsreglen blev ændret ved lov nr. 1222 af 27. december  

 1996, således at der alene gives forholdsmæssigt fradrag vedr.  

 gaveandelen for ikke-erhvervsejendomme.
I bemærkningerne til  

 lovforslaget gentages intet om tidligere praksis i henhold til arve- og  

 gaveafgiftsloven eller boafgiftsloven, men der anføres alene  

 følgende: "Det foreslås, at der i gaveafgiften alene kan  

 fradrages den stempelafgift, der vedrører gaven.
Overdrages fx en fast  

 ejendom til 1 mill. kr., hvori der er optaget et lån for 900.000 kr.  

 således, at gaven består i 100.000 kr., foreslås det, at  

 alene stempelafgiften vedr. de 100.000 kr., dvs. 1/10 af stempelafgiften, kan  

 fratrækkes i gaveafgiften".
 Som den gældende stempelfradragsregel senest er udformet ved lov nr.  

 1222 af 27. december 1996 er det Told- og Skattestyrelsens opfattelse, at  

 bestemmelsen alene hjemler fradrag for stempelafgiften til  

 ejendomsoverdragelse - altså stemplet vedr. den faste ejendom.
 Det er videre styrelsens opfattelse, at den tidligere anvendte praksis med  

 fradrag for løsørestempel ved en ejendomsoverdragelse, hvorved  

 der fulgte løsøre, ikke efter gennemførelsen af lov nr.  

 1222 af 27. december 1996 binder myndighederne.
 I den foreliggende sag, hvor overdragelsen ligger efter  

 lovændringen, er det derfor Told- og Skattestyrelsens opfattelse, at  

 der alene kan indrømmes fradrag for stempelafgiften i forbindelse med  

 selve ejendomsoverdragelsen, altså skødestemplet.
Hvis Landsskatteretten imidlertid finder, at den tidligere praksis vedr.  

 fradrag for løsørestempel i forbindelse med  

 ejendomsgaveoverdragelser fortsat bør gælde, bemærker  

 Told- og Skattestyrelsen, at hjemmelen hertil ikke kan søges i  

 lovteksten, jf. styrelsens bemærkninger ovenfor ad lov nr. 426 af 14.  

 juni 1995, men alene kan støttes på praksis - og praksis  

 således som den konkret er udøvet og kommet til udtryk i TfS  

 1997.189. Det bemærkes herved, at J.O.
Engholm Jacobsen ikke i sin  

 kommenterede Boafgiftslov rejser indvendinger mod afgørelsen, jf.  

 nærmere side 228." Landsskatterettens bemærkninger:
Landsskatteretten lagde ved afgørelsen til grund, at adgangen til  

 at fradrage stempelafgift i gaveafgift indtil boafgiftslovens  

 ikrafttræden havde omfattet den samlede stempelafgift, der blev erlagt  

 i forbindelse med en gaveoverdragelse, for så vidt den ikke oversteg  

 gaveafgiften ved den pågældende overdragelse.
Told- og  

 Skattestyrelsens afgørelse i TfS 1997.189, ifølge hvilken der  

 skulle ske modregning aktiv for aktiv, var således udtryk for en  

 praksisændring, som ifølge den ovenfor refererede udtalelse fra  

 Told- og Skattestyrelsen kunne støttes på den ændrede  

 formulering af bestemmelsen i boafgiftsloven.
Det var imidlertid rettens opfattelse, at en ordlydsfortolkning af  

 boafgiftslovens § 29, stk. 2, såvel i lov nr. 426 af 14. juni 1995 som  

 i lov nr. 1222 af 27. december 1996, ikke var til hinder for, at bestemmelsen  

 anvendtes i overensstemmelse med praksis efter arve- og gaveafgiftsloven.
Det  

 fulgte direkte af bemærkningerne til lovforslaget til lov nr. 426 af  

 14. juni 1995, at lovgiver ikke havde til hensigt, at der skulle ske  

 indskrænkninger i retten til stempelfradrag.
Ved lov nr. 1222 af 27. december 1996 blev retten til fradrag for  

 stempelafgift indskrænket til at gælde en forholdsmæssig  

 andel af stemplet, i de tilfælde hvor overdragelsen skete som delvis  

 gave.
For ejendomme, der ikke var omfattet af § 29, stk. 2, 2. pkt., kunne  

 herefter kun fratrækkes den stempelafgift, der vedrørte gaven.  

 Denne ændring havde efter rettens opfattelse ikke medført, at  

 der ikke kunne fradrages stempelafgift vedrørende medfølgende  

 løsøre i det omfang, det kunne henregnes til gaven.
 Retten fandt herefter at kunne tiltræde klagerens påstand,  

 hvorefter der ved gaveoverdragelser af ejendomme omfattet af boafgiftslovens  

 § 29, stk. 2, 2. pkt., skulle indrømmes fradrag i gaveafgiften for den  

 samlede stempelafgift, der var erlagt ved oprettelse af  

 overdragelsesdokumentet vedrørende gaven.
Retten var således at den opfattelse, at den af Told- og  

 Skattestyrelsen anlagte fortolkning, jf.
TfS 1997.189, ikke var i  

 overensstemmelse med lovbestemmelsens indhold, når gaveoverdragelsen af  

 ejendommen og de medfølgende aktiver skete samlet, og gaven  

 vedrørte samtlige af stempelafgiften omfattede aktiver.
I disse  

 tilfælde var der efter en sproglig fortolkning af boafgiftslovens § 29,  

 stk. 2, 1. pkt., jf. 2. pkt., fradragsret for hele stempelafgiften i det  

 omfang, den kunne rummes i den beregnede gaveafgift af den  

 pågældende gaveoverdragelse.
 Den påklagede gaveafgiftsberegning blev nedsat til 0.
