Bekendtgørelse om restriktioner for lokaler og lokaliteter, krav om mundbind m.v. og coronapas på Kulturministeriets område i forbindelse med håndtering af covid-19 I medfør af § 3, stk. 3, § 32, § 34, § 36, § 64 og § 66, stk. 3, i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Kapitel 1 Restriktioner for arrangementer med siddende publikum § 1. Fysiske og juridiske personer, herunder offentlige myndigheder, der råder over lokaler og lokaliteter, hvortil offentligheden har adgang, og hvor der afholdes kultur- og idrætsarrangementer, herunder koncerter, scenekunstforestillinger, forevisninger, storskærmsarrangementer og lignende, skal sikre, at tilskuere eller publikummer i det væsentlige sidder ned, jf. dog § 23.
§ 2. Fysiske eller juridiske personer, herunder offentlig myndigheder, der råder over lokaler, hvortil offentligheden har adgang, og hvor der afholdes kultur- og idrætsarrangementer, herunder koncerter, scenekunstforestillinger, forevisninger, storskærmsarrangementer og lignende, med flere end 500 tilskuere eller publikummer, skal sikre, at lokalet er opdelt i klart adskilte sektioner med egne ind- og udgange og egne servicefaciliteter (salgs-, sanitets- og garderobeområder m.v.), jf. dog § 23. Det skal sikres, at der maksimalt tillades adgang for 500 tilskuere eller publikummer i hver sektion, dog må der maksimalt være 1.500 tilskuere eller publikummer i alt til arrangementet samtidig.
Tilskuere eller publikummer i de enkelte sektioner skal i det væsentlige sidde ned på faste pladser med retning mod en scene, et biograflærred, en oplægsholder, en bane eller lignende, jf. dog stk. 2. Tilskuere eller publikummer i en sektion må ikke tillades adgang til en anden sektion.
 Stk. 2. Tilskuere eller publikummer i sektioner med egne separate lokaler, herunder VIP-lounge, Skybox eller lignende, skal i det væsentlige sidde ned på en af maksimalt to faste pladser.
 § 3. Medarbejdere og frivillige i lokalet, hvor arrangementet afholdes, jf. § 2, skal på tidspunktet for afviklingen af arrangementet være instrueret i korrekt håndtering af fødevarer m.v., korrekt håndhygiejne og brug af værnemidler.
§ 4. Den fysiske eller juridiske person, der er ansvarlig for arrangementer, jf. § 2, skal udarbejde en plan for en sundhedsmæssig forsvarlig afvikling af arrangementet.
Planen skal være udarbejdet senest 14 dage inden arrangementet afholdes.
Planen skal indeholde en beskrivelse af de tiltag, der vil blive iværksat, herunder hvordan ankomst til, færden på og afgang fra lokalet samt sektionsopdeling m.v., vil blive håndteret, og hvor mange kontrollører eller sikkerhedspersonale der vil være til stede.
Hver enkelt plan kan omfatte en eller flere fremtidige arrangementer.
Planen skal udarbejdes ved hjælp af en skabelon, som politiet under inddragelse af sundhedsmyndighederne stiller til rådighed.
Stk. 2. Den fysiske eller juridiske person, der er ansvarlig for arrangementet, skal med henblik på politiets kontrol efter anmodning fra politiet indsende planen for en sundhedsmæssigt forsvarlig afvikling af arrangementet.
Der kan i forbindelse med anmodningen fastsættes en anden frist end den, der er nævnt i stk. 1, 2. pkt.
Stk. 3. Politiets kontrol efter stk. 2 foretages på baggrund af den udarbejdede plan sammenholdt med kapaciteten, indretningen, adgangsforholdene m.v. for lokalet.
Der skal i forbindelse med kontrollen bl.a. lægges vægt på, at det er muligt at overholde kravene i § 2.
 Stk. 4. Politiet kan fastsætte vilkår for afviklingen af et arrangement, herunder at der skal foretages ændringer af planen for en sundhedsmæssig forsvarlig afvikling af arrangementer.
 Stk. 5. Politiet kan til enhver tid ændre de fastsatte vilkår nævnt i stk. 4, herunder fastsætte nye vilkår, hvis den fysiske eller juridiske person, der er ansvarlig for arrangementet, gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af arrangementet, hvis der er grund til at antage, at arrangementet ikke kan afvikles på en sundhedsmæssigt forsvarlig måde, eller hvis der er sket overtrædelse af påbud meddelt efter § 5, stk. 1.
 Stk. 6. Politiet kan til enhver tid meddele den fysiske eller juridiske person, der er ansvarlig for arrangementet, forbud mod at afvikle arrangementet, hvis den fysiske eller juridiske person gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af arrangementet, hvis der er grund til at antage, at arrangementet ikke kan afvikles på en sundhedsmæssig forsvarlig måde, eller hvis der er sket overtrædelse af påbud meddelt efter § 5, stk. 1.
§ 5. Politiet kan i forbindelse med afviklingen af et arrangement omfattet af § 2 meddele den fysiske eller juridiske person, der er ansvarlig for arrangementet, sådanne påbud, som skønnes nødvendige for at sikre en sundhedsmæssig forsvarlig afvikling af arrangementet, herunder tillige påbud om at arrangementet straks skal afbrydes eller afsluttes.
Politiet kan ligeledes i forbindelse med afvikling et arrangement, som omfatter et eller flere efterfølgende arrangementer i det pågældende lokale, hvis det skønnes nødvendigt for at sikre en sundhedsmæssig forsvarlig afvikling af de efterfølgende arrangementer.
 Stk. 2. Politiet kan meddele tilskuere og publikummer, som i forbindelse med arrangementet er til stede i lokalet, sådanne påbud, som skønnes nødvendige for at sikre en sundhedsmæssig forsvarlig afvikling af arrangementet, herunder påbud om, at personerne skal forlade stedet.
 § 6. Politiets skønsudøvelse efter §§ 4 og 5 skal ske under hensyntagen til sundhedsmyndighedernes anbefalinger vedrørende covid-19.
 § 7. Politiet bemyndiges til at varetage kulturministerens beføjelser efter dette kapitel.
Stk. 2. Politiets afgørelser efter §§ 4 og 5 kan ikke påklages til kulturministeren.
Afgørelserne kan påklages til rigspolitichefen.
Rigspolitichefens afgørelser i klagesager kan ikke påklages til justitsministeren.
Kapitel 2 Coronapas Definition på coronapas § 8. Ved et coronapas forstås dokumentation for 1) et negativt resultat af en covid-19-test, jf. stk. 2, der ved en PCR-test, jf. stk. 3, er højst 72 timer gammel regnet fra tidspunktet, hvor testen er foretaget, eller ved en antigentest, jf. stk. 4, der er højst 48 timer gammel regnet fra tidspunktet, hvor testen er foretaget, 2) et positivt resultat af en PCR-test, jf. stk. 3, der er mindst 11 dage og højst 5 måneder gammelt regnet fra tidspunktet, hvor testen blev foretaget, 3) et påbegyndt vaccinationsforløb mod covid-19, jf. stk. 5, 4) et gennemført primært vaccinationsforløb mod covid-19, jf. stk. 6, som er givet til en person, der er under 18 år, 5) et gennemført primært vaccinationsforløb mod covid-19, jf. stk. 6, som er givet til en person, der er 18 år eller derover, og hvor det højst er 5 måneder siden, at den afsluttende dosis blev givet, 6) et gennemført primært vaccinationsforløb mod covid-19, jf. stk. 6, samt en revaccination, som er givet til en person, der er 18 år eller derover, jf. stk. 7, eller 7) nr. 1, 2, 3, 4, 5 eller 6 ved fremvisning af sundhedsmyndighedernes app Coronapas, hvor skærmen viser Gyldigt i Danmark kombineret med bevægelige elementer og aktuelt klokkeslæt på skærmen eller ved verifikation i form af scanning af QR-koden i appen, hvor skærmen viser Gyldigt i Danmark.
 Stk. 2. Ved en covid-19-test forstås en test, der er foretaget som en PCR-test, jf. stk. 3, eller en antigentest, jf. stk. 4, og hvor offentlige og private behandlingssteder, regionsråd, kommunalbestyrelser samt offentlige og private skoler og uddannelsesinstitutioner forestår eller foretager testen og er omfattet af anmeldepligten til Statens Serum Institut, jf. bekendtgørelse om anmeldelse af covid-19.
 Stk. 3. Ved en PCR-test forstås en polymerase chain reaction-test.
 Stk. 4. Ved en antigentest forstås en test, der på kort tid viser, om der er immunkemisk påvisning af virusproteiner (antigener).
 Stk. 5. Et vaccinationsforløb mod covid-19 anses for påbegyndt mindst 14 dage eller højst 42 dage efter den første dosis.
Stk. 6. Kræver et vaccinationsforløb mod covid-19 to doser, anses det primære vaccinationsforløb for gennemført umiddelbart efter den afsluttende dosis.
Kræver et vaccinationsforløb mod covid-19 alene én dosis, anses det for gennemført 14 dage efter denne ene dosis.
 Stk. 7. Ved revaccination forstås en anden eller tredje dosis efter et gennemført primært vaccinationsforløb, jf. stk. 6.
 Stk. 8. Dokumentation efter stk. 1, nr. 1-6, kan foreligge både i papirformat og elektronisk.
 Stk. 9. Navnet på indehaveren af coronapasset skal svare til navnet på personens medbragte pas, kørekort, sundhedskort eller andet offentligt udstedt identitetskort. 1. pkt. gælder ikke for dokumentation efter stk. 1, nr. 7, samt i sundhedsmyndighedernes app MinSundhed med bevægelige elementer, der beskytter mod kopiering fra appen.
Krav om coronapas § 9. For at forebygge og inddæmme udbredelse af covid-19 skal besøgende, kursister, brugere, tilskuere, publikummer og lignende kunne forevise et coronapas ved ankomst til et lokale eller en lokalitet omfattet af stk. 2, jf. dog §§ 11 og 23. Coronapasset skal forevises til personale eller andre personer tilknyttet lokalet, eller der kan ske automatisk scanning af QR-koden i appen Coronapas, jf. § 8, stk. 1, nr. 7, jf. dog stk. 3.
 Stk. 2. Stk. 1 omfatter følgende lokaler og lokaliteter, som fysiske eller juridiske personer, herunder offentlige myndigheder, råder over, og hvortil offentligheden har adgang:
 1) Svømmehaller, jf. dog § 11, stk. 1, nr. 2.
 2) Træningscentre, jf. dog stk. 3. 1. pkt. omfatter alene lokaler.
 3) Lokaler og lokaliteter, der anvendes til folkeoplysende aktiviteter, herunder aftenskoler, daghøjskoler og Folkeuniversitetet.
 4) Musik- og kulturskoler, andre kunstskoler og grundkurser på kunstområdet.
 5) Lokaler og lokaliteter, hvor der afholdes idrætsaktiviteter med betalende tilskuere eller tilskuere, som tilbydes billetter gratis, som sædvanligvis ville blive udbudt til salg.
 6) Zoologiske anlæg og akvarier.
 7) Museer, kunsthaller, kulturhuse og lignende.
 8) Biografer og lignende, hvor der afholdes forevisninger samt lokaler og lokaliteter, hvor der afholdes storskærmsarrangementer.
 9) Lokaler og lokaliteter, hvor der afholdes koncerter, scenekunstforestillinger m.v.
 Stk. 3. Besøgende, brugere m.v. i lokaler, der anvendes som træningscentre, skal kunne forevise et coronapas ved stikprøvekontrol, jf. § 14, nr. 3.
 § 10. For at forebygge og inddæmme udbredelse af covid-19 skal studerende, besøgende samt andre personer med tilknytning til uddannelsesinstitutionen eller folkehøjskoler kunne forevise et coronapas som betingelse for fysisk fremmøde på videregående kunstneriske uddannelser på Kulturministeriets område og på folkehøjskoler, jf. dog §§ 11, 12 og 23.
 Stk. 2. Stk. 1 omfatter samtlige lokaler og lokaliteter, som uddannelsesinstitutionen eller folkehøjskolen råder over.
Undtagelser § 11. § 9, stk. 1, og § 10, stk. 1, gælder ikke for følgende:
 1) Børn under 15 år.
 2) Personer, der benytter svømmehaller omfattet af § 9, stk. 2, nr. 1, som led i forenings-, undervisnings- eller uddannelsesaktiviteter.
 3) Personer, der kan fremvise dokumentation udstedt og underskrevet af et kommunalt borgerservicecenter for at være undtaget fra at få foretaget en covid-19-test, jf. stk. 2. Navnet på dokumentationen skal svare til navnet på personens medbragte pas, kørekort, sundhedskort eller andet offentligt udstedt identitetskort.
Stk. 2. De kommunale borgerservicecentre udsteder dokumentation til personer, der sammen med et medbragt pas, kørekort, sundhedskort eller andet offentligt udstedt identitetskort, indleverer en erklæring på tro og love om, at personen af medicinske årsager eller som følge af en fysisk eller psykisk funktionsnedsættelse ikke bør få foretaget en covid-19-test.
Dokumentationen er gyldig i 3 måneder fra udstedelsen.
Sundhedsministeriet stiller den erklæring på tro og love, der skal anvendes efter 1. pkt., til rådighed.
Erklæringen skal indeholde en udtømmende oplistning af de årsager, der kan føre til undtagelse for covid-19-test efter stk. 1, nr. 3.
 § 12. § 10, stk. 1, gælder ikke for personer, hvor uddannelsesinstitutionen eller folkehøjskolen vurderer, at den pågældende ikke er omfattet af sundhedsmyndighedernes anbefalinger om selvisolation af smittede, selvom personen har et positivt testresultat af en PCR-test, jf. § 8, stk. 1, nr. 2, der er mindre end 11 dage gammelt.
Mulighed for bortvisning § 13. Kan der ikke fremvises et coronapas, jf. § 9, stk. 1, kan der ske bortvisning, jf. dog §§ 11 og 23.
 Stk. 2. Kan der ikke fremvises coronapas, jf. § 10, stk. 1, kan der ske bortvisning, jf. dog §§ 11, 12 og 23.
Kontrol af coronapas og skiltning § 14. Fysiske og juridiske personer, herunder offentlige myndigheder, der har rådighed over lokaler eller lokaliteter omfattet af § 9, stk. 2, skal opfylde følgende krav:
 1) Der skal ved lokalerne eller lokaliteterne opsættes informationsmateriale om kravet i § 9, stk. 1, og muligheden for bortvisning efter § 13, stk. 1.
 2) Der må alene tillades adgang for besøgende, kursister, brugere, tilskuere, publikummer og lignende, der overholder kravet i § 9, stk. 1, jf. dog nr. 3 og §§ 11 og 23.
3) I lokaler, der anvendes som træningscentre, kan kontrol af coronapas, jf. § 9, stk. 1, dog ske ved stikprøvekontrol mindst 1 gang i døgnet.
Ved stikprøvekontrol efter 1. pkt. forstås kontrol af alle de tilstedeværende besøgende, brugere m.v. i lokalet på det tidspunkt, hvor kontrollen foretages.
 § 15. Det er en betingelse for, at uddannelsesinstitutioner og folkehøjskoler omfattet af § 10, stk. 1, kan modtage studerende, elever, kursister, besøgende og lignende, at uddannelsesinstitutionen eller folkehøjskolen løbende gennemfører kontrol af, at de studerende, elever, kursister, besøgende og lignende opfylder betingelsen i § 10, stk. 1, jf. dog §§ 11, 12 og 23.
 Stk. 2. Der skal på uddannelsesinstitutionen eller folkehøjskolen opsættes informationsmateriale om kravet i § 10, stk. 1, og muligheden for bortvisning efter § 13, stk. 2.
Kapitel 3 Mundbind og visir Krav om mundbind eller visir § 16. For at forebygge og inddæmme udbredelse af covid-19 skal besøgende,  tilskuere, brugere, publikummer, kursister, elever og lignende på 12 år og derover have tildækket mund og næse ved brug af mundbind eller visir, når de befinder sig i lokaler omfattet af stk. 2, som fysiske og juridiske personer, herunder offentlige myndigheder, råder over, og hvortil offentligheden har adgang, jf. dog §§ 18-20.
 Stk. 2. Stk. 1 omfatter følgende lokaler:
 1) Lokaler, hvor der udøves idræts- og foreningsaktiviteter, herunder svømmehaller, idrætshaller, træningscentre og foreningslokaler, samt indendørs faciliteter i tilknytning til udendørs idrætsarrangementer med betalende tilskuere eller tilskuere, som tilbydes billetter gratis, som sædvanligvis ville blive udbudt til salg.
 2) Lokaler, hvor der udøves kulturaktiviteter, herunder biblioteker, arkiver, zoologiske anlæg, akvarier, museer, kunsthaller, kulturhuse, biografer, lokaler, hvor der afholdes forevisninger, storskærmsarrangementer, koncerter, scenekunstforestillinger, musik- og kulturskoler, andre kunstskoler og grundkurser på kunstområdet.
 Stk. 3. Kravet i stk. 1 omfatter tillige medarbejdere og andre personer, der er tilknyttet det pågældende lokale og har kontakt til besøgende, tilskuere, brugere, publikummer, kursister, elever og lignende. 1. pkt. omfatter ikke medarbejdere m.v., der opholder sig i et aflukket rum eller bag en afskærmning, hvortil alene medarbejdere m.v. har adgang.
 Stk. 4. Undlader besøgende, tilskuere, brugere, publikummer, kursister, elever og lignende at bære mundbind eller visir efter stk. 1, kan der ske bortvisning, jf. dog §§ 18-20.
 § 17. For at forebygge og inddæmme udbredelse af covid-19 skal følgende personer på 12 år og derover på videregående kunstneriske uddannelser og i lokaler, der anvendes til folkeoplysende aktiviteter, herunder aftenskoler, daghøjskoler og Folkeuniversitetet, have tildækket mund og næse ved brug af mundbind eller visir, når de befinder sig indendørs på institutionen m.v., jf. dog §§ 19 og 20:
1) Studerende og kursister, medmindre de a) deltager i undervisning eller uddannelsesaktiviteter i klasse- og holdlokaler, værksteder, prøvesale m.v., b) alene er sammen med studerende fra deres stamklasse eller -hold, eller c) aflægger prøve.
 2) Lærere, undervisere, oplægsholdere, medarbejdere og andre personer, der er tilknyttet den pågældende institution m.v., medmindre de ikke har kontakt til andre personer eller opholder sig i et aflukket rum eller bag en afskærmning, hvortil studerende og besøgende ikke har adgang. 1. pkt. finder ikke anvendelse for lærere og undervisere m.v., som den pågældende dag underviser to eller færre klasser eller hold, når de gennemfører undervisning eller uddannelsesaktiviteter i klasse- og holdlokaler, værksteder, klinikker, prøvesale, m.v.
 3) Besøgende.
 Stk. 2. For at forebygge og inddæmme udbredelsen af covid-19 skal besøgende, oplægsholdere og lignende på 12 år og derover på folkehøjskoler, have tildækket mund og næse ved brug af mundbind eller visir, når de befinder sig i lokaler på folkehøjskolen, herunder i eventuelle kostafdelinger, jf. dog §§ 19 og 20. 1. pkt. finder ikke anvendelse ved undervisning eller uddannelsesaktiviteter i klasse- og holdlokaler, m.v.
 Stk. 3. Institutioner m.v. omfattet af stk. 1 kan bortvise studerende, kursister, besøgende, oplægsholdere og andre personer, der er tilknyttet, men ikke ansat ved den pågældende institution m.v., der uberettiget undlader at bære mundbind eller visir efter stk. 1. Folkehøjskoler omfattet af stk. 2 kan bortvise besøgende, oplægsholdere og lignende, der uberettiget undlader at bære mundbind eller visir efter stk. 2.
 Stk. 4. Medarbejdere og andre personer tilknyttet folkehøjskoler og lokaler, der anvendes til folkeoplysende aktiviteter, herunder aftenskoler, daghøjskoler og Folkeuniversitetet har ret til at anvende mundbind eller visir, når de befinder sig i lokaler på institutionen eller skolen m.v.
Undtagelser § 18. Kravet om mundbind eller visir i § 16, stk. 1, finder ikke anvendelse, når besøgende, tilskuere, brugere, publikummer, kursister, elever og lignende sidder ned.
 Stk. 2. Kravet om mundbind eller visir i § 16, stk. 1 og 3, finder ikke anvendelse for medvirkende, optrædende og udøvere under optræden og udøvelse af den pågældende kultur-, idræts- eller foreningsaktivitet.
 § 19. Kravet om mundbind eller visir i § 16, stk. 1 og 3, og § 17, stk. 1 og 2, gælder ikke personer med nedsat bevidsthedsniveau, fysiske eller mentale svækkelser eller andet, der gør, at de hverken er i stand til at bære mundbind eller visir.
 § 20. Uanset § 16, stk. 1 og 3, og § 17, stk. 1 og 2, kan mundbind eller visir fjernes helt eller delvist, hvis det er nødvendigt, og der er en anerkendelsesværdig årsag til det, herunder i følgende situationer:
 1) Under kortvarig indtagelse af mad og drikke, såfremt dette er tilladt i henhold til ordensregler for det pågældende sted.
 2) Under indtagelse af medicin.
 3) Under samtale med personer, der mundaflæser.
 4) Hvis mundbindet eller visiret giver vejrtrækningsbesvær eller kvælningsfornemmelser.
 5) Hvis politiet skal foretage identifikation.
 6) Hvis børn og unge eller personer med psykisk eller fysisk funktionsnedsættelse af forskellige årsager skal trøstes eller bliver skræmt over brugen af mundbind eller visir.
Definition § 21. Ved mundbind forstås i §§ 16 og 17 engangsmundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.
 Stk. 2. Ved visir forstås i §§ 16 og 17 skærme af plastik, der dækker øjne, næse og mund eller næse og mund, men som ikke er tætsluttende omkring ansigtet.
Kontrol og skiltning § 22. Fysiske og juridiske personer, herunder offentlige myndigheder, der har rådighed over lokaler omfattet af § 16, stk. 2, skal opfylde følgende krav:
 1) Der skal i eller ved lokalerne opsættes informationsmateriale om kravet om at bruge mundbind eller visir efter § 16, stk. 1 og 3, og om mulighed for bortvisning ved manglende efterkommelse af kravet, jf. § 16, stk. 4.
 2) Der må alene tillades adgang for besøgende, brugere, , publikummer, tilskuere, kursister, elever og lignende, der overholder kravet om at bruge mundbind eller visir efter § 16, stk. 1, jf. dog §§ 19 og 20.
 3) Det skal sikres, at medarbejdere og andre personer, der er tilknyttet lokalerne omfattet af § 16, stk. 2, overholder kravet om at bruge mundbind eller visir efter § 16, stk. 3, jf. dog § 18, stk. 2, og §§ 19 og 20.
 Stk. 2. Institutioner omfattet af § 17, stk. 1 og 2, skal opfylde følgende krav:
 1) Der skal i eller ved lokalerne på institutionerne m.v. opsættes informationsmateriale om kravet om at bruge mundbind eller visir, jf. § 17, stk. 1 og 2, og om mulighed for bortvisning ved manglende efterkommelse af kravet, jf. § 17, stk. 3.
 2) Der må alene tillades adgang for studerende, kursister, besøgende, oplægsholdere og andre personer, der er tilknyttet, men ikke ansat ved den pågældende institution m.v, der overholder kravet om at bruge mundbind eller visir efter § 17, stk. 1 og 2, jf. dog §§ 19 og 20.
 3) Det skal sikres, at medarbejdere og andre personer overholder kravet om at bruge mundbind eller visir, jf. dog §§ 19 og 20.
Kapitel 4 Generelle undtagelser § 23. Bekendtgørelsen gælder ikke for Folketinget og domstolene.
 Stk. 2. Bekendtgørelsen gælder ikke i forbindelse med politiske meningstilkendegivelser.
 Stk. 3. Bekendtgørelsen gælder ikke for offentlige og private sygehuse og klinikker samt private praksis og forretninger, hvor der alene udøves sundhedsfaglig behandling, jf. sundhedslovens § 5, og som en autoriseret sundhedsperson, jf. sundhedslovens § 6, stk. 1, driver eller er ansat i.
Stk. 4. Bekendtgørelsen gælder ikke for udøvere af professionel idræt og de faciliteter, udøverne benytter før, under og efter afviklingen af idrætsgrenen.
Udøverne omfatter atleter, som repræsenterer Danmark på højeste nationale eller højt internationalt seniorniveau inden for en DIF-anerkendt idrætsgren, er udtaget til danske seniorlandshold inden for en DIF-anerkendt idrætsgren, er indplaceret i en af Team Danmarks atletkategorier eller på anden vis er omfattet af Team Danmarks ordninger eller figurerer i en OL/PL-bruttogruppe.
Ved højeste nationale niveau forstås den bedste række eller det øverste konkurrenceniveau i Danmark inden for den pågældende idrætsgren.
Ved højt internationalt niveau forstås deltagelse ved World Cup, EM, VM eller OL.
Bekendtgørelsen gælder heller ikke for trav- og galopløb på de ni væddeløbsbaner, hvor flere end halvdelen af de deltagende kuske og ryttere på en løbsdag har professionel licens, den næstøverste og tredjeøverste række inden for fodbold herrer, den næstøverste række inden for fodbold kvinder, den næstøverste række inden for håndbold både herrer og kvinder samt øvrige professionelle idrætter, hvor hovedparten af udøverne inden for samme række eller konkurrenceniveau lever af indtægter fra deres idræt.
Kapitel 5 Strafbestemmelse § 24. Med bøde straffes den, der:
 1) Overtræder § 1, § 2, stk. 1, § 4, stk. 1 eller 2, § 14, § 15 eller § 22.
 2) Overtræder vilkår, forbud eller undlader at efterkomme et påbud efter § 4, stk. 4-6, eller § 5.
 Stk. 2. Med bøde straffes den, der ikke forlader lokaler eller lokaliteter omfattet af § 9, stk. 2, eller lokaler omfattet af § 16, stk. 2, efter at være blevet bortvist, jf. § 13, stk. 1, eller § 16, stk. 4, i forbindelse med den håndhævelse, som fysiske og juridiske personer, herunder offentlige myndigheder, foretager i medfør af § 14, nr. 2 eller 3, eller § 22, stk. 1, nr. 2.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 6 Ikrafttræden § 25. Bekendtgørelsen træder i kraft den 16. januar 2022.
 Stk. 2. Bestemmelsen i § 4, stk. 1, 2. pkt., finder ikke anvendelse for kultur- og idrætsarrangementer, der afvikles i perioden fra den 16. januar 2022 til den 29. januar 2022.
 Stk. 3. Bekendtgørelsen ophæves den 1. februar 2022.
 Stk. 4. Bekendtgørelse nr. 2484 af 18. december 2021 om forbud mod adgang til og restriktioner for lokaler og lokaliteter, krav om mundbind m.v. og coronapas på Kulturministeriets område i forbindelse med håndtering af covid-19 ophæves.
