I hyrekørselsloven § 4 er anført, at en bevillingshaver skal have fast  

 forretningssted i den udstedende kommune, derimod er der ikke hjemmel til at  

 kræve, at ansøgere skal have bopæl i kommunen I brev af 18. december 1987 (j.nr. 60/1) har Randers Kommune bedt  

 ministeriet om en udtalelse vedrørende spørgsmålet om bopæl inden for  

 kommunens område som vilkår for tildeling af hyrekørselsbevillinger.
 Ministeriet skal i denne anledning oplyse følgende:
I henhold til hyrekørselslovens § 4 skal en bevillingshaver have fast  

 forretningssted i kommunen.
Derudover kan der i bevillingen fastsættes vilkår  

 om, at den skal udnyttes i et nærmere bestemt omfang, at den kun må udnyttes  

 inden for nærmere fastsatte tidsperioder af året samt at indehaveren  

 fortrinsvis skal betjene bestemte geografiske områder.
 Der er ikke i hyrekørselslovgivningen hjemmel til at stille krav om, at en  

 bevillingshaver skal have bopæl i kommunen og det vil derfor være ulovligt på  

 forhånd at se bort fra ansøgere, som har bopæl uden for kommunen.
 Ifølge § 2, stk. 1, i hyrekørselsbekendtgørelsen skal en  

 hyrekørselsbevilling gives til den efter kommunalbestyrelsens skøn bedst  

 kvalificerede ansøger, idet der her bl.a. skal lægges vægt på den erfaring  

 den enkelte ansøger har erhvervet gennem tidligere beksæftigelse som chauffør  

 eller vognmand indenfor erhvervsmæssig personbefordring.
 Såfremt to eller flere ansøgere må anses for lige kvalificerede ud fra  

 ovennævnte erfaringskriterium, vil det efter ministeriets opfattelse være  

 lovligt, at kommunen som led i sin skønsbeføjelse - ud fra et overordnet  

 hensyn til publikumsbetjeningen i kommunen - lægger vægt på ansøgernes bopæl.  

 Dette gælder særligt for så vidt der i bevillingen fastsættes vilkår om, at  

 indehaveren fortrinsvis skal betjene bestemte geografiske områder, hvor det  

 vil være hensigtsmæssigt, at den pågældende er bosiddende i eller i nærheden  

 af disse områder.
 Kommunens vurdering vedrørende bopælsspørgsmålet må dog ikke på nogen måde  

 antage karakter af diskrimination af ansøgere med bopæl uden for kommunen.  

 Det er i øvrigt uden betydning om ansøgeren i forvejen har bevilling til  

 hyrekørsel i kommunen.
