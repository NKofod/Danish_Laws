Skattedepartementet har forladt sin tidligere opfattelse, hvorefter  

 der i tilfælde, hvor der ved ydelse af rentefri eller lavtforrentede lån  

 mellem nærtbeslægtede var statueret gave, skulle ske beskatning af  

 kursgevinsten hos långiver efter kursgevinstlovens § 7, efterhånden som lånet  

 indføres til pari.
I tilfælde, hvor rentefri eller lavtforrentede lån er  

 udtryk for vilkårlig indkomstoverførsel, opretholdes den gældende praksis om  

 beskatning hos långiver.
Skattedepartementet udtalte den 25. januar 1988 på en forespørgsel fra  

 Statsskattedirektoratet, at der ved ydelse af et rentefrit lån fra far til  

 søn var givet sønnen en afgiftspligtig gave.
Gaven svarer til forskellen  

 mellem lånets hovedstol og kursværdien af faderens fordring.
Fordringens  

 pålydende rente opfylder ikke mindsterentekravet i kursgevinstlovens § 7.  

 Fordringens anskaffelsessum svarer til kursværdien på stiftelsestidspunktet,  

 medmindre det godtgøres, at fordringen er erhvervet for et højere beløb.  

 Skattedepartementet udtalte derfor, at faderen skal beskattes af den  

 konstaterede kursgevinst, efterhånden som lånet indfries til pari.
Faktum i  

 sagen er, at en 72 årig far rentefrit udlåner 2 mill. kr. til sin søn.  

 Pengene skal anvendes til hjælp til sønnens køb af to aktieposter på nominelt  

 i alt 2,1 mill. kr. i det selskab, hvor sønnen er direktør.
Lånet udbetales  

 til parikurs.
Efter en afdragsfri periode på 5 år tilstræbes lånet afviklet  

 ved et årligt afdrag på 5 pct. af hovedstolen.
Faderen finansierer  

 långivningen ved selv at optage et lån af samme størrelse i et pengeinstitut.  

 Sønnen skal ikke stille sikkerhed - hverken over for faderen eller  

 pengeinstituttet.
Kursgevinstsynspunktet har som forudsætning, at långivers  

 fordring i relation til gaveafgiften/indkomstbeskatningen kan ansættes til en  

 kurs under 100. Sagen har været overvejet på ny i Skattedepartementet.
Det er  

 nu Skattedepartementets opfattelse, at kursgevinstbeskatningen ikke bør  

 fastholdes, uanset om lånet er ydet i familieforhold.
Med ordene i  

 kursgevinstcirkulærets punkt 40 vil der derfor ikke være noget at beskatte  

 efter kursgevinstloven.
Dette udelukker ikke, at man f.eks. ved salg af en  

 fast ejendom statuerer kursgevinst, hvis der som led i købesummens  

 berigtigelse udstedes et rentefrit eller lavtforrentet gælds- eller  

 pantebrev.
Sælgeren af ejendommen vil blive beskattet af kursgevinster i  

 forhold til fordringens kursværdi på udstedelsestidspunktet, medmindre det  

 kan godtgøres, at den faktiske anskaffelsessum er højere.  

 Skattedepartementets ændrede opfattelse vedrørende kursgevinstbeskatningen  

 har ingen betydning for spørgsmålet, om der ved et rentefrit eller  

 lavtforrentet lån er ydet en gave.
I tilfælde, hvor rentefrie eller  

 lavtforrentede lån er udtryk for vilkårlig indkomstoverflytning, opretholdes  

 den gældende praksis om beskatning hos långiver.
Som eksempel kan nævnes  

 rentefrit udlån af rentebærende obligationer.
Der kan endvidere fortsat blive  

 tale om indkomstbeskatning hos låntager i de tilfælde, hvor rentefordelen i  

 realiteten er et lønaccessorium (personalelån), jf. personskattecirkulærets  

 punkt 14.
