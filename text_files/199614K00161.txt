Nr BTL 161 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Ændring af amtskommunal  

 udligning af udgifter til det tekniske område - vejaftalen)   

 Nr L 161 1996-97, 1. samling Afgivet af Kommunaludvalget Afgivet: 19970515 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
Et af udvalgets spørgsmål og indenrigsministerens svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra  

 Amtsrådsforeningen.
 Herefter indstiller et flertal (udvalget med undtagelse af Det  

 Konservative Folkepartis og Dansk Folkepartis medlemmer) lovforslaget til  

vedtagelse uændret.
Et mindretal inden for flertallet (Venstres medlemmer af udvalget) er  

 tilhænger af, at statsveje overføres til amtskommunerne som et led i  

 decentraliseringen.
Imidlertid er der i den foreliggende aftale mellem  

 regeringen og Amtsrådsforeningen en række skævheder, som medfører, at Venstre  

 vil opfordre aftaleparterne til at genforhandle dele af aftalen i forbindelse  

 med de årlige økonomiforhandlinger.
 Da aftalens ikrafttræden er blevet udsat til 1. januar 1998, giver det  

 gode muligheder for at genforhandle de forhold, der under 1. behandling og  

 den efterfølgende udvalgsbehandling har afdækket en påfaldende økonomisk  

 ubalance i den aftalte kompensation til de enkelte amter.
Venstre peger på muligheden af, at der for at skabe bedre balance mellem  

 amternes opgaver og udgifter kan udtages en række vejstykker af aftalen,  

 således at disse opretholdes som statsveje og -broer.
Det kunne f.eks. være:  

 Ønslev-Gedser (E55), Tønder-Nørresundby (rute 11), Esbjerg-Viborg (rute 12),  

 Vejle-Sønderup (rute 13), Grenå-Århus (rute 15), Grenå-Randers (rute 16),  

 Ebeltoft Færgehavn-Randers (rute 21), Kalundborg-Næstved-Sydmotorvejen (rute  

 22), Røllum-Sønderborg (rute 41), Kronprins Frederiks Bro (Frederikssund),  

 Dr.
Alexandrines Bro (Møn), Storebro (Stege), Alssundbroen, Egernsundbroen,  

 Hadsundbroen og Aggersundbroen.
Aftalen fritager også staten for en række planlagte anlægsinvesteringer.  

 Enkelte amter, som f.eks.
Ribe og Frederiksborg Amter, rammes urimelig hårdt  

 ved amternes overtagelse af vejadministrationen.
 Det er mindretallets vurdering, at vægtningen af de enkelte udgiftsområder  

 i den amtskommunale udligning, som det fremgår af skemaet i forbindelse med  

 bemærkningerne til L 161, bør inddrages i den endelige løsning.
Da aftalen først effektueres i 1998, bør det også understreges, at  

 opgørelsen af den amtskommunale virkning af aftalen, som det kommer til  

 udtryk i bilag 2 til L 161, er beregnet på 1997-tal.
Det fremgår af  

 indenrigsministerens besvarelse af spørgsmål 2 fra Kommunaludvalget, der er  

 optrykt som bilag til betænkningen, vedrørende virkningen for 1998, at denne  

 først vil være opgjort ved udgangen af juni 1997. Det er bekymrende, at de  

 økonomiske virkninger for 1998 ikke er oplyst ved lovforslagets vedtagelse.
 Som et minimum bør så omfattende en aftale rumme en bestemmelse om, at den  

 enkelte amtskommunes byrdefordelingsmæssige tab ikke må overstige f.eks. 0,02  

 pct. af beskatningsgrundlaget.
 For så vidt angår en del af den økonomiske ubalance, der er i aftalen de  

 enkelte amter imellem, opfordrer mindretallet Amtsrådsforeningens medlemmer  

 til at afklare disse forhold internt.
 Et mindretal (Det Konservative Folkepartis medlemmer af udvalget)  

 indstiller lovforslaget til forkastelse ved 3. behandling.
 Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.
Klaus Hækkerup (S) fmd.
Erling Christensen (S) Poul Erik Dyrlund (S)  

 Holger Graversen (S) Ole Stavad (S) Kristen Touborg (SF) Dorit Myltoft (RV)  

 Dorte Bennedsen (S) Villy Søvndal (SF) Else Winther Andersen (V) Helge Sander  

 (V) Mariann Fischer Boel (V) Jens Vibjerg (V) Pia Christmas-Møller (KF) Chr.  

 O.
Aagaard (KF) Jens Jørgensen (KF) Poul Nødgaard (DF) nfmd.  

Fremskridtspartiet, Enhedslisten og Centrum-Demokraterne havde ikke  

 medlemmer i udvalget.
Bilag Et af udvalgets spørgsmål og indenrigsministerens svar herpå Spørgsmål nr. 2:
De i lovforslagets bilag 2 om de amtskommunale virkninger af forslaget  

 synes beregnet på 1997-tal.
Da forslaget først får virkning for 1998, ønskes  

 en tilsvarende beregning for 1998.
 Svar:
 Som anført i lovforslaget bygger beregningerne på nogle opstillede  

 forudsætninger om, hvordan vejudgifter svarende til den økonomiske  

 kompensation for de berørte veje fordeler sig mellem amtskommunerne.
 De anførte merudgifter for amtskommunerne er således beregnet med  

 udgangspunkt i den aftalte kompensation på 275 mio. kr. og nogle  

 forudsætninger om, hvorledes vejudgifterne afhænger af bl.a. vejlængde  

 (sporlængde) og benyttelse (trafikarbejde). Talgrundlaget er baseret på  

 Vejdirektoratets seneste opgørelse og må anvendes, hvad enten beregningen  

 skal anvendes for 1997 eller 1998.
 Med hensyn til tilpasningen af udgiftsbehovsudligningen (indførelse af nyt  

 kriterium for det tekniske område) er beregningen af de  

 byrdefordelingsmæssige konsekvenser i lighed med sædvanlig praksis foretaget  

 ved at se på ændringer i forhold til de senest opgjorte tilskuds- og  

 udligningsbeløb.
 Dette indebærer, at der er taget udgangspunkt i tilskud og  

 udligningsbeløbene for 1997. Det kan oplyses, at tilskud og udligning for  

 1998 først vil være opgjort i slutningen af juni måned i år.
 Indenrigsministeriet skønner dog ikke, at nye oplysninger, når disse  

 foreligger, vil ændre beregningerne af de byrdefordelingsmæssige konsekvenser  

 nævneværdigt.
