Ligebehandlingsnævnets afgørelse om køn - kompetence - ej medhold J. nr. 2014-6811-26543 Klagen omhandlede en far, der telefonisk ønskede oplysninger om, hvorvidt der var udbetalt børne- og ungeydelse til familien.
Faderen kunne ikke få denne information, fordi ydelsen som udgangspunkt betales til barnets moder, og han dermed ikke var part i sagen.
Da spørgsmålet faldt udenfor nævnets kompetence, kunne sagen ikke behandles.
 Klagen drejer sig om påstået forskelsbehandling på grund af køn i forbindelse med, at en far ikke kunne få oplysninger om børne- og ungeydelse på lige fod med barnets mor.
Ligebehandlingsnævnets afgørelse Klagen afvises, da det forhold, der klages over, ikke er omfattet af Ligebehandlingsnævnets kompetence.
Sagsfremstilling Klager bor sammen med sin hustru, som han har været gift med i mange år.
Parret har flere børn sammen.
 Klager rettede telefonisk henvendelse til indklagede for at få oplyst, om der var udbetalt børne- og ungeydelse til familien i indeværende år og oplyste indledningsvist sit personnummer.
 Indklagede oplyste, at klager ikke var part i sagen, og at sagsbehandleren af den grund ikke måtte svare på klagers forespørgsel om udbetalingen af børne- og ungeydelsen.
 Klager oplyste i samtalen, at der var tale om biologiske fællesbørn, og at børne- og ungeydelsen automatisk blev sat ind på ægteparrets fælleskonto.
Parternes bemærkninger Klager gør gældende, at der er tale om forskelsbehandling på grund af køn, når kun den ene part i et forhold med biologiske børn kan få oplysninger om fællesbarnet.
 Klager mener, at indklagede skal udlevere oplysninger vedrørende barnet, når henvendelsen kommer fra en person, som har forældremyndighed over barnet.
 Indklagede gør gældende, at der ikke er tale om forskelsbehandling på grund af køn.
Indklagede henviser til, at børne- og ungeydelsen som udgangspunkt udbetales automatisk til barnets mor, som registreres som part i sagen.
Der er i loven en række undtagelser, hvor ydelsen i stedet udbetales til barnets par, plejeforældre eller barnet selv.
Indklagede betragter altid modtageren af børne- og ungeydelsen som part i sagen.
Indklagede opererer udelukkende med de modtagere, der fremgår af loven.
Både mænd og kvinder kan være modtagere af børne- og ungeydelsen.
 Indklagede påpeger, at hvis man tillægger partsbeføjelser til andre end de personer, som modtager ydelsen, vil det kunne medføre, at der uberettiget sker udlevering af oplysninger til tredje mand.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn.
Forbuddet mod forskelsbehandling gælder blandt andet for myndigheder og organisationer inden for offentlig forvaltning.
 Det fremgår af § 1, stk. 2, i lov om ligebehandlingsnævnet inden for hvilke områder, nævnet behandler klager over forskelsbehandling på grund af køn.
 Nævnet har tidligere fastslået, at det falder uden for nævnets kompetence at træffe afgørelse om forskelsbehandling på grund af køn i forbindelse med udbetaling af børne- og ungeydelsen.
 Det falder også uden for nævnets kompetence at træffe afgørelse om, hvorvidt klager hos indklagede skal betragtes som part og den mulige betydning heraf.
 Derfor afvises klagen.
