 Udtalt at vejbestyrelsen som vilkår for gravetilladelse kan kræve, at  

 der betales bod for overskridelse af tidsfrist for arbejdets udførelse.
 I brev af 26. marts 1987 har amtskommunen anmodet om en udtalelse om,  

 hvorvidt der er noget til hinder for, at amtskommunen som vejbestyrelse gør  

 sin tilladelse til, at en ledningsejer nedgraver sin ledning i en amtsvej,  

 betinget af, at ledningsejeren betaler en bod i tilfælde af, at han  

 overskrider tidsfristen for arbejdets udførelse.
 Efter ministeriets opfattelse er det en konsekvens af vejbestyrelsens  

 almindelige rådighedsret over offentlige veje, jfr. § 10 i lov om offentlige  

 veje, at den kan gøre tilladelser til særråden over vejareal betinget af  

 vilkår, der tilgodeser de hensyn, som vejbestyrelsen skal varetage efter  

 lovgivning.
 Et krav om betaling af bod vil efter ministeriets opfattelse lovligt kunne  

 fremsættes, for så vidt der er en rimelig sammenhæng mellem bodens størrelse  

 og det, der ønskes opnået med bodskravet.
 Ministeriet har ikke herved taget stilling til udfaldet af en eventuel  

 klagesag om et konkret krav om bod.
 Offentliggjort i VEJLOVE udgivet af DAFOLO.
