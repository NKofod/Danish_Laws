Skriftlig fremsættelse (13. oktober 1999) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om udstationering af  

 lønmodtagere.
(Lovforslag nr.
L 47).
 Lovforslaget er en implementering af Europa-parlamentet og  

 Rådets direktiv 96/71/EF af 16. december 1999.
 Direktivet har til formål at sikre en fair  

 konkurrence, samt sikre at arbejdstagernes rettigheder respekteres ved  

 udstationering af medarbejdere i en anden medlemsstat.
 Direktivet forebygger også såkaldt social  

 dumping   hvor virksomheder, der virker i et andet land, medbringer eget  

 personale, hvis ansættelses- og arbejdsvilkår er på et  

 lavere niveau end i det land, hvor arbejdet udføres.
 Med lovforslaget fastsættes således, at  

 arbejdstagere, der er udstationeret af en virksomhed, vil være omfattet  

 af den danske arbejdsmiljø-, ligebehandlings-, ligeløns- og  

 forskelsbehandlingslov samt funktionærlovens § 7.
 Endvidere fastsættes med hensyn til ferie, at det  

 lands regler, der er mest gunstige for arbejdstageren, finder anvendelse.
 Undladelse af at yde ferie efter disse regler  

 foreslås at kunne straffes med bøde.
Derimod har arbejdsmarkedets parter under det  

 udvalgsarbejde, som ligger til grund for lovforslaget, i enighed anbefalet,  

 at Danmark foreløbig ikke gennemfører den del af direktivet,  

 som handler om minimumsløn.
Af den grund foreslås, at loven  

 tages op til revision, jf. nedenfor.
Efter direktivet skal der udpeges et forbindelseskontor,  

 der skal samarbejde med andre landes forbindelseskontor om problemstillinger,  

 der kan opstå i forbindelse med udstationeringer mellem landene.  

 Endvidere skal kontoret kunne vejlede udenlandske arbejdsgivere og  

 lønmodtagere om reglerne i Danmark.
Det foreslås, at kontoret  

 placeres i Arbejdsmarkedsstyrelsen.
 Europa-Kommissionen skal evaluere direktivet senest den  

 16. december 2001, og det foreslås i den forbindelse, at loven  

 revideres inden 1. januar 2003.
 Forslaget forventes ikke at have nogen økonomiske  

 eller væsentlige administrative konsekvenser.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
