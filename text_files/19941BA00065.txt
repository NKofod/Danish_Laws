Nr BSF 65 Forslag til folketingsbeslutning om øget forskning i miljømedicin Fremsat af Kjeld Rahbæk Møller (SF) Steen Gade (SF) Jørn Jespersen (SF)  

 Anni Svanholt (SF) den 21. februar 1995 Folketinget opfordrer forskningsministeren til at 1. sikre, at der på de danske forskningsbudgetter bliver afsat øgede  

 midler til forskning i miljømedicin, 2. arbejde for, at miljømedicin bliver indarbejdet i EU's femte  

 rammeprogram.
Bemærkninger til forslaget Almindelige bemærkninger På grund af de adskilte kasser til forskellige typer forskning kommer  

 forskning, der går på tværs af områderne, tit i klemme.
Imidlertid har vi nu  

 et forskningsministerium, hvis opgave det bl.a. er at foretage den nødvendige  

 koordinering, så huller ikke opstår.
Et område, der er i klemme, er miljømedicin.
Statens  

 Sundhedsvidenskabelige Forskningsråd finansierer medicinsk forskning - både  

 biologisk medicinsk og samfundsmedicinsk.
Men miljømedicinsk forskning er  

 ikke et prioriteret område.
Tilsvarende finansieres miljøforskning både via Miljøministeriets puljer  

 og via det miljøteknologiske forskningsprogram.
Men også her falder  

 miljømedicin udenfor.
 Det er et stigende problem, fordi der er en stigende erkendelse af, at  

 miljøfaktorer har en stor betydning for sundhedstilstanden, samtidig med at  

 der mangler præcis viden om omfanget og arten.
Især den stærkt faldende fertilitet hos mænd har de senere år vakt  

 offentlig opmærksomhed.
Der findes en hypotese om, at den faldende fertilitet  

 kan skyldes miljøforurening med stoffer, der virker som det kvindelige  

 kønshormon østrogen, men vi mangler endnu viden til at drage en sikker  

 konklusion.
Også stigningen i testikelkræft hos mænd, især i Danmark, har vakt uro.
I  

 begge tilfælde er udviklingen problematisk i sig selv, men er samtidig en  

 indikator på mere grundlæggende farer.
Reproduktionssystemet er et af de mest  

 følsomme barometre, når det drejer sig om toksiske stoffer.
 Eftersom de sundhedsmæssige spørgsmål, som er involveret, er meget  

 komplekse og multifaktorielle, og da disse spørgsmål tilsyneladende  

 involverer forskningsbehov inden for mange discipliner, lande og mange  

 dyrearter ud over mennesket, er der behov for en multidisciplinær indsats,  

 der simpelt hen ikke kan finde sted inden for de nuværende rammer.
Der er derfor behov for initiativer til at sikre bedre rammer for den  

 nødvendige indsats.
Ifølge arbejdsfordelingen mellem ministrene er det  

 forskningsministerens ansvar, at dette sker.
Bemærkninger til forslagets enkelte punkter Ad 1 Forskningsministeren opfordres til at koordinere de enkelte ministeriers  

 forskning, således at forskning i miljømedicin får en tilstrækkelig høj  

 prioritet.
Ad 2 De miljømedicinske problemer er internationale, og selv om dansk forskning  

 har ydet og også i fremtiden vil kunne yde sit bidrag, er det nødvendigt med  

 en international indsats, for at forskningen kan få tilstrækkeligt omfang.
Forberedelsen af EU's femte rammeprogram er netop nu i sine indledende  

 faser.
Det er derfor det rigtige tidspunkt at søge miljømedicin indplaceret  

 som et prioriteret emne i det femte rammeprogram.
