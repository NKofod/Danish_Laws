 Forlig ikke bortfaldet på grund af bristede forudsætninger.
DA og Bryggeriforeningen B indgik 12/9-1988 med Dansk Bryggeri-  

 Brænderi- og Mineralvandsarbejder Forbund F forlig om, at F skulle betale en  

 bod på 6 mill. kr., og at Bryggeriarbejdernes fagforening skulle betale en  

 bod på 1 mill. kr. mod at DA frafaldt organisationsansvar i en arbejdsretssag  

 rejst i anledning af strejker den 18/9-11/10 1987. Den 2/11-1988 blev der  

 mellem samme parter indgået forlig om, at F til fuld og endelig afgørelse af  

 spørgsmålet om individuel bod og organisationsansvar i en anden  

 arbejdsretssag skulle betale DA 3 mill. kr.
Ca. 14 dage før forliget af  

 12/9-1988 blev DA bekendt med, at F havde kautioneret for 10 mill. kr.  

 vedrørende et lån til et strejkeudvalg.
Da F's regnskab for 1988 forelå,  

 viste det sig, at kautionsforpligtelsen var indfriet, uden at der var sket  

 inddrivelse af gælden hos de strejkende.
Herefter anlagde DA sag mod LO for F  

 med påstand om bod for overtrædelse af hovedaftalens § 2, stk. 4, ved at have  

 støttet F's medlemmer i forbindelse med overenskomstridig arbejdsnedlæggelse,  

 idet man påberåbte sig, at forliget var bortfaldet på grund af bristede  

 forudsætninger.
Indklagede påberåbte sig, at forliget var indgået til fuld og  

 endelig afgørelse af den foreliggende arbejdsretssag, og at forudsætningerne  

 for forliget ikke var bristet.
Arbejdsretten frifandt indklagede, idet det  

 lagdes til grund, at klagerne var bekendt med, at der forelå et  

 kautionstilsagn på 10 mio.kr. da man indgik forliget den 12/9-1988, og at det  

 herefter måtte være klagernes risiko, at deres forudsætning om, at  

 kautionsforpligtelsen ikke blev aktuel, og at der ville ske en effektiv  

 inddrivelse af gælden hos de strejkende, ikke var blevet fremhævet under  

 forhandlingerne i forbindelse med forliget.
Under denne sag har Dansk Arbejdsgiverforening for Bryggeriforeningen  

 nedlagt påstand om, at Dansk Bryggeri-, Brænderi- og Mineralvandsarbejder  

 Forbund, nu Restaurations- og Bryggeriarbejder Forbundet, har begået brud på  

 Hovedaftalens § 2, stk. 4, ved i strid med denne bestemmelse at yde  

 forbundets medlemmer støtte i forbindelse med den i 1987 stedfundne  

 »Guldølkonflikt«, jf.
Arbejdsrettens sag nr. 87.480 og tilpligtes  

 herfor til Dansk Arbejdsgiverforening at betale en efter rettens skøn fastsat  

 bod.
 De indklagede har påstået afvisning, subsidiært frifindelse.
 Sagens nærmere omstændigheder er følgende:
 Mellem repræsentanter for Dansk Arbejdsgiverforening og Bryggeriforeningen  

 på den ene side og Dansk Bryggeri-, Brænderi- og Mineralvandsarbejder Forbund  

 og Bryggeriarbejdernes Fagforening for København og Omegn på den anden side  

 blev der den 12. september 1988 indgået følgende forlig:
 »Ved et møde d.d. mellem repræsentanter for nedenstående  

 organisationer drøftedes det organisationsansvar Dansk Arbejdsgiverforening  

 har gjort gældende overfor Dansk Bryggeri-, Brænderi- og Mineralvandsarbejder  

 Forbund og Bryggeriarbejdernes Fagforening for København og Omegn i  

 Arbejdsrettens sag nr. 87.480 i anledning af de strejker, der blev iværksat  

 af fagforeningens medlemmer hos De forenede Bryggerier A/S i dagene 18.  

 september til 11. oktober 1987.
 Der opnåedes enighed om, at Dansk Bryggeri-, Brænderi- og  

 Mineralvandsarbejder Forbund betaler en bod på kr. 6.000.000,- og at  

 Bryggeriarbejdernes Fagforening for København og Omegn betaler en bod på kr.  

 1.000.000,-.
Bodsbeløbene, der tilfalder Dansk Arbejdsgiverforening, indbetales inden 8  

 dage fra dato, hvorefter Dansk Arbejdsgiverforening frafalder  

 organisationsansvaret i den nævnte arbejdsretssag.« Den 2. november 1988 blev der mellem repræsentanter for Dansk  

 Arbejdsgiverforening og Bryggeriforeningen på den ene side og Dansk  

 Bryggeri-, Brænderi- og Mineralvandsarbejder Forbund på den anden side  

 indgået følgende forlig:
 »Ved et møde i Bryggeriforeningen dags dato under medvirken af  

 repræsentanter for nedenstående organisationer drøftedes Arbejdsrettens sag  

 87.480 med henblik på arbejdernes individuelle bodsansvar med det resultat,  

 at der opnåedes enighed om, at Dansk Bryggeri-, Brænderi- og  

 Mineralvandsarbejder Forbund til fuld og endelig afgørelse til Dansk  

 Arbejdsgiverforening indbetaler en bod 3 mio. kr. inden 8 dage fra dato.
Når pengene er indgået, hæver Dansk Arbejdsgiverforening sagen ved  

 Arbejdsretten.« I den nævnte arbejdsretssag nr. 87.480 havde Dansk Arbejdsgiverforening  

 for Bryggeriforeningen for De Forenede Bryggerier A/S, Carlsberg Bryggerierne og Tuborg Bryggerier ved  

 klageskrift af 21. december 1987 indklaget Dansk Bryggeri-, Brænderi- og  

 Mineralvandsarbejder Forbund og Bryggeriarbejdernes Fagforening for København  

 og Omegn med påstand, dels om bod for organisationsansvar, dels bod til de i  

 strejken deltagende arbejdere.
Ifølge klageskriftet var organisationsansvaret  

 støttet på, at man fra de indklagede organisationers side afviste at medvirke  

 til en voldgift, ikke fuldt ud havde erkendt, at strejken var  

 overenskomststridig, og økonomisk havde givet støtte til de strejkende af  

 forskellig art.
 I svarskriftet af 16. marts 1988 blev der for så vidt angår  

 organisationsansvaret nedlagt påstand om frifindelse, idet det blev gjort  

 gældende, at der ikke forelå noget grundlag for organisationsansvar.
 Sagen blev herefter udsat til den 15. september 1988.
Ca. 14 dage før indgåelse af forliget den 12. september 1988 blev Dansk  

 Arbejdsgiverforening bekendt med Dansk Bryggeri-, Brænderi- og  

 Mineralvandsarbejder Forbunds regnskab for 1987. Ifølge dette regnskab var  

 der som udgift hensat 10 mio. kroner til »tab på  

 kautionsforpligtelse«.
Beløbet var optaget som et passiv i status.
Af  

 revisionsprotokollatet fremgik, at de 10 mio. kroner var udgiftsført til  

 imødegåelse af kautionsforpligtelse vedrørende lån til strejkeudvalg.
I  

 revisionspåtegningen var det endvidere anført, at man ikke fra revisorside  

 havde nogen kontrol med beløbets bevilling eller anvendelse, og at det ikke  

 kunne udelukkes, at der påhvilede forbundet eventuelle forpligtelser af en  

 størrelse, der ikke kunne opgøres.
I maj 1989 forelå regnskabet for 1988. Under finansielle anlægsaktiver var  

 opført »tilgodehavender vedr. kautionsforpligtelse« 10.675.000.040  

 kroner.
Under passiverne var opført det tidligere nævnte beløb 10 mio kroner.
Den 10. april 1990 anmodede Dansk Arbejdsgiverforening Dansk Bryggeri-,  

 Brænderi- og Mineralvandsarbejder Forbund om en redegørelse vedrørende disse  

 forhold, idet man gav udtryk for, at man fra arbejdsgiverside ved  

 fastsættelsen af boden på 6 mio. kroner havde lagt afgørende vægt på, at  

 kautionsforpligtelsen ifølge regnskabet for 1987 ikke var effektueret.
Dette  

 forhold havde Dansk Arbejdsgiverforening anset som en formildende  

 omstændighed ved fastsættelse af bodens størrelse.
 Efter at Dansk Arbejdsgiverforening den 14. maj 1990 havde rykket for  

 svar, afgav advokat Benny Rosberg den 23. maj 1990 følgende besvarelse:
 »Fra Dansk Bryggeriarbejderforbund har jeg modtaget sagens akter i  

 ovennævnte sag tillige med Deres skrivelser af 10. april 1990 og 14. maj 1990  

 vedrørende spørgsmålet om indfrielse af kautionsforpligtelse i forbindelse  

 med ovennævnte konflikt med anmodning om at vurdere de af Dansk  

 Arbejdsgiverforening rejste spørgsmål.
 I skrivelsen af 10. april 1990 anfører Dansk Arbejdsgiverforening at  

 arbejdsgiversiden i forbindelse med forligets indgåelse lagde afgørende vægt  

 på, at kautionsforpligtelsen fra Dansk Bryggeriarbejderforbunds side ikke var  

 blevet indfriet.
 Det er Dansk Bryggeriarbejderforbunds opfattelse, at forliget af 12.  

 september 1988 var til fuld og endelig afgørelse af bodsspørgsmålet i  

 forbindelse med den konkrete sag, og at der ikke var stillet yderligere  

 betingelser for forliget, end hvad der fremgår af referatet af 12. september  

 1988.
 Det fremgår heller ikke af de sagsakter som jeg er i besiddelse af, at  

 arbejdsgiversiden på noget tidspunkt under forhandlingerne har fremført dette  

 synspunkt som en forudsætning for forliget.
 Tværtimod fremstår beskrivelsen af forløbet og referatet af 12. september  

 1988 som en endelig aftale om et forlig til fuld og endelig afgørelse af  

 bodsspørgsmålet vedrørende denne konflikt.
 På den baggrund skal jeg opfordre Dansk Arbejdsgiverforening til at  

 acceptere forliget efter sin ordlyd og som konsekvens heraf frafalde sin  

 anmodning af 10. april 1990 om en revisorattesteret udtalelse vedrørende  

 Dansk Bryggeriarbejderforbunds regnskaber.
I modsat fald skal jeg anmode om at få tilsendt dokumentation for at disse  

 forudsætninger var afgørende for arbejdsgiversiden under forhandlingerne, at  

 min klient kendte den forudsætning og accepterede den som en del af  

 forliget.« Den 31. oktober 1990 blev der afholdt fællesmøde, uden at der blev opnået  

 enighed.
 Sagen blev herefter anlagt ved Arbejdsretten ved klageskrift af 29.  

 november 1990.
 Den 22. februar 1991 er der afgivet følgende erklæring fra forbundets  

 revisor, Revisionsinstituttet af 1920 A/S:
»Tilgodehavender vedr. kautionsforpligtelse Vi skal nedenfor forklare posterne vedr. kautionsforpligtelse i ovennævnte  

 forbunds regnskab for 1988. I forbundets regnskab for det pågældende år er  

 optaget et tilgodehavende vedr. kautionsforpligtelse kr. 10.675.040 samt en  

 hensættelse på kr. 10.000.000 under passiverne.
 For af forklare sammenhængen i posterne er det nødvendigt at se på de  

 foretagne posteringer i forbundets regnskab for 1987 og 1988.
 Regnskab 1987:
Forbundet påtog sig i 1987 en kautionsforpligtelse på kr. 10.000.000. I  

 forbindelse med regnskabsaflæggelsen for 1987 vurderedes det at forpligtelsen  

 sandsynligvis ville blive aktuel.
I overensstemmelse med god regnskabsskik  

 hensatte forbundet derfor kr. 10.000.000 til imødegåelse af det forventede  

 tab over resultatopgørelsen.
Pr. 31/12 1987 henstod således på passivsiden i  

 regnskabet kr. 10.000.000 som hensættelse til imødegåelse af tab.
 Regnskab 1988:
I 1988 måtte forbundet indfri kautionsforpligtelsen incl. påløbne renter  

 med i alt kr. 10.675.040. Dette beløb blev optaget som et tilgodehavende idet  

 pengene ville blive forsøgt inddrevet.
Pr. 31/12 1988 henstod således kr.  

 10.675.040 på aktivsiden og hensættelsen kr. 10.000.000 (fra 1987) på  

 passivsiden.
 Forbundet har ikke i 1989 eller senere betalt eller reserveret mere vedr.  

 kautionsforpligtelsen.
Ekstraordinære udgifter (bod) Der er i forbundets regnskab for året 1988 udgiftsført ekstraordinære  

 udgifter (bod). Vi kan oplyse at det udgiftsførte beløb vedr. indbetalinger  

 til Dansk Arbejdsgiverforening og vedr. arbejdsretssager nr. 87.480 og nr.  

 88.341, om hvilke der er indgået frivillige forlig den 12/9 og 2/11  

 1988.« Endelig er der i forbindelse med duplikken af 8. august 1991 fremlagt kopi  

 af 2 lånedokumenter på henholdsvis 5.128.156,85 kr. og 5.092.184,19 kr.  

 vedrørende lån, som Arbejdernes Landsbank har givet »Strejkeudvalget  

 under Dansk Bryggeri-, Brænderi- og Mineralvandsarbejder Forbund«.
Det  

 fremgår af lånedokumenterne, at lånene skulle afvikles med ydelser hver på  

 300.000 kr. om måneden, første gang den 31. april 1988. Som selvskyldner er  

 anført Dansk Bryggeri-, Brænderi- og Mineralvandsarbejder Forbund.
Arbejdernes Landsbank har den 2. august 1991 meddelt, at »ovennævnte  

 udlån er udgået d. 13/5-88.« Til støtte for klagen er anført følgende:
 Sagen må ses på baggrund af de meget omfattende strejker i bryggerierne i  

 årene 1985 - 88.
Sammenlagt blev der betalt bod på ca. 65 mio. kroner, heraf 35 mio. kroner  

 i bod for organisationsansvar.
Størstedelen af disse bodsbeløb stammer fra  

 forlig indgået mellem organisationerne.
Først i august 1988 blev Dansk  

 Arbejdsgiverforening bekendt med, at der forelå den pågældende  

 kautionsforpligtelse.
Dette forhold lå helt uden for den verserende  

 arbejdsretssag, som alene omfattede de tidligere beskrevne forhold.
Da man  

 indgik forliget, kunne man alene konstatere, at der var givet et  

 kautionstilsagn, og det forhold, at kautionsforpligtelsen var indfriet, endog  

 14 dage efter at første afdrag skulle være betalt, ligger derfor helt uden  

 for forligets forudsætninger.
Sagt med andre ord var forliget indgået under  

 den forudsætning, at faktum var i overensstemmelse med de oplysninger, der  

 forelå dengang, og forliget er derfor indgået under det forbehold, at  

 væsentlige nye oplysninger kunne give anledning til, at bodsbeløbet blev  

 hævet.
De regnskabsmæssige oplysninger viser i øvrigt, at der ikke er taget  

 skridt til at inddrive fordringerne.
Også dette forhold ligger uden for, hvad  

 man kunne forestille sig, da forliget blev indgået.
I så henseende er det  

 særligt fremhævet, at beløbet er optaget som et anlægsaktiv i forbundets  

 regnskab.
Forudsætningerne for forliget er herefter bristet, således at der  

 er grundlag for at pålægge forbundet en yderligere bod for  

 organisationsansvar.
De indklagede har anført, at forliget er indgået til fuld og endelig  

 afgørelse af den foreliggende arbejdsretssag.
Forudsætningerne for forliget  

 er ikke bristet.
De forudsætninger, som klagerne har fremhævet, har i hvert  

 fald under ingen omstændigheder været kendelige for de indklagede.
Klagerne  

 har været bekendt med den foreliggende kautionsforpligtelse, og under  

 arbejdsretssagen bestred de indklagede, at der forelå organisationsansvar for  

 de forhold, der var omfattet af klagen.
Der er derfor ikke bevis for, at  

 forliget ikke skulle omfatte kautionsforpligtelsen på de 10 mio. kroner.
Når  

 klagerne var bekendt med denne kautionsforpligtelse, må det være deres  

 risiko, at der ikke i forbindelse med indgåelsen af forliget er tilvejebragt  

 yderligere oplysninger om denne eller taget de forbehold, der i givet fald  

 kunne give anledning til et krav om yderligere bod.
Hertil kommer, at der er  

 udvist passivitet fra klagernes side, idet der er gået ca. 2 år fra det  

 tidspunkt, klagerne kunne have rejst spørgsmålet.
En forudsætning om, at  

 kautionen ikke skulle blive aktuel, kan ikke være relevant.
Lånet var optaget  

 af et strejkeudvalg, og risikoen for, at kautionen kunne blive aktuel, måtte  

 derfor anses for meget nærliggende.
Det kan heller ikke undre, at der kunne  

 opstå betydelige vanskeligheder ved at inddrive tilgodehavendet, og en  

 forudsætning om at noget sådant skulle ske, kan derfor heller ikke være  

 relevant for sagen.
Der er heller ikke tale om, at forbundet har skjult  

 noget.
Man var helt klar over, at forholdet ville komme frem i forbindelse  

 med regnskabsaflæggelsen for det pågældende år.
 Arbejdsretten skal udtale:
 Klagerne var bekendt med, at der forelå et kautionstilsagn på 10 mio  

 kroner, da man indgik forliget den 12. september 1988. Det må herefter være  

 klagernes risiko, at deres forudsætning om, at kautionsforpligtelsen ikke  

 blev aktuel, og at der ville ske en effektiv inddrivning af gælden hos de  

 strejkende, ikke er blevet fremhævet - eventuelt som et forbehold - under  

 forhandlingerne i forbindelse med forliget.
 De indklagede frifindes herefter.
 T h i k e n d e s f o r r e t :
 De indklagede, Landsorganisationen i Danmark for Restaurations- og  

 Bryggeriarbejder Forbundet, frifindes.
 I sagsomkostninger til Arbejdsretten betaler klagerne, Dansk  

 Arbejdsgiverforening for Bryggeriforeningen, 2.000 kr.
