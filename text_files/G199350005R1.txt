Formålet med registeret er at kunne give socialministeren og Folketinget oplysninger om udgifter ved de forskellige erstatningsformer efter lov om forsikring mod følger af arbejdsskader, herunder oplysninger vedrørende konsekvenser af eventuelle lovændringer ud fra entydige definitioner.
Samtidig ønsker styrelsen at kunne forsyne de forsikringsselskaber, som er godkendt til at tegne forsikringer efter loven om forsikring mod følger af arbejdsskader, med et pålideligt præmietarifferingsgrundlag.
I mere almen samfundsinteresse skal arbejdsskadestatistikken belyse fordelingen og udviklingen af arbejdsskader, herunder udgifterne herved, efter forskellige kriterier.
Styrelsen ønsker endvidere at kunne bidrage til en fællesstatistik inden for EF-området.
Styrelsen ønsker i skadeforebyggende øjemed at kunne pege på sammenhængen mellem brancher og henholdsvis formodede og endelige diagnoser.
Registerets oplysninger skal tillige benyttes til at tilvejebringe oplysninger til anvendelse for det udvalg, som er nedsat efter lov om forsikring mod følger af arbejdsskader, til revision af hvilke sygdomme, der anses for erhvervssygdomme.
Registerets oplysninger skal endvidere anvendes i forbindelse med oprettelse af et forskningsregister med det formål at opbygge og udvikle et arbejdsskadestatistiksystem fælles med Arbejdstilsynet.
Registeret må endvidere anvendes til udtræk af ledelsesinformation og statistiske opgørelser.
Personkreds: Registeret må kun indeholde oplysninger om verserende og afsluttede sager om arbejdsskader, der er eller har været under behandling i Arbejdsskadestyrelsen.
 Ikrafttrædelsesdato: 13/12/1993.
