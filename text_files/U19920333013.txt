En kollektiv aftale mellem SAS og en kabinepersonaleorganisation  

 indeholdt en bestemmelse om, at tvistemål vedrørende fortolkning af aftalen  

 og »tvist på grund af virkelig eller formodet fejlagtig anvendelse af  

 mellem parterne gældende aftale« kunne indbringes for Arbetsdomstolen i  

 Sverige.
Bestemmelsen fandtes at afskære Arbejdsretten fra at  

 realitetsbehandle en sag om brud på en aftale om omfanget af sædepladser til  

 rådighed for kabinepersonalet på visse flyvninger, hvorfor sagen afvistes.  

 Der var ikke hjemmel til at henvise sagen til Arbetsdomstolen.
At  

 Arbejdsretten havde afgjort en sag mellem samme parter var uden betydning, da  

 der havde været enighed mellem parterne om at lade disse sager behandle ved  

 den danske Arbejdsret.
 1. Ved klageskrift af 14. maj 1991 har Funktionærernes og Tjenestemændenes  

 Fællesråd for Cabin Attendants Union indklaget Dansk Arbejdsgiverforening for  

 Industriens Arbejdsgivere for Scandinavian Airlines System for Arbejdsretten  

 og nedlagt følgende påstande:
 Indklagede har brudt den i aftale af 18. oktober 1988 indeholdte  

 bestemmelse om, at der til Crew rest area på 767- flyvningerne skal være 3  

 moduler med hver 2 sæder til rådighed.
 Indklagede skal betale en efter Arbejdsrettens skøn fastsat alvorlig bod  

 for det skete overenskomstbrud.
 De indklagede har i svarskriftet påstået sagen afvist som henhørende under  

 den svenske Arbetsdomstol og har begæret spørgsmålet herom behandlet særskilt  

 inden sagens eventuelle realitetsbehandling.
 Arbejdsretten har imødekommet begæringen, således at spørgsmålet om rette  

 forum for sagen er udskilt til særskilt afgørelse.
Klagerne har herefter nedlagt påstand om, at Arbejdsretten kendes  

 kompetent til at realitetsbehandle sagen.
Subsidiært har klagerne påstået  

 sagen henvist til behandling ved den svenske Arbetsdomstol.
 De indklagede har fastholdt afvisningspåstanden og bestridt, at der er  

 hjemmel til at henvise sagen til et andet lands domstol.
 2. Den for retsforholdet gældende kollektive aftale er affattet på svensk  

 og betegner sig: »Kollektivavtal mellan Scandinavian Airlines System och  

 Handelstjanstemannaforbundet respektive Cabin Attendants Union och Norsk  

 Kabinforening avseende cabin attendants.« Aftalen er underskrevet i  

 Stockholm den 26. juli 1969. På forsiden er anført, at den »galler  

 fr.o.m. 1 mars 1989.« Den indeholder bl. følgende bestemmelser, der  

 gengives i dansk oversættelse:
 »KOLLEKTIVAFTALE....... om, forhandlingsordning vedrørende C/A.
Jurisdiktion Ved forhandlinger om og oprettelse af kollektivaftale samt ved tvistemål  

 er parterne blevet enige om, at svensk lovgivning og arbejdsmarkedspraksis  

 finder anvendelse i det omfang, danske henholdsvis norske lovbestemmelser  

 ikke er til hinder herfor......
Tvistemål 1. Tvistemål vedrørende fortolkning af mellem parterne gældende aftale med  

 tilhørende bilag vedrørende arbejdsvilkår eller forholdet i øvrigt mellem  

 parterne tillige med tvist på grund af virkelig eller formodet fejlagtig  

 anvendelse af mellem parterne gældende aftale, skal, for at kunne gøres til  

 genstand for behandling, skriftligt anmeldes til modparten inden for 3  

 måneder fra den dag, hvor tvisten er opstået eller fejlagtig anvendelse har  

 fundet sted.
Er en sådan anmeldelse foretaget, påhviler det parterne ved forhandlinger,  

 som anført nedenfor i punkterne 2-7, at forsøge at nå til en afgørelse af  

 tvisten.
En part må ikke unddrage sig deltagelse i forhandlinger.
 2. Primært skal forhandlinger føres mellem de af sagen berørte parter på  

 det sted, hvor den pågældende ansatte er placeret under medvirken af lokal  

 organisation, hvor en sådan findes (lokal forhandling).
 3. Lokal forhandling skal påbegyndes snarest muligt og senest 2 uger efter  

 den dag, hvor den er forlangt, såfremt parterne ikke er blevet enige om  

 udsættelse.
 4. Kan en afgørelse ikke nås ved lokal forhandling, tilkommer det den  

 part, der ønsker at forfølge sagen, at henvise sagen til central forhandling  

 under medvirken af hovedorganisationerne.
5. Anmodning om central forhandling skal foretages skriftligt til  

 modpartens organisation inden for 2 måneder fra den dag, hvor den lokale  

 forhandling er afsluttet.
Forsømmes dette, kan sagen ikke gøres til genstand  

 for prøvelse eller behandling.
Det påhviler den part, der anser, at den  

 lokale forhandling er afsluttet, uden unødvendig tøven at give modparten  

 underretning herom.
Ovennævnte 2 måneders frist løber fra det tidspunkt, hvor  

 modparten har modtaget en sådan underretning.
6. Central forhandling skal påbegyndes snarest muligt og senest 3 uger fra  

 den dag, hvor den er forlangt, såfremt parterne ikke er blevet enige om  

 udsættelse.
En sådan forhandling skal finde sted i det land, hvor tvisten er  

 opstået, såfremt parterne ikke er blevet enige om andet.
 7. Ved forhandling skal der føres protokol, som godkendes af begge parter.
8. Hvis en afgørelse ikke nås ved central forhandling, er en part, hvor  

 det drejer sig om en retstvist, og om han ønsker at forfølge sagen,  

 berettiget til at lade samme prøve i Arbetsdomstolen i Sverige senest to  

 måneder fra den dag, hvor sagen er færdigbehandlet.
Forsømmer en part dette,  

 fortaber han retten til indsigelse.
 9. Parterne forpligter sig til i fuldbyrdelseshenseende at tage den dom,  

 som Arbetsdomstolen i Sverige afsiger, til efterretning, som om dommen var  

 indenlandsk.
 10. Som slutdag for forhandlingen skal den dag anses, hvor parterne, i  

 henhold til det som fremgår af notat i forhandlingsprotokollen eller af andre  

 omstændigheder, er blevet enige om at erklære forhandlingen afsluttet eller,  

 ved manglende enighed herom, hvor en part har givet modparten skriftlig  

 meddelelse om, at han anser forhandlingen for afsluttet.
11. Denne kollektivaftale, som udgør en overenskomst helt adskilt fra  

 øvrige kollektivaftaler mellem parterne, gælder fra og med den 22. maj 1976  

 og til og med den 28. februar 1977. (Ændret ved overenskomst den 18. juni  

 1976.) Såfremt denne aftale ikke opsiges af en af parterne senest seks  

 måneder før aftaletidens udløb, forlænges den samme i to år og så fremdeles  

 fra år til år......« 3. Af sagen fremgår, at SAS den 18. oktober 1988 indgik aftale med de  

 skandinaviske kabineorganisationer, herunder CAU, om indretning af »crew  

 rest area på 767-300 ER Block 2 och 200 ER..... med foljande huvudelement: -  

 Tre moduler med vardera två saten......« I perioden fra den 27. september 1990 til aftalens udløb den 14. april  

 1991 blev der imidlertid kun stillet to moduler til rådighed for  

 kabinepersonalet.
Dette gav anledning til, at der den 5. oktober 1990  

 afholdtes en lokal forhandling, hvorunder man fra CAU's side gjorde gældende,  

 at aftalen måtte forstås således, at antallet af hvilemoduler om bord på 767  

 skal være tre, medens SAS på sin side bestred, at aftalen regulerer antallet  

 af hvilemoduler.
SAS anførte videre, at »denna tvist skall losas enligt  

 forhandlingsordningen.« I skrivelse af 9. oktober 1990 til Handels och Tjanesteforetagens  

 Arbetsgivarorganisation (HAO) anmodede CAU herefter om afholdelse af central  

 forhandling.
Ifølge klageskriftet blev denne også indledt, men senere  

 afbrudt, og nogen endelig protokollering af forhandlingen foreligger ikke.  

 Den 12. februar og på ny den 8. marts 1991 rykkede CAU over for HAO for en  

 afgørelse på sagen.
Da der fortsat intet skete, nedlagde et antal medlemmer  

 af CAU den 15. april 1991 kl. 17 arbejdet i protest herimod.  

 Arbejdsnedlæggelsen gav anledning til, at Dansk Arbejdsgiverforening ved  

 telefax af 16. april 1991 begærede fællesmøde afholdt »for sagens  

 eventuelle indbringelse for Arbejdsretten.« Begæringen blev imidlertid  

 senere samme dag pr. telefon annulleret uden begrundelse.
 Efterfølgende har parterne den 22. april 1991 indgået en  

 »overenskommelse«, der er led i forhandlingsforløbet om de  

 generelle aftaler mellem SAS og CAU, og hvori det hedder bl.a.:
 »2. ER-avtalet och tillhorande sideletter skall fram till 31. maj  

 1991 tolkas så att:
 2.1. Samtliga flygningar BKK-Skandinavien (BKK-CPH inkl. dagflygning samt  

 BKK-STO) bemannas med 9 C/A.
 2.2. På flygningar enligt punkt 2.1. ovan blockeras två stolar (7A+7B) om  

 flygplanet ej har tre moduler monterade.
 2.3. ER-avtalets tjanstgoringsbestammelser tillampas vid flygningar enligt  

 punkt 2.1. ovan.
 3. Parterna ar eniga om att, oaktat att moduloverenskommelsen ej ar  

 uppsagd, uppta forhandlingar i frågan i syfte att undanroja framtida  

 tolkningstvister........
6. Punkterna 1-5 i denna overenskommelse upphor att galla från 1 juni  

 1991.« Af klageskriftet fremgår, at flyvningerne  

 Skandinavien/Bangkok/Skandinavien varetages af 3 kabineforeninger, og at godt  

 1/3 udføres fra base København.
Den norske kabineforening har varslet en  

 parallel sag mod SAS, medens den svenske kabineforening ikke har rejst sag  

 rettidigt »efter svenske regler.« 4. Til støtte for påstanden om sagens fremme til realitetsbehandling ved  

 Arbejdsretten har klagerne anført, at en fortolkning af kollektivaftalen ikke  

 kan føre til at anse Arbejdsretten for inkompetent til at behandle sagen, der  

 vedrører et påstået brud på en kollektiv overenskomst og derfor efter  

 arbejdsretslovens § 9, stk. 1, nr. 2, kan indbringes for Arbejdsretten.  

 Kollektivaftalen, der er videreført uændret siden 1969, angår - udover  

 jurisdiktionsbestemmelsens omtale af interessekonflikter - alene  

 fortolkningstvister og ikke brudsager som den foreliggende.
Dette følger dels  

 af beskrivelsen i punkt 1 af »tvistemål«, dels af den i punkterne  

 2-7 fastlagte procedure, hvorefter sagerne inden indbringelsen for  

 Arbetsdomstolen i Sverige skal forhandles lokalt og efterfølgende centralt,  

 en procedure, som på grund af sin langsommelighed ikke er egnet til  

 behandling af brudsager.
Kollektivaftalen indeholder med andre ord slet ikke  

 regler for behandlingen af de retstvister, hvorunder en kollektiv  

 overenskomst påstås overtrådt.
Det er vel rigtigt, at man ved behandlingen af  

 den foreliggende sag har fulgt proceduren i kollektivaftalen frem til den  

 centrale forhandling, som blev indledt, men aldrig afsluttet.
Heri ligger  

 imidlertid ikke nogen erkendelse af, at sagen skal behandles efter disse  

 regler, men alene et forsøg på at få sagen løst ad denne vej, fordi man fra  

 CAU's side anså den skete tilsidesættelse af aftalen af 18. oktober 1988 for  

 åbenbar.
I overensstemmelse med det anførte har det da også hidtil kun været  

 fortolkningsspørgsmål, som er blevet indbragt for den svenske Arbetsdomstol i  

 henhold til kollektivaftalen, medens Arbejdsretten på sin side har behandlet  

 to brudsager mellem de samme parter, jf.
Arbejdsrettens dom af 11. marts 1991  

 i sagerne nr. 90.075 og 90.082, der behandledes sammen.
Den af de indklagede  

 nu påberåbte bestemmelse i arbejdsretslovens § 9, stk. 3, sidste pkt., kan  

 således ikke være til hinder for sagens realitetsbehandling ved  

 Arbejdsretten, når der er tale om en brudsag.
Klagerne har videre anført, at kollektivaftalen som nævnt er fra 1969 og  

 siden er blevet forlænget uændret.
Aftalen er således indgået forud for den  

 gældende arbejdsretslov, der trådte i kraft den 1. juli 1973, og hvorved  

 rettens kompetence blev væsentligt udvidet med den følge, at eksempelvis  

 voldgiftsklausuler i ældre overenskomster er blevet tilsidesat af retten,  

 hvis det ikke var utvivlsomt, at de fortsat skulle være gældende efter  

 arbejdsretslovens ikrafttræden, jf.
C.Ove Christensen: Lov om Arbejdsretten  

 (2.udg.) s.50 f, Per Jacobsen: Kollektiv Arbejdsret (4.udg.) s.444 f. samt  

 afgørelserne i sagerne 2566 og 7464. Medens det tidligere kunne give  

 anledning til tvivl, om CAU's kollektive aftaler var omfattet af Den faste  

 Voldgiftsrets kompetence, er det efter arbejdsretslovens ikrafttræden  

 utvivlsomt, at kompetencen efter lovens § 9, stk. 1, nr. 2, omfatter også  

 disse aftaler.
Lovændringen har ikke givet anledning til at ændre eller  

 justere kollektivaftalens værnetingsbestemmelse.
Havde det imidlertid været  

 tanken, at Arbejdsretten fortsat skulle være afskåret fra at behandle sager  

 om brud på CAU's aftaler, havde det været nødvendigt at få dette fastslået  

 ved en utvetydig bestemmelse herom i aftalen.
Til støtte for den subsidiære påstand om henvisning af sagen til den  

 svenske Arbetsdomstol har klagerne anført, at sagen er rettidig indbragt for  

 Arbejdsretten, og at en afvisning herfra kan medføre, at det skete aftalebrud  

 slet ikke sanktioneres, hvis ikke sagen kan henvises til afgørelse i Sverige,  

 da fristen for at indbringe sagen til prøvelse ved Arbetsdomstolen må anses  

 for udløbet.
Der er vel ikke positiv hjemmel for en sådan henvisning, men det  

 må forekomme uacceptabelt, hvis det viser sig umuligt at forfølge sagen til  

 en rimelig afslutning.
En sådan henvisning vil derfor formentlig blive  

 accepteret af Arbetsdomstolen.
5. De indklagede har anført, at kollektivaftalen omfatter såvel  

 fortolknings- som brudsager og i punkt 8 indeholder en klar værnetingsaftale,  

 som medfører, at sagen ikke kan indbringes for Arbejdsretten, jf.  

 arbejdsretslovens § 9, stk. 3, sidste pkt.
Den indledende  

 jurisdiktionsbestemmelse i kollektivaftalen henviser til svensk lovgivning og  

 arbejdsmarkedspraksis også for så vidt angår »tvistemål«, der efter  

 bestemmelsen i punkt 1 omfatter dels fortolkningstvister, dels tvister  

 »på grund af virkelig eller formodet fejlagtig anvendelse af mellem  

 parterne gældende aftale«, en beskrivelse, som er dækkende for tvisten i  

 nærværende sag.
Begrebet »retstvist«, som efter aftalens punkt 8 er  

 afgørende for Arbetsdomstolens kompetence, omfatter efter traditionel  

 arbejdsretlig sprogbrug såvel fortolkningstvister som brudsager og udgør  

 modsætningen til interessekonflikterne.
Ved punkt 9 i aftalen har parterne  

 forpligtet sig til at efterleve Arbetsdomstolens dom, som om den var afsagt  

 af en domstol i hjemlandet.
Kollektivaftalens bestemmelser om værnetinget for  

 brudsager er således ganske klare og utvetydige.
De indledende  

 procedureregler blev da også fulgt af CAU, som burde have sørget for at få  

 afsluttet den indledte centrale forhandling, hvorefter sagen kunne være  

 indbragt for Arbetsdomstolen inden for en frist af 2 måneder fra  

 færdigbehandlingen, jf. aftalens punkt 8 sammenholdt med punkt 10. De af  

 Arbejdsretten tidligere afgjorte brudsager nr. 90.075 og 90.082 kan ikke  

 tillægges betydning for afgørelsen af kompetencespørgsmålet, da parterne  

 under behandlingen af disse sager var enige om at lade sagerne afgøre ved den  

 danske Arbejdsret og som parter i kollektivaftalen kan indgå aftale om et  

 konkret andet værneting end den svenske Arbetsdomstol.
Lovændringen i 1973  

 bevirker ikke, at værnetingsbestemmelsen skal tilsidesættes, allerede fordi  

 man har opretholdt denne bestemmelse trods ændringer i kollektivaftalen efter  

 1. juli 1973, jf. punkt 11. Man har således været enige om at bibeholde  

 værnetingsbestemmelsen.
Hvad klagernes subsidiære påstand angår, har de indklagede anført, at det  

 - som tidligere antydet - må henstå som usikkert, om ikke klagerne fortsat  

 har mulighed for at begære den centrale forhandling afsluttet med den følge,  

 at fristen på 2 måneder for sagens indbringelse for Arbetsdomstolen først  

 løber fra afslutningstidspunktet.
Men i øvrigt bør en eventuel overskridelse  

 af fristen slet ikke influere på afgørelsen af værnetingsspørgsmålet.
Hertil  

 kommer, at der formentlig savnes hjemmel for en sådan henvisning.
Den måtte i  

 givet fald søges i arbejdsretslovens § 19 sammenholdt med retsplejelovens §  

 248, stk. 2, der imidlertid kun åbner mulighed for henvisning inden for  

 retsplejelovens geografiske område, jf.
Kommenteret Retsplejelov (4.udg.) bd.  

 I s. 287 (note 5 til § 248).
 6. Arbejdsretten skal udtale:
 Indledningsvis bemærkes, at de ved Arbejdsrettens dom af 11. marts 1991  

 afgjorte brudsager nr. 90.075 og 90.082 ikke har betydning for afgørelsen af  

 værnetingsspørgsmålet i den foreliggende sag, idet der under forberedelsen af  

 disse sager var enighed mellem kollektivaftalens parter om at lade sagerne  

 behandle ved den danske Arbejdsret, medens en tilsvarende enighed ikke  

 foreligger i denne sag.
Efter arbejdsretslovens § 9, stk. 1, nr. 2, kan sager om overtrædelse af  

 kollektive overenskomster om løn- og arbejdsforhold indbringes for  

 Arbejdsretten.
Efter sin karakter henhører sagen - der vedrører et påstået  

 brud på aftalen af 18. oktober 1988 mellem SAS og de skandinaviske  

 kabineorganisationer, herunder CAU - således under Arbejdsrettens kompetence.  

 Adgangen til at indbringe sådanne sager for Arbejdsretten er imidlertid efter  

 arbejdsretslovens § 9, stk. 3, sidste pkt., betinget af, at der ikke i det  

 pågældende overenskomstforhold er indeholdt bestemmelser i modsat retning.
Om  

 Arbejdsretten er kompetent til at realitetsbehandle sagen, må derfor afhænge  

 af, om værnetingsbestemmelsen i kollektivaftalens punkt 8 finder anvendelse  

 på retsforholdet.
Ved afgørelsen heraf lægger retten til grund, at bestemmelsen, der er en  

 værnetings- og ikke en voldgiftsbestemmelse og også efter ikrafttrædelsen den  

 1. juli 1973 af arbejdsretsloven er bibeholdt uændret i senere udgaver af  

 kollektivaftalen, fortsat er gældende mellem parterne.
For så vidt angår  

 afvisningspåstanden bliver det derfor afgørende, om sagen må henføres til de  

 »retstvister«, der efter aftalens punkt 8 skal prøves i  

 Arbetsdomstolen i Sverige.
Udtrykket »retstvister« må naturligt forstås som modsætningen  

 til interessekonflikter, en sondring, som også kendes i svensk kollektiv  

 arbejdsret, jf.
Tore Sigeman i Arbetsratten i Norden (Nord 1990:42) s. 345,  

 hvor det hedder: »En distinktion mellan rattstvister och intressetvister  

 uppratthåls på ungefar samme satt som i grannlanderna, ehuru dessa termer  

 inte anvands i lagstiftningen (jfr. dock 35 § MBL).« De retstvister, som  

 efter kollektivaftalens punkt 8 skal behandles ved Arbetsdomstolen, må derfor  

 omfatte de »tvistemål«, der i aftalens jurisdiktionsbestemmelse  

 fremtræder som modstykket til interessekonflikterne, og for hvis vedkommende  

 procedurereglerne i aftalens afsnit om tvistemål skal følges.
Af punkt 1 i  

 dette afsnit fremgår, at reglerne omfatter såvel fortolkningstvister som  

 »tvist på grund af virkelig eller formodet fejlagtig anvendelse af  

 mellem parterne gældende aftale«, hvilket - uanset den noget tvetydige  

 formulering - må antages at omfatte i hvert fald en sag som den foreliggende,  

 hvor der mellem parterne er uenighed om forståelsen af aftalen af 18. oktober  

 1988 og dermed, om der som påstået af klagerne er begået brud på aftalen.  

 Klagerne har da også frem til indledningen af den foreskrevne centrale  

 forhandling fulgt disse procedureregler for behandlingen af tvistemål.
Efter det anførte er Arbejdsretten som følge af værnetingsklausulen i  

 kollektivaftalens punkt 8 afskåret fra at realitetsbehandle sagen, der skulle  

 have været indbragt for den svenske Arbetsdomstol efter afsluttet central  

 forhandling.
Da der som anført af de indklagede ikke er hjemmel for  

 Arbejdsretten til at henvise sagen til Arbetsdomstolen, vil sagen være at  

 afvise.
 T h i k e n d e s f o r r e t :
 Denne sag afvises.
 I sagsomkostninger til Arbejdsretten skal klagerne betale 2.000 kr.
 (* 1) Henvisninger: Per Jacobsen s.444 f, K. 90.075 og K. 90.082 (A 1991,  

 s.52).
