Indholdsfortegnelse Forord Vi har alle et ansvar over for de børn, som vi møder på vor vej.
Som sundhedsplejerske, daginstitutionsmedarbejder, lærer, klubmedarbejder  

 eller sagsbehandler i den kommunale forvaltning har man imidlertid et særligt  

 ansvar over for de børn og unge, man møder som led i sit daglige virke.
Et  

 ansvar der betyder, at man specielt skal have opmærksomheden rettet mod de  

 børn, der - på mange forskellige måder - udsender signaler om, at de har  

 problemer, som de behøver hjælp til at få løst.
Det er et af hovedbudskaberne i denne vejledning.
Et andet hovedbudskab  

 er, at hjælpen først og fremmest skal ydes gennem dialog og samarbejde med  

 forældrene.
 I vejledningen stilles forventning om, at man som sundhedsplejerske,  

 daginstitutionsmedarbejder, lærer, klubmedarbejder eller sagsbehandler er i  

 stand til at fange og forstå de signaler om hjælp, som børn og unge med store  

 problemer udsender, at man går i en dialog med forældrene herom, samt at man  

 ved, hvortil man skal henvise forældrene, for at de kan få den rigtige hjælp.
 I vejledningen redegøres bl.a. for gældende regler om tavshedspligt og om  

 underretningspligt og om de begrænsninger, muligheder og pligter, der følger  

 heraf.
 Vejledningen henvender sig til sundhedsplejersker, medarbejdere i  

 daginstitutioner og den kommunale dagpleje, lærere, klubmedarbejdere samt  

 sagsbehandlere i den kommunale forvaltning.
Målgruppen er således de fagpersoner, der har den brede og især tidlige  

 kontakt med stort set alle børn og unge i hverdagen, og som på et tidligt  

 tidspunkt har mulighed for at opfange signaler fra dem om, at de har  

 problemer.
Netop denne målgruppe kan sikre, at der bliver grebet ind, før  

 problemerne vokser sig alt for store.
 Ved at udsende en samlet vejledning til alle disse faggrupper er der en  

 enestående lejlighed til også at få et lille indblik i de andre faggruppers  

 verden som en vigtig forudsætning for at kunne indgå i et tværfagligt  

 samarbejde.
 Vejledningen behandler ikke spørgsmål om tavshedspligt og videregivelse af  

 oplysninger om børn og unge, der er iværksat hjælpeforanstaltninger overfor  

 efter bistandsloven, herunder befinder sig på døgninstitutioner, familiepleje  

 o.l.. Herom henvises til Socialministeriets vejledning nr. 11 af 15. december  

 1992 om bistandslovens bestemmelser om særlig støtte til børn og unge.
 Vejledningen behandler heller ikke spørgsmål om tavshedspligt m.m. i  

 forbindelse med børn, indlagt på sygehus.
De særlige regler om samarbejdet mellem skole, socialforvaltning og  

 politiet (SSP-samarbejdet) er beskrevet i Justitsministeriets vejledning om  

 udveksling af oplysninger mellem politiet og kommunerne om det  

 kriminalitetsforebyggende arbejde.
Vejledningen er optrykt som bilag 3.
14. november 1995 Karen Jespersen Ole Vig Jensen Yvonne Herløv Andersen -------------------------------------------------------------- Afsnit 1. Indledning Forvaltningslovens regler om tavshedspligt trådte i kraft den 1. januar  

 1987.
 Tavshedspligtsreglernes anvendelse på det sociale område har hidtil været  

 beskrevet i Socialministeriets vejledning af 11. december 1989. Vejledningen  

 er stadig gældende for andre personer end målgruppen for denne vejledning.
 Denne vejledning er bygget således op, at afsnit 2 beskriver reglernes  

 anvendelse på de enkelte områder inden for børn- og ungeområdet, set i lyset  

 af de forventninger, muligheder og begrænsninger, som reglerne giver de  

 enkelte faggrupper, mens afsnit 3 indeholder en mere generel redegørelse for  

 de gældende regler om tavshedspligt og videregivelse af oplysninger.
 Forvaltningslovens regler om tavshedspligt og videregivelse (§§ 27-32),  

 straffelovens bestemmelser om tavshedspligt i §§ 152-152 f samt straffelovens  

 § 264 d er optrykt som bilag 1.
 Bestemmelserne i bistandslovens §§ 17-20 er optrykt som bilag 2.
 Anvendelsen af forvaltningslovens regler er i øvrigt nærmere beskrevet i  

 Justitsministeriets vejledning fra 1986 om forvaltningsloven.
2.1. SUNDHEDSPLEJERSKER 2.1.1. Den kommunale sundhedstjeneste Sundhedsplejerskevirksomheden er en del af den kommunale sundhedstjeneste  

 og har som formål i et tværfagligt samarbejde at medvirke til fremme af  

 sundhed og trivsel for børn og unge.
 Kommunalbestyrelsen ansætter læger, sundhedsplejersker, sygeplejersker og  

 andet personale - den kommunale sundhedstjeneste - til at varetage kommunens  

 opgaver efter lov om forebyggende sundhedsordninger for børn og unge  

 (ikrafttrædelsesdato den 1. januar 1996).
 Den kommunale sundhedstjeneste er en del af den kommunale forvaltning.
 Alle børn og unge skal indtil undervisningspligtens ophør tilbydes  

 sundhedsvejledning, bistand samt funktionsundersøgelse ved en  

 sundhedsplejerske.
 I barnets første leveår vil sundhedsplejerskens virksomhed normalt udøves  

 ved besøg i hjemmet.
 I forhold til skolebørn vil sundhedsplejersken ved funktionsundersøgelse  

 og ved regelmæssig kontakt med det enkelte barn skulle afdække individuelle  

 og almene sundhedsmæssige problemer.
 Herudover omfatter sundhedsplejerskens virksomhed i forhold til hele  

 børnegruppen sygdomsforebyggende og sundhedsfremmende foranstaltninger,  

 herunder oplysningsvirksomhed m.v.
 Sundhedsplejersken skal tage sig ekstra af de svagest stillede børn ved  

 hjemmebesøg ud over et-års-alderen, øget rådgivning til forældre m.v. samt  

 samtaler med det enkelte barn.
 Sundhedsplejersken bistår i samarbejde med den kommunalt ansatte læge og  

 de øvrige fagpersoner i den kommunale sundhedstjeneste, skoler,  

 daginstitutioner for børn og unge og den kommunalt formidlede dagpleje med  

 vejledning om almene sundhedsfremmende og sygdomsforebyggende  

 foranstaltninger.
 Herudover rådgiver den kommunale sundhedstjeneste institutionspersonalet  

 om de børn, som personalet finder har særlige behov.
Alle børn i den undervisningspligtige alder tilbydes to forebyggende  

 helbredsundersøgelser ved en kommunalt ansat læge.
Den første  

 helbredsundersøgelse tilbydes i barnets første skoleår.
Den anden  

 undersøgelse tilbydes umiddelbart før undervisningspligtens ophør.
 Denne vejledning finder også anvendelse for den kommunalt ansatte læge.
For at tilgodese børn og unge med særlige behov opretter  

 kommunalbestyrelsen en tværfaglig gruppe, der skal sikre, at det enkelte  

 barns/den unges udvikling, sundhed og trivsel fremmes.
Gruppens opgave er at  

 sikre, at der i tilstrækkeligt omfang formidles kontakt til lægelig, social,  

 pædagogisk, psykologisk og anden sagkundskab.
Egentlig undersøgelse og  

 behandling indgår ikke i gruppens arbejdsopgaver.
 Der henvises til Sundhedsstyrelsens retningslinier for forebyggende  

 sundhedsordninger for børn og unge.
 Det er vigtigt, at der skabes helhed og kontinuitet i børns opvækst, og at  

 der sker en styrkelse af bindelinierne mellem de forskellige professionelle  

 netværk, som børn og unge færdes i, fx sundhedsplejen, dagtilbud, skoler m.v.  

 Også samarbejdet mellem de praktiserende læger, der gennem de forebyggende  

 helbredsundersøgelser har tæt kontakt til alle børn indtil skolealderen, og  

 den kommunale sundhedstjeneste er vigtig.
2.1.2. Dialog med forældrene Især i forhold til børn og unge med særlige behov er det vigtigt, at  

 forældrene inddrages, hvis en indsats skal hjælpe.
Forældrene er således de  

 vigtigste samarbejdsparter i forhold til børn og unge.
 Sundhedsplejerskens dialog med forældrene er væsentlig for sammen med egne  

 observationer at vurdere barnets sundhedstilstand og planlægge  

 sundhedsplejens tilbud.
 At afgøre om et barn/familie er i en risikosituation kræver en afklaring  

 af forhold som familiens livshistorie, objektiv undersøgelse (barns eller  

 forældres sygdom/handicap), forældrenes omsorgsevne/omsorgsinteresse,  

 livsvilkår (fx bolig, arbejde, uddannelse, samlivsforhold, misbrug).
 Hvorvidt barnet/den unge rent faktisk har særlige behov, afhænger af en  

 konkret faglig vurdering.
Det er vigtigt, at sundhedsplejersken gør forældrene opmærksomme på, hvad  

 der er observeret, og får forældrenes mening om observationerne.
Det er også  

 vigtigt, at sundhedsplejersken i givet fald holder fast i sine observationer  

 og fortæller, hvis der er brug for at inddrage andre.
 Sundhedsplejersken inddrager forældrene ved planlægningen af den særlige  

 indsats for at afklare, om der er behov for ekstra undersøgelser eller  

 vejledning, hjemmebesøg, henvisning til læge/anden faggruppe eller henvisning  

 til den tværfaglige gruppe.
2.1.3. Videregivelse For at koordinere indsatsen for barnet og familien kan sundhedsplejersken  

 have brug for at gå videre til fx familiens egen læge, en eventuel  

 daginstitution eller andre faggrupper i social- og sundhedsvæsenet.
Som et  

 naturligt led i tilrettelæggelsen af indsatsen bør der søges indhentet  

 nødvendigt samtykke til, at der i den forbindelse videregives fx  

 helbredsoplysninger og andre fortrolige oplysninger.
Eksempel Karen er 1 år og går i vuggestue.
Hendes mor er enlig og modtager  

 kontanthjælp.
Der er en større bror, der går i børnehave.
 Sundhedsplejersken finder ved sine besøg i hjemmet, at Karen ikke er i  

 trivsel.
Sundhedsplejersken fortæller Karens mor om sine iagttagelser og foreslår,  

 at egen læge og vuggestuen kontaktes.
Det er vigtigt, at sundhedsplejersken  

 fortæller om sine iagttagelser og åbent forklarer sine bekymringer og  

 betydningen af, at andre inddrages i at løse problemerne.
Hvis Karens mor siger nej til, at egen læge og/eller vuggestuen inddrages  

 om Karens trivselsproblemer, må sundhedsplejersken ud fra sin opfattelse af  

 situationen vurdere, om andre skal inddrages.
Af hensyn til Karen kan der  

 blive tale om at videregive oplysningerne til lægen og/eller vuggestuen til  

 trods for det manglende samtykke for at kunne drøfte indsatsen over for  

 barnet.
Situationen kan også være så alvorlig, at der er grundlag for at  

 underrette de sociale myndigheder.
Ellers skal moderens nej respekteres, og  

 oplysningerne derfor ikke videregives.
Sundhedsplejersken skal fortsat  

 observere Karen.
Karens mor bør orienteres om videregivelsen/underretningen.
Det er vanskeligt generelt at svare på, i hvilke situationer der skal ske  

 underretning til de sociale myndigheder.
Der skal være tale om en formodning  

 om, at barnet har et væsentligt behov for bistand.
Der er altså tale om et  

 skøn.
Det er herefter forvaltningens opgave at undersøge sagens indhold og  

 omfang.
 Er man i tvivl, kan man søge råd og vejledning i forvaltningen.
 Den alment praktiserende læge skal i forbindelse med de forebyggende  

 helbredsundersøgelser søge at indhente samtykke til, at lægen videregiver  

 oplysninger om barnets forhold til den kommunale sundhedstjeneste.
 Er et barn, der modtager sundhedsplejerske, indlagt på sygehus, skal  

 forældrene give deres samtykke til, at sundhedsplejersken videregiver  

 oplysninger om barnet/familien til sygehuset eller omvendt.
2.1.4. Grundlaget for samtykke Når der er tale om at videregive fortrolige oplysninger om rent private  

 forhold som fx helbredsoplysninger, skal der gives forældrene den nødvendige  

 og tilstrækkelige information som grundlag for et samtykke, herunder, hvor  

 langt samtykket rækker, hvad formålet er med videregivelsen og hvilken type  

 oplysninger og til hvem, der må videregives oplysninger.
 Af hensyn til tillidsforholdet og samarbejdet kan der være grund til at  

 søge at indhente samtykke til videregivelse af fortrolige oplysninger i  

 videre omfang, end hvad der er påkrævet efter loven.
 Hvis forældrene nægter at give samtykke til, at der videregives  

 oplysninger, må sundhedsplejersken med forældrene drøfte konsekvenserne af,  

 at oplysninger ikke videregives.
 Det er i en sådan situation, at sundhedsplejersken skal overveje  

 muligheden for, af hensyn til barnets interesser, at videregive oplysningerne  

 uden samtykke.
 Hvis sundhedsplejersken skønner, at der er behov for særlige sociale  

 foranstaltninger over for barnet eller dets familie, har sundhedsplejersken  

 ikke blot ret til men også pligt til at underrette forvaltningen, jf.  

 bistandslovens § 19 og Socialministeriets bekendtgørelse nr. 889 af 11.  

 december 1986 om underretningspligt over for det sociale udvalg (nu  

 kommunalbestyrelsen) efter bistandsloven.
Eksempel Søren er 8 måneder.
Ved sine besøg observerer sundhedsplejersken blå  

 mærker på barnet.
Søren bor sammen med sin mor og dennes nye kæreste, og  

 sundhedsplejersken har mistanke om, at Søren bliver slået af stedfaderen.
På  

 sundhedsplejerskens forespørgsel om de blå mærker har moderen flere gange  

 sagt, at barnet er faldet i kravlegården.
Det er her tilstrækkeligt, at der er en formodning om, at et barn har  

 behov for bistand.
Det er væsentligt, så vidt muligt, at fortælle forældrene,  

 at der foretages en underretning, og at man er forpligtet til at underrette  

 de sociale myndigheder.
2.1.5. Flytning Hvis en familie flytter til en anden kommune og fortsat ønsker kontakt med  

 en sundhedsplejerske, kan journalen med familiens samtykke sendes til den nye  

 bopælskommune.
2.1.6. Videregivelse inden for samme myndighed Udveksling af private oplysninger inden for den samme myndighed fx fra  

 sundhedsplejen til socialforvaltningen kan ske, når den tjener et sagligt  

 formål.
Det er fx tilfældet, når der er tale om oplysninger, der er  

 væsentlige for udførelsen af arbejdsopgaver.
I mange situationer kan det være  

 hensigtsmæssigt at søge at opnå forældrenes samtykke til videregivelsen.
2.1.7. Overgang til institution For at sikre en sammenhængende og koordineret sundhedsindsats er det  

 vigtigt, når barnet skal begynde i dagpleje eller institution at være  

 opmærksom på behovet for, at det ved overgangen sikres, at informationer om  

 barnet som helhed ikke går tabt.
En sådan udveksling af oplysninger kræver  

 normalt forældrenes samtykke på grundlag af information om, hvilke  

 oplysninger, der kan blive tale om at videregive samt om formålet med  

 videregivelsen.
2.2. Pædagoger i daginstitutioner Dette afsnit henvender sig til pædagoger og tilgrænsende faggrupper samt  

 dagplejere, hvis primære opgave er at passe børn i offentlige dagtilbud.
2.2.1. Pædagogernes opgaver Formålene med dagtilbud.
Pædagogernes primære opgave er i forbindelse med pasning af børn at skabe  

 et udviklingsmiljø for børnene, og pædagoger har med deres faglige baggrund  

 en indsigt i og viden om børns udvikling og sundhed.
Pædagogernes  

 uddannelsesmæssige baggrund danner fundamentet i det, der er formålet med de  

 offentlige dagtilbud: nemlig udover at være pasning af børnene også at være  

 et pædagogisk og socialt tilbud til alle børn og børnefamilier.
Dagtilbuddene er i dag karakteriseret ved netop at være tilbud til alle  

 børn og børnefamilier.
Uanset af hvilken årsag barnet er i dagtilbud eller  

 hvilken social baggrund familien har, kommer alle de lokale børn som regel i  

 samme tilbud.
Hvorfor skal jeg som pædagog gribe ind? Pædagoger, dagplejere og andet personale i de offentlige dagtilbud er  

 systemets forpost - d.v.s. dem, der møder alle børn og dermed også dem, der  

 opdager, at der kan være noget galt med barnet eller i familien.
Pædagoger er  

 det institutionspersonale, der først får kendskab til børnene og  

 børnefamilierne.
 For at dagtilbuddene kan leve op til deres forebyggende rolle i det  

 sociale arbejde, er det vigtigt, at faggrupperne også her føler sig  

 ansvarlige for, at der gives tilbud om en relevant og hurtig indsats, så  

 snart et barn har brug for særlig støtte.
 Det er vigtigt at understrege, at pædagoger i dagtilbud ikke forudsættes  

 selv at kunne behandle alle problemer og heller ikke skal kunne det.  

 Pædagoger skal vide, hvilket hjælpesystem, de er en del af og hvilke konkrete  

 tilbud i den enkelte kommune, man kan henvise til eller trække på for at få  

 yderligere hjælp.
 Det er kommunernes opgave at sørge for at sprede denne viden til  

 personalet i dagtilbuddene, men det er også den enkelte medarbejders ansvar  

 at orientere sig herom.
Pædagogerne skal - som alle andre - tage udgangspunkt i det, de er gode  

 til: viden om børns udvikling.
Denne viden skal man ikke holde for sig selv:  

 Når man bliver opmærksom på, at et barn ikke udvikler sig optimalt / som det  

 skal, er det vigtigt, at man ikke af misforstået hensyn til forældrene  

 undlader at gå videre med sine observationer.
 Hensynet til barnet skal altid komme i første række.
2.2.2. Når noget går galt Pædagogerne skal med deres viden om og indsigt i børns opvækst og  

 udvikling vide, hvad de skal være opmærksomme på som tegn på, at noget er  

 galt.
 De nedenstående eksempler skal ikke opfattes som en udtømmende beskrivelse  

 af, hvad man skal være opmærksom på i forbindelse med barnets adfærd, men  

 alene som eksempler, der kan illustrere tankegangen.
 De tegn, der kan være tale om, kan fx være:
* barnet virker angst / skræmt * barnet bliver meget ukoncentreret i aktiviteterne * barnet holder sig meget for sig selv / bliver holdt uden for af de andre  

 børn * barnet klæber til de voksne eller tager afstand fra de voksne * barnet har fysiske tegn på omsorgssvigt (manglende renlighed, blå mærker  

 etc.) * barnet bliver meget indadvendt eller aggressivt * barnet er ukritisk i sin kontakt * barnet er ekstremt påvirkelig af uro i omgivelserne Disse forhold kan - hver for sig eller flere sammen - være udtryk for, at  

 der er noget galt i barnets liv.
Men det behøver ikke at være tilfældet.
Det  

 er derfor vigtigt med en hurtig afklaring af, om barnets adfærd giver  

 anledning til at tage spørgsmålet op med forældrene.
Alle børn reagerer ikke på samme måde, selvom de bliver udsat for de samme  

 belastninger.
Børn har forskellig modstandskraft og robusthed og forskellige  

 overlevelsesstrategier.
Man kan derfor ikke sætte facitliste ud for de  

 enkelte tegn.
Der kan i denne forbindelse henvises til seniorforsker, mag. art.
Else  

 Christensen »Opvækst eller overlevelse«, Sikon 1988, og »Når  

 mor eller far drikker..« SFI; 94:2.
 Det, der er vigtigt, er, at pædagogerne er opmærksomme på større og  

 pludselige ændringer i børnenes adfærd - dette gælder naturligvis først og  

 fremmest hos børn, pædagogerne har kendt gennem et stykke tid.
 Ved modtagelse af nye børn i institutionen må pædagogerne ud fra deres  

 almindelige faglige viden vurdere, om barnet generelt forekommer  

 alderssvarende i sin adfærd.
 Det er vigtigt at understrege, at opmærksomheden skal rettes mod børnenes  

 adfærd - og ikke i første omgang med, hvad adfærden konkret er udtryk for.
Eksempel Andreas, Bettina og Carsten er alle 4 år - de går i hver sin børnehave i  

 forskellige dele af landet.
Andreas begynder pludselig at tisse i bukserne.
Andreas bliver ked af det,  

 når han kommer til det, men går hen til sin yndlingspædagog for at få hjælp  

 til finde rene bukser.
Der har ikke tidligere været problemer med Andreas,  

 som er en glad og harmonisk dreng.
Han kommer fra et parcelhuskvarter, hvor  

 han bor med sin far og mor, der begge har arbejde.
Andreas er lige blevet  

 storebror.
Moderens graviditet var besværlig - hun var indlagt på hospitalet  

 i en længere periode i slutningen af graviditeten.
Nu har moderen født en  

 pige, og hele familien er lettede over, at moderen er hjemme igen og fødslen  

 gik godt.
Pigen blev godt nok født lidt for tidligt, men alt tyder på, at hun  

 klarer sig.
Pædagogerne er klar over, hvilken situation familien er og har været i, og  

 synes ikke de vil belaste familien yderligere med flere problemer.
De sørger  

 for, at Andreas får ekstra mange knus i denne periode.
Bettina er en lidt stille pige, som leger meget med veninden Trine.  

 Bettina har en storebror, som også har gået i børnehaven.
Storebroderen var  

 en meget aktiv dreng, som skabte mange konflikter omkring sig, så Bettina er  

 meget nemmere at have i børnehaven.
Bettina begynder at trække sig mere og  

 mere ind i sig selv - hun vil efterhånden slet ikke være med i fælles  

 aktiviteter i børnehaven.
Der går noget tid, inden pædagogerne lægger mærke  

 til Bettinas adfærd.
Bettinas problem starter omtrent samtidig med, at Trine  

 er gået ud af børnehaven, fordi hun er flyttet til en anden by.
Der er vist  

 også noget med, at Bettinas forældre er ved at blive skilt, og forældrene kan  

 ikke blive enige om, hvem der skal have børnene.
Moderen ser meget træt og  

 forgrædt ud, når hun kommer i børnehaven for at hente Bettina.
Pædagogerne snakker om, hvor hårdt det må være for Bettinas mor at skulle  

 igennem denne skilsmisse og kamp om børnene.
Bettinas problem hænger nok  

 primært sammen med, at Trine er flyttet, for et venindetab betyder meget for  

 en stille pige som Bettina.
Carsten kommer fra en meget belastet familie.
Carsten er den mellemste af  

 3 drenge.
Carstens far og mor er skilt og ingen af dem har arbejde.
De lever  

 et hårdt liv, med en del alkohol, skænderier og flytten frem og tilbage  

 mellem hinanden.
Carsten har socialpædagogisk friplads i børnehaven - det er  

 pædagogerne ikke klar over.
Carsten kommer ikke i børnehave hver dag, det  

 kommer lidt an på, hvornår hans far og/eller mor kommer op om morgenen.  

 Carsten er som regel rimelig ren og pæn i tøjet, men undertiden ser han  

 mildest talt uhumsk ud, når han kommer - og når det står værst til, får han  

 et bad i børnehaven.
Carsten er meget aktiv og finder på mange ting i  

 børnehaven.
Han taler og råber normalt meget, men pludselig lægger  

 pædagogerne mærke til, at det bliver værre.
Han bliver nærmest hyperaktiv og  

 meget aggressiv over for de andre børn.
Han nægter nu totalt at gå i bad i  

 børnehaven og vil under ingen omstændigheder vise sig uden tøj på.
Pædagogerne snakker om, at der vist er kommet en ny mand ind i moderens  

 liv - der er i hvert fald nogen, der siger, at der er flyttet en anden ind  

 hos hende.
Carsten selv siger intet om det - han klapper helt i, når  

 pædagogerne forsigtigt spørger ham.
Pædagogerne ser næsten ikke Carstens mor  

 længere - som regel bliver Carsten hentet af sin storebror på 8 år.
 I alle tre eksempler er pædagogerne opmærksomme på, at børnene ændrer  

 adfærd, men de bruger en del energi på at finde forklaringer og resultatet  

 bliver, at de ikke vil gøre forældrene urolige, før de ved, om der er grund  

 til det, d.v.s. til de ved, hvad der er galt.
 Det er et misforstået hensyn til forældrene at forholde sig passiv og er  

 under alle omstændigheder at svigte børnene.
 Pædagogerne forventes ikke at have løsningen på problemet klar, inden de  

 tager spørgsmålet op - ej heller at have nogen forklaring på, hvorfor barnet  

 reagerer, som det gør.
Men hvad gør man som pædagog i de tilfælde? 2.2.3. Dialog med forældrene Når pædagoger bliver opmærksomme på, at et barn har behov for særlig  

 støtte, er det af afgørende betydning, at pædagogerne går i dialog med  

 forældrene af hensyn til det videre forløb.
Pædagogerne skal ikke skitsere en  

 løsning men skal beskrive den adfærd, der giver anledning til bekymring.
Der  

 bør ikke gå for lang tid, før pædagogerne inddrager forvaltningen, når der er  

 tale om væsentlige problemer.
 Man kan sige:
»Vi har bemærket, at jeres barn er begyndt at tisse i bukserne i  

 børnehaven / virker meget nervøst/ukoncentreret/indesluttet/etc.
Har I selv  

 bemærket noget tilsvarende? Hvad tror I det kan skyldes? Vi kan se, det giver  

 ham /hende problemer i forhold til kammeraterne/de voksne... ».
 Kontakten med forældrene er helt afgørende for, hvordan det videre forløb  

 bliver.
 I de tre eksempler nævnt ovenfor vil det kunne have forskellige  

 resultater.
Andreas« forældre bliver først efter snakken med pædagogerne  

 opmærksomme på, at Andreas har været bange for, at der skulle ske noget med  

 moderen, og at han nu føler sig tilsidesat.
Forældrene får gennem snakken  

 mulighed for at tage sig mere af Andreas og også for at være mere opmærksomme  

 på hans behov.
Hvis forældrene er kørt helt ned, kan pædagogerne efter aftale med  

 forældrene kontakte sundhedsplejersken, som kommer i hjemmet på grund af  

 babyen, for at diskutere mulighederne for at aflaste familien.
Pædagogerne  

 kan endvidere anbefale forældrene at kontakte socialforvaltningen for at  

 høre, om der er aflastnings- eller hjælpemuligheder for familien.
Bettinas mor kan slet ikke forstå, at pædagogerne vil snakke med hende om  

 Bettina.
Hun har faktisk slet ikke overskud til det - det tager så hårdt på  

 hende med skilsmissen, og hun orker ikke også at tage sig af Bettinas  

 problemer.
Hun græder hele tiden og er bange for, at hun ikke får  

 forældremyndigheden over børnene.
Pædagogerne giver moderen ret i, at hun har mange problemer at tumle med -  

 de kan måske foreslå hende at få noget professionel hjælp til at komme  

 igennem skilsmissen.
Pædagogerne kan og skal ikke tage parti i  

 skilsmissesagen, men kan komme med forslag til, hvad moderen kan gøre, for at  

 Bettina får det bedre.
Når dialogen fastholdes, er det muligt med forældrenes samtykke at gå  

 videre ikke blot til andre dele af den kommunale forvaltning men i givet fald  

 også til andre myndigheder.
Det skaber dels en lettere sagsgang, dels en  

 løsning, der på længere sigt er bedre, fordi forældrene er klar over  

 baggrunden for de tiltag, der sættes i værk i kommunens rådgivningscenter,  

 familieværksted el. lign., således at de i højere grad kan antages at være  

 medvirkende og ikke modarbejdende i forløbet.
 Man kan sige:
»Vi vil foreslå, at I eller vi tager kontakt til forvaltningen /  

 sundhedsplejersken/ Pædagogisk - Psykologisk Rådgivning (PPR) /etc.
De kan  

 hjælpe jeres barn / familien med at finde årsagen til problemet - hvad siger  

 I til det? Har I andre forslag til løsninger?» Dialogen kan vanskeliggøres af, at man som pædagog er i tvivl om sin rolle  

 i forhold til forældrene: man kan være bange for at miste kontakten med  

 forældrene eller være i tvivl om sine observationer i forhold til barnet.
Det er i denne fase netop vigtigt, at observationerne er skrevet ned, så  

 der ikke er tvivl om, hvad det er, der er sket - hvornår har barnet reageret  

 og i hvilken situation.
Det er også vigtigt, at man ikke blander  

 observationerne sammen med formodninger om, hvad det kan skyldes.
Samarbejde  

 med forældrene kommer ikke til at fungere, hvis de føler sig dømt som dårlige  

 forældre.
Det er vigtigt i denne fase at undgå skyldfølelsen hos forældrene.  

 Den vil ofte bringe forældrene ind i en forsvarsposition, der vil blokere for  

 den nødvendige erkendelse og accept af, at der må gøres noget.
Udgangspunktet for pædagogernes indsats bør være, at forældrene selv  

 bliver i stand til at gå videre i det offentlige system.
Man kan give  

 forældrene vejledning om, hvor der er hjælp at hente.
Hvis forældrene går  

 videre med sagen på egen hånd, må pædagogen følge op på spørgsmålet i forhold  

 til forældrene og spørge til det videre forløb.
Det er vigtigt, at sagen ikke  

 tabes på gulvet, hvis forældrene af den ene eller anden grund ikke får gjort  

 noget ved sagen.
 Dialogen med forældrene skal bygge på den holdning, at der er en fælles  

 interesse i, at barnet får det godt.
 I Carstens tilfælde blev reaktionen en helt anden:
Carstens mor kommer ikke til de to første møder, hun er indkaldt til i  

 børnehaven.
Da hun endelig møder op, benægter hun, at der er noget i vejen  

 med Carsten.
Carsten har det fint og er glad for sin nye far.
Moderen er også  

 glad for, at hun omsider er sluppet af med Carstens rigtige far, og nu skal  

 pædagogerne ikke komme her og ødelægge hendes liv.
Moderens nye kæreste er  

 hård men retfærdig, men Carsten har godt af faste rammer, synes moderen.  

 Kæresten kan godt give Carsten et klap bagi, hvis han ikke opfører sig  

 ordentligt, men han slår ham bestemt ikke.
Hvis børnehaven synes, der er så  

 mange problemer med Carsten, beholder hun ham bare hjemme.
På vej ud af døren  

 bemærker Carstens mor, at hun anmelder pædagogerne for at overtræde deres  

 tavshedspligt, hvis de siger noget videre til forvaltningen! Pædagogerne har ikke fået et ben til jorden - hvad skal de gøre? De må prøve at vurdere, hvor truet Carsten er.
Er moderen stået helt af i  

 forhold til at tage sig af Carsten? Passes han af sig selv og sin storebror?  

 Er der risiko for, at han er udsat for fysisk vold? Meget tyder på, at Carstens situation er meget truet - han udsættes for  

 omsorgssvigt, og moderen har ingen erkendelse af, at Carsten har det dårligt.
 Pædagogerne har her ikke blot grundlag for men også pligt til at foretage  

 en underretning til forvaltningen efter bistandslovens § 19.
Moderens bemærkning om overtrædelse af tavshedspligten har i denne  

 situation intet på sig.
Underretningspligten tilsidesætter tavshedspligten,  

 når hensynet til barnet taler for det.
 Hvis Carsten ikke viste tegn på fysiske overgreb, og moderen var aktiv i  

 omsorgen for drengen, forelå der ikke en situation, hvor pædagogerne var  

 forpligtede til at foretage underretningen til kommunen.
Hvilke handlemuligheder havde de så? En aktiv indsats for at få samarbejdet med forældrene (her moderen)  

 etableret vil være det bedste grundlag at gå videre på.
Et sådan samarbejde  

 kan ikke etableres, når først problemerne er blevet så store - det  

 grundlægges i forhold til alle forældrene, når barnet starter i  

 institutionen.
Et tidligt etableret samarbejde kan i denne situation bruges  

 til at fortælle forældrene, at barnet - og forældrene - er bedst tjent med,  

 at barnets problemer løses nu - inden de bliver for store.
 Det skal understreges, at det er en konkret vurdering, om der er grundlag  

 for en underretning efter bistandslovens § 19. Det er også her vigtigt at  

 fokusere på barnets situation og ikke forældrenes, men forældrene bør fortsat  

 holdes orienteret.
 Særligt om dagplejen.
Dagplejen er på samme måde som kommunale daginstitutioner en del af den  

 kommunale forvaltning.
Der gør sig imidlertid nogle særlige forhold gældende  

 for den kommunale dagpleje, idet den enkelte dagplejer ofte vil være alene  

 med sine observationer og overvejelser om, hvorvidt et barn har brug for  

 støtte.
Der gælder samme regler som på pædagogområdet for, hvornår man som  

 dagplejer skal gribe ind i forhold til truede børn, men usikkerheden om, hvad  

 der er rigtigt i den givne situation kan være en barriere for, at man som  

 dagplejer går videre.
Det kan anbefales, at dagplejeren under alle  

 omstændigheder kontakter den tilsynsførende for dagplejen for at få nærmere  

 råd og vejledning om, hvad der kan og skal gøres i en konkret sag og om selve  

 fremgangsmåden i kommunen.
2.2.4. Underretning efter bistandslovens § 19 Hvis forældrene overhovedet ikke vil samarbejde eller lytte til  

 pædagogerne - hvad gør man som pædagog så? Man prøver igen - for det kan  

 være, at man ikke helt får sagt det, man egentlig gerne vil sige, og det kan  

 være, at forældrene ikke bryder sig om at høre det, som bliver sagt.
 Først når dialogen glipper, indtræder forpligtelsen i § 19 til at  

 underrette forvaltningen, medmindre situationen er så akut og truende for  

 barnet, at der er grundlag for direkte - d.v.s. uden først at forsøge en  

 dialog - at foretage en underretning efter § 19.
Bistandslovens § 19 omfatter alle personer, der udøver offentlig tjeneste  

 eller hverv og betyder, at der for disse persongrupper eksisterer en udvidet  

 underretningspligt.
Bestemmelsen indebærer, at personalet i offentlige  

 daginstitutioner skal foretage en underretning til kommunens sociale  

 forvaltning, hvis man bliver opmærksom på, at et barn har brug for særlig  

 støtte.
Hvis der foretages underretning til kommunen, skal forældrene have  

 orientering herom.
Det er vanskeligt præcist at afgrænse de situationer, hvor der med  

 sikkerhed er grundlag for at foretage underretning - det afhænger i høj grad  

 af de konkrete omstændigheder.
Efter § 2 i Socialministeriets bekendtgørelse  

 nr. 889 af 11. december 1986 om underretningspligt over for det sociale  

 udvalg (nu kommunalbestyrelsen) efter bistandsloven foreligger pligten, når  

 barnet eller den unge har vanskeligheder i forhold til sine daglige  

 omgivelser, skolen eller samfundet, eller når barnet i øvrigt lever under  

 utilfredsstillende forhold.
Tilsvarende gælder, når barnet eller den unge har  

 behov for hjælpeforanstaltninger på grund af et vidtgående fysisk eller  

 psykisk handicap.
Der er naturligvis grundlag for at foretage underretning, når der er tegn  

 på, at barnet er udsat for vanrøgt, fysisk eller psykisk vold, mishandling  

 eller lign.
Det er ikke nødvendigt, at der skal være et fysisk bevis eller  

 tegn.
Der er ligeledes grundlag for underretning, når der er begrundet  

 mistanke herom.
Hvis der er foretaget underretning til kommunen, og kommunen overtager  

 sagen, har pædagogerne som udgangspunkt ikke krav på oplysning om, hvilke  

 initiativer der konkret tages i forhold til barnet eller familien.
Det vil  

 dog være hensigtsmæssigt og efter omstændighederne nødvendigt at holde  

 kontakt til pædagogerne og orientere om den videre indsats i forhold til  

 barnet og familien.
Hvis dagtilbud fortsat skal kunne bruges i det  

 forebyggende arbejde både i forhold til den aktuelle familie og i forhold til  

 andre, bør pædagogerne have tilbagemeldinger om eventuelle forventninger til  

 deres indsats fremover i forhold til barnet / familien, ligesom de i et vist  

 omfang bør have tilbagemeldinger om det videre forløb i sagen.
Kun hermed får  

 pædagogerne som frontpersonale også en fornemmelse af at være en del af den  

 forvaltning, de i øvrigt forventes at optræde som en integreret del af.
Det skal understreges, at pejlemærket for arbejdet med børn er, at  

 indsatsen sker i dialog med forældrene.
Hermed sikres en langt bedre støtte  

 til både barn og familie.
2.2.5. En del af en helhed Dagtilbuddene hører lovgivningsmæssigt til i bistandsloven og er en del af  

 de forebyggende tilbud til børn og børnefamilier i kommunen.
 Dagtilbuddene er således en del af det kommunale sociale system, også  

 selvom daginstitutionsområdet fx er lagt hen under en børne- og  

 kulturforvaltning.
Ved visitation af et barn med særlige behov (et »truet« barn)  

 til en institution kan der være behov for en nærmere kontakt og dialog mellem  

 institutionen (ved lederen) og forvaltningen om, hvilken støtte barnet  

 og/eller institutionen har brug for.
Det vil ofte være forskelligt fra  

 institution til institution hvor mange belastede børn, der er i institutionen  

 og dermed også på, om institutionen føler, den kan påtage sig opgaven med at  

 få flere børn, der kræver en særlig indsats.
I institutioner, der har en del børn med særlige behov, kan visitationen  

 af endnu et »truet« barn blive »dråben, der får bægeret til at  

 flyde over« - institutionen føler ikke, den magter mere og siger måske  

 fra over for modtagelsen af et støttekrævende barn.
I sådanne situationer er  

 det i særlig grad nødvendigt med en afklaring mellem parterne om, hvilken  

 støtte barnet har behov for, hvad der forventes af institutionen i forhold  

 til barnet, og hvad institutionen kan tilbyde med de ressourcer, der er eller  

 bliver til rådighed.
 Dagtilbuddene og de ansatte pædagoger er således en - vigtig - del af en  

 forvaltning, som har brede opgaver i forhold til børn og børnefamilier - og  

 medarbejderne skal derfor både føle sig og af den øvrige forvaltning opfattes  

 som en del af forvaltningen.
Det ligger heri, at en daginstitution fx ikke kan nægte at modtage et  

 barn, der har adfærdsproblemer, lider af en særlig sygdom eller lign.
En  

 daginstitution kan heller ikke opsige et barn fra institutionen, fordi man  

 ikke kan samarbejde ordentligt med forældrene.
Eksempel En børnehave meddelte en mor til et barn i institutionen, at den over for  

 forvaltningen i kommunen havde opsagt hendes barn fra institutionen, da  

 samarbejdet med moderen gennem nogen tid havde fungeret dårligt.
Moderen  

 havde kritiseret nogle forhold i institutionen, og forholdet til barnets  

 pædagoger var blevet noget anstrengt.
Børnehaven mente ikke, samarbejdet  

 ville blive bedre, selvom barnet blev flyttet til en af de tre andre stuer.  

 Børnehaven havde derfor bedt forvaltningen om at finde en anden institution  

 til barnet.
Eksemplet illustrerer, at institutionen handler og opfatter sig som en  

 selvstændig enhed, der ikke er en del af en større sammenhæng i øvrigt.
Ingen  

 institution eller pædagog har kompetence til at sige: »Det barn vil vi  

 ikke have.« Man bør til gengæld - både som forvaltning og som pædagog -  

 være opmærksom på at inddrage hinanden og samarbejde om de børn og familier,  

 der giver anledning til sådanne tvivlsspørgsmål.
I det beskrevne eksempel ville det have været rigtigst, hvis lederen af  

 børnehaven havde taget en samtale med moderen og det involverede personale,  

 da forholdet mellem dem blev dårligt.
Hvis dette ikke fører til nogen løsning  

 - fx at barnet kunne flytte stue - bør lederen involvere forvaltningen.
Det  

 er herefter forvaltningens opgave i samarbejde med lederen og moderen at  

 finde en løsning, som tager udgangspunkt i det centrale, nemlig hvad er bedst  

 for barnet? Det er i første omgang lederens ansvar at sikre, at institutionen forsøger  

 at løse den opgave, den har, nemlig at være et socialt og pædagogisk tilbud  

 til mor og barn om pasning.
Lederen skal herunder sørge for, at der ikke  

 spreder sig en holdning i institutionen om, at »den mor kan man ikke  

 samarbejde med..«.
Der har været rejst spørgsmål om, hvorvidt og i givet fald hvordan en  

 institution kan orientere de andre forældre i institutionen om, at et barn fx  

 lider af en særlig sygdom.
Spørgsmålet er især blevet aktuelt i forbindelse  

 med optagelse af børn med HIV-smitte.
Sundhedsstyrelsen beskriver i pjecen »Tæt på livet - Information om  

 HIV-smittede børn på institution og i dagpleje« (1994) forskellige  

 aspekter omkring støtte til HIV-smittede børn.
Det skal her blot pointeres,  

 at forældrene til et HIV-smittet barn ikke er forpligtet til at oplyse  

 institutionen om, at barnet er smittet, at en institution ikke kan nægte at  

 modtage et barn, de ved er HIV-smittet, og at oplysning om, at barnet er  

 smittet ikke må videregives til andre - heller ikke til andre forældre i  

 institutionen - uden samtykke fra det HIV-positive barns forældre.
 Det vil ikke være relevant eller lovligt at inddrage forældrebestyrelsen i  

 institutionen i sådanne spørgsmål.
2.2.6. Overgangene mellem sundhedsplejerske / daginstitution / skole Det er vigtigt, at det personale, der arbejder med børn og familier, er  

 opmærksom på, at andre faggrupper tidligere har arbejdet med de samme  

 familier, og at andre senere vil komme til det.
For at skabe en god sammenhæng i indsatsen over for de enkelte familier er  

 det derfor af meget stor betydning, at der ikke går vigtige oplysninger eller  

 observationer tabt, når barnet går fra et regi til et andet.
Carstens  

 problemer har formodentligt været kendt i hans vuggestue, Carstens  

 sundhedsplejerske har været bekendt med forholdene i hjemmet - og når Carsten  

 skal i skole, vil der sandsynligvis også opstå problemer her.
Af hensyn til kvaliteten i indsatsen - og for at forældrene ikke skal  

 føle, de skal starte forfra hver gang, de møder en ny fagperson - er det  

 vigtigt, at der indhentes samtykke fra forældrene til at lade oplysninger af  

 betydning for fx Carstens fremtidige udvikling gå videre til dem, der skal  

 overtage barnet.
Det er vigtigt at gøre forældrene klart, at det netop er af  

 hensyn til barnet, at oplysningerne videregives og ikke for, at fortiden skal  

 forfølge barnet.
 Hvis samtykket ikke kan opnås, og er der spørgsmål om videregivelse af  

 oplysninger om rent private forhold fra en forvaltningsmyndighed til en  

 anden, bør det overvejes, om værdispringsreglen i forvaltningslovens § 28  

 giver mulighed for, at oplysningerne videregives uden samtykke, jf. afsnit  

 3.5.3. om værdispringsreglen.
 Samtidig må det understreges, at forældrene også har krav på, at det kun  

 er relevante oplysninger, der faktisk videregives, og at der - uanset hvor  

 store eller små problemer, der måtte være tale om - er tale om en etisk  

 forsvarlig holdning til videregivelsen.
2.3. Skoleområdet Hvorfor er det så vigtigt, at lærerne er opmærksomme - og hvad er  

 systemets forventninger til dem? 2.3.1. Folkeskolen Lærernes hovedopgave er at medvirke til opfyldelsen af folkeskolens  

 formål, som indebærer tilegnelse af kundskaber, færdigheder, arbejdsmetoder  

 og udtryksformer, der medvirker til den enkelte elevs alsidige, personlige  

 udvikling.
Ca. 90% af alle børn går i folkeskolen.
Langt de fleste børn begynder  

 deres skolegang i børnehaveklassen.
En stor del af børnene har før da gået i  

 børnehave.
Børnene tilbringer således mellem 9 og 11 år i skolen og oftest i den  

 samme skole, fra de er omkring 7 år, til de er 16 - 17 år.
Hvert år er  

 børnene i skole 200 dage - sammenlagt tilbringer en skoleelev et sted mellem  

 1800 og 2200 dage af sit unge liv i skolen.
Det er derfor vigtigt, at lærerne, der således møder børnene fra 6 - 7 års  

 alderen og er sammen med dem gennem hele deres opvækst, føler sig ansvarlige  

 for, at der iværksættes et tilbud om en relevant og hurtig indsats, når der  

 er formodning om, at barnet har et problem.
Lærerne - og især klasselærerne -  

 skal vide, hvilke tilbud der er i kommunen, og hvilke henvisningsmuligheder  

 der eksisterer.
Når der dukker undervisningsmæssige problemer op hos et barn, vil reglerne  

 om folkeskolens specialundervisning typisk kunne afdække og afhjælpe en række  

 årsager til et barns problemer, der også rækker ud over de rent  

 indlæringsmæssige.
Samtidig er der også en klar fremgangsmåde for  

 iværksættelse af specialundervisning.
Reglerne tages ikke alene i anvendelse,  

 når problemerne er af ren undervisningsmæssig og faglig karakter, men også  

 når elevens skolesituation i øvrigt giver anledning til alvorlig bekymring,  

 jf. nedenfor.
Der kan således også være tale om problemer af social-emotionel  

 karakter.
 Den fremgangsmåde, der skal følges, er fastlagt i bekendtgørelsen om  

 specialundervisning:
»§ 3.  Hvis det antages, at en elev har særlige  

 undervisningsbehov, som ikke kan opfyldes inden for rammerne af den  

 almindelige undervisning, eller hvis elevens skolesituation i øvrigt giver  

 anledning til alvorlig bekymring, indstilles eleven til en  

 pædagogisk-psykologisk vurdering.
Indstilling afgives af:
Stk. 2.  Indstillingen fremsendes gennem skolens leder  

 til det pædagogisk-psykologiske rådgivningskontor.
Skolelederen kan endvidere  

 selv afgive indstilling om en pædagogisk-psykologisk vurdering på grundlag af  

 oplysninger, der foreligger i forbindelse med indskrivningen af en elev.
Stk. 3.  Forældrene eller eleven kan selv anmode om  

 pædagogisk-psykologisk rådgivning.« Det fremgår, at beslutningerne efter bekendtgørelsen træffes efter  

 indhentet samtykke fra forældrene.
Hvis forældrene modsætter sig, at der  

 afgives indstilling til en pædagogisk-psykologisk vurdering, kan denne kun  

 finde sted, hvis skolelederen finder det absolut påkrævet, at der foretages  

 en vurdering af elevens behov for specialundervisning.
Hvis forældrene  

 modsætter sig, at der iværksættes specialundervisning, kan denne kun finde  

 sted, hvis skolens leder finder det absolut påkrævet af hensyn til elevens  

 udvikling.
I begge tilfælde anvendes kriterier, som kan sammenlignes med  

 forvaltningslovens værdispringsregel.
Bestemmelserne understreger således det  

 værdifulde i, at skolen og de kommunale myndigheder under hele forløbet er i  

 dialog med forældrene og, naturligvis, eleven selv.
 De områder, der er genstand for denne vejledning i dette afsnit, knytter  

 sig derfor dels til, hvordan der kan sættes ind over for en elevs problemer,  

 der ikke udelukkende vedrører den indlæringsmæssige eller skolemæssige side,  

 dels til betydningen af, at en hensigtsmæssig indsats over for disse  

 problemer kan være tæt knyttet til og afhængig af, at andre og mere  

 personlige problemer søges løst.
Signalfangst Det er derfor ikke tilstrækkeligt, at læreren kun retter opmærksomheden  

 mod den side af en problematisk elevadfærd, der vil kunne falde ind under  

 området for reglerne om specialundervisning.
Læreren skal se på eleven som et  

 helt menneske, der kan have behov for mere og/eller andet end hjælp til selve  

 indlæringen og/eller skolegangen.
I mange tilfælde har læreren  

 (klasselæreren) et så tæt kendskab til eleven, at eventuelle problemer  

 hurtigt vil blive opdaget eller måske ligefrem kommunikeret til læreren.
I  

 andre tilfælde vil problemerne vise sig i mere skjulte former.
 Signalerne kan være:
* pludselig eller gradvis ændret adfærd hos eleven, * uplejethed, * stort fravær, * indesluttethed, * opfarenhed, uligevægtighed, * ligegyldighed * uforståelig adfærd Læreren forventes ikke at have forslag til løsningen af problemet, inden  

 han/hun griber ind.
Dialog med forældrene Når en lærer bliver opmærksom på, at en elev udviser en adfærd, der giver  

 anledning til bekymring, vil det være naturligt, at læreren inddrager  

 forældrene i forsøget på at afhjælpe problemet.
Et initiativ til kontakt med  

 hjemmet er i fuld overensstemmelse med folkeskoleloven, der allerede i sin  

 formålsparagraf fremhæver, at folkeskolen skal samarbejde med forældrene om  

 elevens udvikling.
Lærerne har ikke den samme daglige kontakt med forældrene, som pædagogerne  

 har, når de små børn bringes til og hentes fra vuggestue/børnehave.
Læreren  

 må derfor mere aktivt søge kontakt til hjemmet for at komme i dialog med  

 forældrene om problemet.
 Det vil være naturligt at spørge forældrene, om barnet tidligere har haft  

 problemer, enten af tilsvarende eller anden art, enten i børnehaven eller  

 under andre forhold.
Det kan være værdifuldt for forståelsen af og for løsningen af barnets  

 problemer, at barnets tidligere forhold bliver så godt belyst som muligt,  

 herunder at skolen får mulighed for at inddrage erfaringerne fra børnehavens  

 personale eller fra dagplejen.
Ofte vil det også være direkte i forældrenes  

 interesse, at disse oplysninger kan videregives af børnehaven til skolen.  

 Herved kan forældrenes frustrationer ved at skulle begynde forfra undgås, når  

 børnehavebarnet overgår til skolegang.
Da der kan være tale om personfølsomme  

 oplysninger, bør børnehaven i almindelighed sørge for at få forældrenes  

 samtykke til at videregive disse oplysninger til skolen.
 Betydningen af en tæt og frugtbar kontakt med hjemmet vil tilsvarende vise  

 sig, hvis barnets problemer er af en sådan karakter, at skolen finder det  

 hensigtsmæssigt, at andre myndigheder inddrages i løsningen af problemet.
Læreren har mulighed for uden forældresamtykke at søge rådgivning hos  

 Pædagogisk-psykologisk rådgivningskontor (PPR) på et generelt grundlag om  

 opståede problemer.
Det betyder, at læreren ikke må omtale en eller flere  

 bestemte elever, men alene må drøfte med en PPR-medarbejder, hvordan læreren  

 kan søge problemer af denne karakter løst.
 Pædagogisk-psykologisk rådgivningskontor vil som udgangspunkt ofte være  

 det naturlige forum for en dialog med forældrene, selvom der ikke er tale om  

 et behov for en egentlig PPR- undersøgelse af den pågældende elev.
 Når forældrene kan se, at der består et reelt samarbejde mellem dem og  

 skolen i forsøget på afhjælpning af barnets problem, vil et samtykke til  

 eventuelt at inddrage andre myndigheder lettere kunne opnås.
Eksempel Trine går i 2. klasse.
Hun har tidligere været en almindeligt veltilpasset  

 pige med orden i tingene.
I den senere tid har hun ændret adfærd.
Hun er  

 blevet mere opfarende, men til tider sidder hun også helt fjern og passiv i  

 timerne.
 Da Trine gennem en hel uge ikke havde haft madpakke med i skole, og efter  

 at hun en dag på et ret uskyldigt drilleri var brudt fuldstændig sammen,  

 kontaktede klasselæreren forældrene.
 Det viste sig, at Trines forældre stod over for en skilsmisse, og at der  

 var problemer med aftaler om samværsret mv.
Lærerens opfølgning Læreren har her haft held med at få etableret en kontakt til forældrene,  

 hvorved årsagen til Trines ændrede adfærd er blevet opklaret.
Dette er dog i  

 sig selv ikke tilstrækkeligt til løsning af Trines problemer.
Og det er  

 Trines problemer, som læreren skal medvirke til at søge afhjulpet.
Læreren  

 kan naturligvis ikke forhindre skilsmissen, men ved at være klar over hvilke  

 hjælpeforanstaltninger, der findes i kommunen, må han/hun gå skridtet videre  

 og fortælle forældrene, hvor de kan søge hjælp og bistand til de problemer,  

 de selv - og ikke mindst Trine - må formodes at stå over for.
Det, der kan  

 komme på tale her, kan være den kommunale familierådgivning og/eller  

 eventuelle retshjælp i forbindelse med skilsmissen.
PPR vil også kunne indgå  

 i dette arbejde.
Forvaltningslovens § 28 og Bistandslovens § 19 Hvis forældrene ikke vil lytte eller samarbejde - og hvis barnet ikke har  

 behov for specialundervisning - må læreren overveje, om der er grundlag for  

 en underretning af de sociale myndigheder efter forvaltningslovens  

 værdispringsregel, eller om problemerne endog er af en sådan karakter, at der  

 ikke blot består en ret men også en pligt til at underrette de sociale  

 myndigheder efter bistandslovens bestemmelser.
Eksempel Peter, der går i 5. klasse, har gennem det meste af skoleforløbet været en  

 vanskelig elev.
Peter møder ofte uforberedt.
Han har antagelig gode evner,  

 men tilsyneladende har han ikke den store interesse for skoleforløbet.
I klassen er han akcepteret, men ikke vellidt.
En del af de andre elever  

 er bange for Peter, fordi han kan blive meget voldsom.
Desuden har han en  

 enkelt gang truet en dreng fra 3. klasse med en springkniv.
Fagligt er han meget ujævnt fungerende, og da han aldrig forbereder sig,  

 har han store huller i sin viden.
I den senere tid er Peter begyndt at nægte  

 at skifte tøj til gymnastik.
Klasselæreren har svært ved at få kontakt med forældrene.
Dels kommer de  

 sjældent til forældremøderne, og ved de to sidste forældresamtaler er de  

 udeblevet.
Ved en telefonisk henvendelse lykkedes det klasselæreren at få fat  

 i Peters far.
Han afviste ethvert samarbejde, idet han fastholdt, at det  

 måtte være skolens ansvar at lære Peter noget.
Da klasselæreren foreslog, at  

 forældrene talte med PPR, blev telefonrøret lagt på.
 Ved en fornyet opringning fra klasselæreren en uge senere blev  

 telefonsamtalen igen afbrudt af faderen.
Lærerens opfølgning Selvom det ser vanskeligt ud, må læreren ikke opgive forsøget med at få  

 kontakt med hjemmet.
Hjemmets holdning til skolen er negativt, og læreren må  

 nok se i øjnene, at Peters problemer ikke kan løses gennem et egentligt  

 skole-hjem samarbejde.
Læreren kan dog tage udgangspunkt i, at forældrene må  

 være reelt interesserede i at løse Peters problemer og i at undgå eventuelt  

 vrøvl med systemet.
Opgaven bliver derfor at få overbevist forældrene om, at  

 der er andre muligheder for hjælp, end den skolen kan tilbyde.
Hvis besøg i  

 hjemmet må betragtes som umuligt kan læreren nu skrive til forældrene og  

 fortælle dem om kommunens andre hjælpeforanstaltninger, fx om det  

 forebyggende SSP-samarbejde, den åbne, anonyme rådgivning fra  

 familierådgivningskontoret, samt eventuelle andre muligheder, der måtte være  

 i den pågældende kommune.
Hvis forældrene også reagerer negativt herpå -  

 eller overhovedet ikke reagerer - og Peters adfærd fortsætter ad samme spor,  

 må læreren overveje, om problemerne er så alvorlige, at underretning til de  

 sociale myndigheder er nødvendig.
Det vil de formentlig være i en sag som  

 beskrevet her.
Skolefritidsordninger Folkeskolen kan tilbyde, at børnene passes i skolefritidsordninger (SFO).  

 SFO kan etableres både om morgenen, før undervisningen begynder, og om  

 eftermiddagen efter undervisningens ophør.
Ofte er en SFO oprettet på selve  

 skolen, men den kan også ligge adskilt fra selve skolebygningen i egne  

 lokaler.
I begge tilfælde udgør SFO'en en del af folkeskolens virksomhed.
SFO-medarbejderne har derfor også pligt til at være opmærksomme på  

 børnenes trivsel, herunder på signaler fra børnene, der kan pege på  

 eventuelle problemer.
Hvis en SFO-medarbejder finder, at et barn har en  

 bekymrende adfærd, vil det også her være naturligt at inddrage forældrene i  

 en dialog om barnet.
SFO-medarbejderen kan også vælge at rette henvendelse  

 til skolelederen og/eller barnets klasselærer med henblik på at få elevens  

 problemer afhjulpet.
Udveksling af oplysninger mellem SFO-personalet og  

 skolens lærere er derfor omfattet af bestemmelserne om udveksling af  

 oplysninger inden for samme myndighed.
 Medarbejderne i folkeskolernes SFO'er er offentligt ansatte.  

 Forvaltningslovens bestemmelser om tavshedspligt og videregivelse af  

 fortrolige oplysninger gælder således også for SFO- personalet.
2.3.2. Andre skoleformer Selvejende institutioner (friskoler og private grundskoler) Ca. 12 procent af børn går i en friskole, en privat grundskole eller en  

 privat gymnasieskoles grundskoleafdeling.
Ligesom i folkeskolen, skal de frie  

 grundskoler sørge for specialundervisning efter regler, der svarer til dem,  

 der gælder for folkeskolen.
 Friskoler og private grundskoler er imidlertid i modsætning til  

 folkeskolerne ikke forvaltningsmyndigheder, og lærerne ikke offentligt  

 ansatte medarbejdere.
 Det betyder, at andre bestemmelser end forvaltningslovens gælder for de  

 frie grundskoler med hensyn til videregivelse af oplysninger om en elev -  

 enten til en myndighed eller til private.
Et barn i en fri grundskole kan selvfølgelig have samme behov for støtte  

 til løsning af personlige problemer som et barn i folkeskolen, d.v.s. til  

 løsning også af problemer, der ikke vedrører et specifikt  

 undervisningsmæssigt behov.
De hensyn, der ligger bag værdien af hurtigst  

 muligt at inddrage forældrene i en dialog om barnets adfærd, gør sig  

 naturligvis tilsvarende gældende, når der er tale om et barn i en fri  

 grundskole.
PPR's arbejdsopgaver i forhold til de frie grundskoler er de samme som for  

 folkeskolerne, og en pædagogisk-psykologisk vurdering vil ofte kunne afdække  

 andre behov end de rent indlæringsmæssige.
Forældrene kan dog modsætte sig en  

 vurdering, jf. oven for under folkeskoleområdet.
Den eneste mulighed for at  

 gå frem efter bestemmelserne om indstilling til en pædagogisk-psykologisk  

 vurdering på trods af forældrenes manglende samtykke er, at en vurdering er  

 absolut påkrævet af hensyn til elevens behov for specialundervisning.
 Videregivelse af oplysninger på det frie grundskoleområde - fra en fri  

 grundskole til de sociale eller andre myndigheder eller til fx en anden  

 grundskole - er alene begrænset af straffelovens bestemmelser om uberettiget  

 videregivelse af oplysninger vedrørende en andens private forhold (se afsnit  

 3. Reglerne om tavshedspligt). Hvis derimod en folkeskole eller anden  

 offentlig myndighed videregiver fortrolige oplysninger til en fri grundskole,  

 skal folkeskolen iagttage forvaltningslovens bestemmelser i § 27 om  

 tavshedspligt.
 Videregivelse af oplysninger fra en fri grundskole til myndighederne om en  

 elevs bekymrende adfærd vil således være helt berettiget, hvis der er grund  

 til at antage, at der er behov for inddragelse af myndigheden/myndighederne  

 til afhjælpning af elevens problemer.
Bistandslovens bestemmelser i § 19 om underretningspligt til de sociale  

 myndigheder, gælder i sin nuværende udformning alene for offentligt ansatte  

 personer.
Folkeskolelærere er altså omfattet af bestemmelsen.
 Pligten for ansatte ved en fri grundskole til at afgive underretning til  

 de sociale myndigheder indtræder i øjeblikket først ved skolens kendskab til  

 vanrøgtsforhold m.v., jf. bistandslovens bestemmelse i § 20, der gælder for  

 alle borgere.
 Socialministeriet vil efter forhandling med Undervisningsministeriet ændre  

 Socialministeriets bekendtgørelse nr. 889 af 11. december 1986, således at  

 lærere ved de frie grundskoler også bliver omfattet af underretningspligt  

 efter bistandslovens § 19.
 Dialogen med forældrene vedrørende barnets adfærd og deres samtykke til  

 eventuel inddragelse af myndighedernes hjælpeforanstaltninger, herunder  

 pædagogisk psykologisk rådgivningskontor, er derfor mindst lige så  

 betydningsfuld på området for de private selvejende  

 undervisningsinstitutioner, som det er tilfældet på folkeskoleområdet.
Skolefritidsordninger Der kan også etableres skolefritidsordninger i tilknytning til de frie  

 grundskoler.
Disse pasningsordninger udgør således en del af den private  

 skoles virksomhed.
Det betyder, at personalet i disse SFO'er ikke er  

 offentligt ansatte medarbejdere, men at personalet er omfattet af de samme  

 bestemmelser om videregivelse af oplysninger vedrørende en andens private  

 forhold, der gælder for lærerne i de private skoler.
SFO-personalet kan  

 naturligvis inddrage skolelederen og/eller klasselæreren i drøftelser om et  

 barns bekymrende adfærd i SFO'en.
Efterskoler, husholdnings- og håndarbejdsskoler Fra det 8. klassetrin kan en elev også opfylde sin undervisningspligt ved  

 at følge undervisningen i en efterskole eller husholdningsskole, jf.  

 folkeskolelovens § 33. Disse skoler, der også er private, selvejende  

 institutioner, kan tilbyde specialundervisning på skolerne.
Efterskolerne kan  

 desuden henvise til specialundervisning i folkeskolen.
 Fremgangsmåden i forbindelse med de indsatsmæssige foranstaltninger, der  

 er omtalt oven for under de frie grundskoler gælder også for disse skoler.
Ungdomsskoler og ungdomskostskoler Fra det 8. klassetrin kan undervisningspligten også opfyldes i de  

 kommunale ungdomsskoler eller ungdomskostskoler, der som folkeskolerne skal  

 tilbyde specialundervisning.
 Fremgangsmåden i forbindelse med de indsatsmæssige foranstaltninger er den  

 samme som i folkeskolen.
2.3.3. Efter undervisningspligtens ophør Den unge, der nu har opfyldt sin undervisningspligt - eller afsluttet 10.  

 klassetrin - og dermed forlader skolen, er blevet 16-17 år.
De faste rammer  

 for dagen er slut, og den unge skal nu til at træffe nogle valg, der kan få  

 betydning langt ud i fremtiden.
 En del af de børn og unge, som har haft behov for en særlig indsats i  

 løbet af deres hidtidige liv, og som har haft problemer af en karakter eller  

 af et omfang som beskrevet i denne vejledning, vil højst sandsynligt fortsat  

 have behov for hjælp - også efter endt skolegang.
 Blot at overlade denne gruppe unge til en uoverskuelig tilværelse ville  

 kunne forfejle de hidtidige initiativer til at afhjælpe den unges problemer.  

 Det langsigtede mål med indsatsen over for børnenes og de unges problemer er  

 jo netop, at der i størst muligt omfang søges etableret en kontinuerlig og  

 sammenhængende indsats, der også rækker ind i overgangen til den næste fase i  

 den unges tilværelse.
 Selvom nærværende vejledning drejer sig om en indsats over for problemer  

 hos børn og unge i aldersgruppen 0 til 16-17 år og ikke rækker ind i  

 voksenområdet, skal der dog her henvises til følgende:
For unge, der har modtaget specialundervisning eller anden  

 specialpædagogisk bistand, og som fortsat vil få brug herfor, gælder, at PPR  

 skal orientere den unge og dennes forældre om muligheden for fortsat bistand,  

 herunder kuratorbistand eller social rådgivning.
PPR skal samarbejde med  

 andre myndigheder med henblik på dels, at disse unge får mulighed for at  

 udnytte deres erhvervsevne bedst muligt dels, at de orienteres om deres  

 mulighed for yderligere uddannelse.
Herudover har de kommunale myndigheder efter bestemmelserne i  

 bekendtgørelse om ungdomsvejledning en generel pligt til at vejlede alle  

 unge, der har opfyldt undervisningspligten, om fortsatte uddannelses-  

 og/eller beskæftigelsesmuligheder.
Det indebærer, at der i fortsættelse af  

 den almindelige skolevejledning om arbejdsmarkedsforhold eksisterer en  

 formaliseret ungdomsvejledning.
 Det betyder igen, at skolelederen på den skole, hvor den unge har opfyldt  

 sin undervisningspligt, inden 14 dage efter at eleven har forladt skolen,  

 skal underrette den unges folkeregisterkommune om ophøret af skolegangen.
 Som det er tilfældet ved overgangen fra de tidligere faser i den nu unges  

 liv, fra vuggestue til børnehave og videre til skolegangen, er det  

 naturligvis tilsvarende her af stor værdi at få den unges og i givet fald  

 forældrenes samtykke til, at skolen kan videregive sådanne oplysninger fra  

 skoleforløbet, der må kunne antages at have betydning for en effektiv videre  

 vejledning af den unge.
2.4. Klubområdet Medarbejdere i fritids- og ungdomsklubber møder mange større børn og unge,  

 herunder også grupper af børn og unge, der kan have behov for særlig støtte  

 og hjælp i kortere eller længere perioder.
Dette afsnit henvender sig til klubpædagoger og andre medarbejdere i  

 fritids- og ungdomsklubber samt øvrige former for socialpædagogiske  

 fritidstilbud til større børn og unge under 18 år.
Afsnittet tager  

 udgangspunkt i de sociale klubber oprettet efter bistandslovens § 73 a, men  

 er også relevant for medarbejdere i klubber oprettet efter anden lovgivning  

 som fx ungdomsskoleloven og folkeoplysningsloven.
Klubber oprettet efter bistandsloven indgår som led i kommunens samlede  

 fritidsmæssige, forebyggende og støttende indsats over for børn og unge og er  

 en del af den kommunale forvaltning.
Det er således vigtigt, at også  

 klubmedarbejderne er klar over, hvilket ansvar de har i forhold til at gribe  

 ind og følge op, hvis et barn eller en ung ser ud til at have problemer, der  

 kræver en særlig indsats.
2.4.1. Klubtilbuddenes formål Unge befinder sig i en overgangsfase, hvor de bevæger sig i retning af en  

 løsrivelse fra familien som den primære referenceramme til et socialt liv i  

 grupper med andre unge.
Dette er en naturlig udvikling på vejen mod at kunne  

 mestre en selvstændig voksentilværelse.
Men samtidig er det en sårbar  

 livsperiode, der rummer en række risici, hvis de sociale bånd til andre unge  

 ikke etableres, eller hvis den aktuelle gruppe er præget af samfundsmæssigt  

 set uacceptable normer og adfærd.
 Formålet med klubberne og de socialpædagogiske fritidstilbud er, at de  

 gennem aktiviteter og samvær støtter de unge i deres udviklingsproces på vej  

 til selvstændighed og et voksenliv, og at tilbuddene medvirker til, at også  

 de svagest stillede unge kan få et styrket udgangspunkt for bedre at kunne  

 håndtere egen livssituation.
 Gennem det daglige arbejde skal tilbuddene kunne yde unge rådgivning,  

 vejledning og anden form for støtte til at mestre eget liv, påtage sig ansvar  

 over for egne beslutninger og handlinger og til at udvikle positive sociale  

 relationer.
2.4.2. Klubbernes særlige rolle i det sociale arbejde For at klubtilbuddene kan leve op til deres forebyggende rolle i det  

 sociale arbejde og yde den nødvendige støtte, er det vigtigt, at personalet  

 føler ansvar for, at der gives tilbud om relevant indsats, når de i deres  

 daglige klubarbejde bliver opmærksomme på unge, der kan have behov for særlig  

 hjælp og støtte.
Det betyder, at man ikke kan lade stå til men skal tage  

 kontakt til den unge.
Dette indebærer, at klubmedarbejdere må * have en generel viden om unges udvikling * have kendskab til og være opmærksomme på, hvilke signaler fra unge, der  

 kan være tegn på, at noget er galt * vide hvad man skal og kan gøre, fx hvem man kan henvise den unge til.
Støtte og vejledning til unge med særlige behov betyder ikke, at klubberne  

 skal kunne håndtere alle former for problemer og vanskeligheder.
Det  

 indebærer derimod en forpligtelse for klubbens medarbejdere til at have viden  

 om, hvortil i lokalområdet og i det kommunale system den unge og forældrene  

 kan henvises for nærmere hjælp og støtte, og hvor personalet kan søge råd og  

 vejledning til at håndtere sager og situationer, som de føler sig usikre over  

 for.
Det forudsættes således, at klubområdet har et samarbejde med andre  

 faggrupper og sektorer og herigennem har kendskab til hvilke muligheder for  

 hjælpe- og støtteordninger, der findes.
 Det er også nødvendigt, at klubben udover samtaler med den unge selv  

 samarbejder med forældrene og inddrager dem i en dialog om afklaring og  

 løsning af den unges vanskeligheder.
Klubbernes forebyggende og støttende rolle indebærer bl.a., at  

 forvaltningen bør informere klubben, hvis en ung deltager i klubbens  

 virksomhed som led i kommunens beslutning om hjælp efter bistandslovens § 33,  

 således at klubben er opmærksom på, at den unge kan have særligt behov for  

 støtte.
På samme måde bør klubben også blive orienteret, hvis en ung tildeles  

 hel eller delvis friplads af sociale eller pædagogiske grunde.
2.4.3. Signaler om at noget er galt Unge reagerer meget forskelligt i vanskelige situationer og kan udsende  

 forskelligartede og modstridende signaler som tegn på problemer.
Det er  

 derfor ikke muligt at give et udtømmende overblik over signaler, der kan være  

 udtryk for, at noget er galt.
Her skal blot gives enkelte eksempler, der kan  

 illustrere:
* Ændret adfærd Dette behøver ikke i sig selv være tegn på noget unormalt, idet hele  

 ungdomsperioden er præget af store forandringer med den unge, kropsligt,  

 psykisk, socialt og adfærdsmæssigt.
Her er det vigtigt for klubmedarbejdere  

 at være kendt med almindelige og naturlige udviklingstræk hos unge, for på  

 den baggrund at være i stand til at spore tegn på en adfærd, der kan være et  

 faresignal:
 * Den unge isolerer sig, er mere stille end normalt, trækker sig væk fra  

 klubbens sociale liv, fra de andre medlemmer og/eller fra medarbejderne.
 * Den unge synes at være i forsvarsposition og/eller virker aggressiv.
 * Den unge udebliver fra klubben uden synlig forklaring.
Da der ikke er kontrolleret fremmøde i en klub, er fravær fra klubben i  

 sig selv ikke nødvendigvis tegn på, at noget er galt.
Men det kan i  

 sammenhæng med andre signaler eller viden om den unges liv,vække mistanke om,  

 at man bør finde ud af årsagen til medlemmets udeblivelse.
 * Kammerater/venner udtrykker bekymring for et medlem eller kommer med  

 oplysninger, der vækker bekymring hos medarbejderne.
 * Den unge møder op i klubben påvirket af alkohol eller stoffer, eller man  

 har mistanke herom.
 * Den unge har deltaget i en kriminel handling, eller der er mistanke  

 herom.
 * Den unge selv henvender sig til en medarbejder med sine problemer.
Hvad kan og skal man gøre? Nogle gange kan en tæt samtale - det at få lov til at tale med en voksen  

 og få luft - være tilstrækkelig hjælp og støtte for den unge.
Andre gange er  

 det ikke nok, og det er vigtigt at medarbejderne er opmærksomme på deres egen  

 begrænsning og ikke forsøger at løse større problemer end det er muligt i  

 klubbens regi.
Klubmedarbejdere skal kunne oplyse den unge om, hvilke muligheder der er  

 for hjælp og støtte i kommunen og skal kunne hjælpe den unge med at få  

 kontakt til relevante personer og forvaltninger.
De voksne skal også kunne  

 motivere den unge til at benytte de hjælpemuligheder, der findes, uden at den  

 unge skal opfatte det som et personligt nederlag og svaghed.
Dialog med de unge Klubmedarbejderne skal kunne være de unges fortrolige, som de trygt kan  

 komme til med store og små problemer.
Det er vigtig, at de unge har tillid  

 til medarbejderne, at de oplever at blive taget alvorligt og at en betroelse,  

 som de ikke ønsker spredt, heller ikke bliver spredt videre - hverken til  

 forældre eller andre.
Den unges tillid og fortrolighed går tabt, hvis man ikke konsekvent  

 inddrager den unge i drøftelser og afgørelser om, hvordan den unges problemer  

 skal gribes an og hvem, der skal involveres i deres løsning.
Mister de voksne  

 den unges tillid, eller føler den unge, at man går bag ryggen på ham/hende og  

 misbruger en fortrolighed, så risikerer man at tabe den unge fuldstændigt på  

 gulvet og gøre situationen endnu vanskeligere for den unge.
 Dette betyder, at klubmedarbejderen som alt afgørende hovedregel skal  

 indhente samtykke fra den unge om videregivelse af fortrolige oplysninger.
Forældresamarbejde Også i arbejde med unge må det tilstræbes at inddrage den unges forældre i  

 et samarbejde omkring problemer og vanskeligheder.
Og på en række områder kan  

 problemer ikke løses, uden at forældrene involveres, fx hvis den unges  

 vanskeligheder har rod i konflikter på hjemmefronten.
Det er vigtigt, at den  

 unge er enig i, at forældrenes inddrages.
Klubmedarbejdere må derfor være  

 parat til at søge at overbevise eller forklare den unge, hvorfor det er  

 nødvendigt.
Klubmedarbejdere bør være meget varsomme med at involvere forældrene imod  

 den unges vilje.
Det bør alene ske, hvor det er absolut nødvendigt, og altid  

 med klar melding til den unge om, at det bliver man nødt til.
Oplever den  

 unge tillidsbrud fra medarbejdernes side, kan det resultere i, at klubben  

 mister kontakten med den unge netop på et tidspunkt, hvor den unge især kan  

 have behov for særlig voksenstøtte.
 Det betyder ikke, at forældrene skal tilsidesættes, men skal de inddrages  

 uden den unges samtykke, kan det i visse tilfælde - afhængigt af den konkrete  

 problemstilling - være hensigtsmæssigt, at klubben overlader dette til  

 socialforvaltningen i kommunen.
2.4.4. Videregivelse af oplysninger Hvis man finder grundlag for at inddrage kommunens socialforvaltning eller  

 andre relevante parter som fx skolen, må der arbejdes kraftigt på, at den  

 unge selv er med på det og giver sit samtykke til, at oplysninger  

 videregives.
Lykkes dette ikke, må det vurderes, om en underretning uden  

 samtykke er nødvendig af hensyn til den unges situation.
Pligten foreligger, når barnet eller den unge har vanskeligheder i forhold  

 til sine daglige omgivelser, skolen eller samfundet, eller når barnet i  

 øvrigt lever under utilfredsstillende forhold.
Tilsvarende gælder, når barnet  

 eller den unge har behov for hjælpeforanstaltninger på grund af et vidtgående  

 fysisk eller psykisk handicap.
Se § 2 i Socialministeriets bekendtgørelse nr.  

 889 af 11. december 1986 om underretningspligt over for det sociale udvalg  

 (nu kommunalbestyrelsen) efter bistandsloven.
 Det er vigtigt, at den unge bliver orienteret om kommunens muligheder for  

 at hjælpe, inden der sker en underretning.
 Hvis en underretning foretages uden den unges samtykke, bør man give den  

 unge besked om, at man gør det, og hvorfor man finder det nødvendigt.
 Der henvises til mere udførlig omtale i pkt. 2.2.4 og afsnit 3.
Det skal bemærkes, at underretningspligten for ansatte i klubsektoren  

 drejer sig om en pligt til at underrette kommunalbestyrelsen, men at  

 klubmedarbejderen ikke har en pligt til at underrette den unges forældre imod  

 den unges egen vilje.
Forvaltningen skal derimod i forbindelse med  

 undersøgelse af den unges forhold og iværksættelse af hjælpeforanstaltninger  

 inddrage den unges forældre, fordi forældremyndighedsindehaveren - så længe  

 den unge er under 18 år - har ansvaret for den unge.
Klubmedarbejderen bør  

 orientere den unge, om at forvaltningen kan blive nødt til at kontakte  

 familien.
Eksempel Peter på 15 år har almindeligvis været en glad og positiv dreng, der er  

 kommet godt overens med de andre medlemmer og med medarbejderne.
En periode  

 møder han ikke op i klubben ligeså tit som før, men ingen lægger særlig vægt  

 på det, fordi man ved, at han har mange andre fritidsinteresser og også går  

 op i sit skolearbejde i 9. klasse.
Men når han møder, virker han mere  

 uligevægtig, end man kender ham fra tidligere: farer hurtigere op i  

 diskussioner, driller de yngre ved bordtennisbordet, men spiller ikke længere  

 med selv.
Andre gange trækker han sig mere tilbage i sofaen med blade og  

 magasiner eller sidder for sig selv med computer-spil.
Medarbejderne snakker om den voldsomme udvikling, Peter gennemgår, men ser  

 det som helt normale træk som led i pubertetens naturlige forløb.
En fredag  

 møder han op i klubben synligt beruset.
Personalet diskuterer Peter og er  

 delt i to grupper: Nogle mener, det er en naturlig udviklingsproces, Peter  

 gennemlever, andre begynder at blive bekymret, fordi forandringerne med Peter  

 er væsentlig kraftigere end for de fleste andre drenge i den alder.
Man bliver dog enig om i første omgang at følge Peters adfærd lidt ekstra  

 og være særligt opmærksom, når man snakker med ham.
Et par uger senere kommer  

 Peter endnu en gang med blanke øjne og lugtende af øl i klubben.
Denne gang  

 er det imidlertid en tirsdag aften og ikke op til en week-end.
Dette vækker  

 mere bekymring hos personalet.
Man bliver enig om, at Niels skal tage en snak med Peter, fordi han er den  

 medarbejder, der har bedst kontakt med ham.
Niels forsøger den samme tirsdag  

 aften uden held; Peter er afvisende, han har ikke behov for at snakke om  

 noget som helst, og Niels må give op; også i erkendelse af, at tidspunktet  

 ikke er det rette, når Peter er påvirket.
Næste aften kommer Peter igen, og Niels griber fat i ham.
Denne gang siger  

 han lige ud til Peter, at han slipper ham ikke, fordi han er bekymret for ham  

 og ikke vil se på, at han isolerer sig og ter sig dumt.
Niels lægger stor  

 vægt på, at Peter får en klar fornemmelse af, at det er positivt ment, at det  

 er fordi Niels ikke er ligeglad med ham.
Niels får brug for al sin  

 tålmodighed og lytteevne samtidig med at han på forskelligt vis spørger til  

 Peters liv, hans fritid, skoledag og familie.
Peter åbner sig Efterhånden løsner det, og Niels opnår at få små glimt af Peters liv:  

 Moderens samlever, som Peter i barndommen har haft et godt forhold til, har  

 svært ved at tackle Peters pubertet, og moderen nægter at indse, at forholdet  

 mellem hendes søn og kæreste ikke er som før.
Peter føler sig afvist af dem  

 begge og ønsker at flytte hjemmefra.
Det kommer efterhånden også frem, at  

 Peter flere gange har sovet hos venner om natten og også har pjækket fra  

 skolen.
Han ryger indimellem lidt hash, for »så bliver jeg ligeglad med  

 det hele«.
Det er nu taget hul på Peters problem, men løsningen kan ikke foregå i  

 klubben alene.
Peter vil ikke, at der skal snakkes med moderen eller skolen,  

 men Niels får overtalt ham til, at de to sammen tager kontakt til en  

 sagsbehandler i kommunens ungdomsrådgivning.
Peter lukker af Vi kan også forestille os, at Niels i sin samtale med Peter ikke kommer  

 nogen vegne.
Peter åbner ikke op, han vil ikke have hjælp, synes ikke selv,  

 han har noget problem, kun at de voksne, inkl.
Niels er nogle idioter, der  

 blander sig, og han melder sig med øjeblikkelig virkning ud af klubben.
Niels  

 opdager sent samme aften, at Peter hænger udenfor centret synligt beruset  

 sammen med en gruppe ældre unge, som »alle« ved er stofmisbrugere,  

 og som Niels har mistanke om også sælger stoffer.
Eksemplet illustrerer, at det ofte kan være svært at vide, hvornår en ungs  

 ændrede opførsel er led i en naturlig udviklingsproces og hvornår, det er et  

 faresignal, som kræver en opfølgning.
Der må samlet lyttes til alle Peters  

 signaler, hans reaktioner og adfærd.
Føler personalet usikkerhed om den  

 videre håndtering af sagen, kan de søge råd og vejledning hos andre  

 faggrupper i kommunen/amtskommunen, fx hos kommunens socialforvaltning,  

 ungdomsrådgivning el.lign.
Tavshedspligten brydes ikke, så længe der ikke  

 nævnes personnavn eller på anden måde gives oplysninger, der kan identificere  

 Peter.
Det er vigtigt, at klubben ikke slipper kontakten til Peter, men følger  

 ham - om nødvendigt ved aktivt at opsøge ham, hvis han ikke vender tilbage  

 til klubben.
Hvis klubben heller ikke på denne måde kommer videre med Peter,  

 har klubben et ansvar for at sikre sig, at andre instanser overtager  

 opfølgningen af Peter.
 Klubben må beslutte, om der er grundlag for en underretning til  

 socialforvaltningen uden Peters samtykke, hvis man efter gentagne forsøg  

 stadig ikke opnår kontakt med ham, eller han nægter at nogen som helst skal  

 informeres om hans situation.
 I Peters tilfælde vil der være grundlag for en underretning, fordi han  

 befinder sig i en situation, der rummer en klar risiko for store problemer  

 samtidigt med, at han vender ryggen både til de voksne, der forsøger at komme  

 ham i møde, og til det positive ungdomsmiljø, han har været en del af.
 Efter underretningen til kommunen har klubben ikke krav på at få at vide,  

 om der bliver iværksat hjælpe- og støtteforanstaltninger eller hvilken form  

 for indsats der bliver tale om.
 Af hensyn til en samlet indsats over for Peter bør der imidlertid i så  

 stor udstrækning som muligt tilstræbes samarbejde mellem de forskellige  

 instanser, der har kontakt med ham.
2.5. Kommunale sagsbehandlere 2.5.1. Hvad er den kommunale forvaltning? Der bruges i daglig tale en række forskellige betegnelser for den  

 kommunale forvaltning fx kommunen, socialforvaltningen, bistandskontoret,  

 socialcentret, fritidsforvaltningen, skoleforvaltningen og PPR.
Der kan  

 derfor være behov for en kort beskrivelse af en typisk kommunal organisation.
 Kommunalbestyrelsen har det overordnede ansvar i kommunen, og alle de  

 øvrige kommunale organer er underlagt den.
 Kommunalbestyrelsen vælger blandt sine medlemmer en formand, borgmesteren.  

 Borgmesteren er også den daglige leder af kommunens administration og skal i  

 den forbindelse sørge for, at kommunalbestyrelsens beslutninger udføres.
Kommunalbestyrelsen skal nedsætte et økonomiudvalg og yderligere mindst et  

 permanent udvalg - kaldet »stående udvalg« - som skal sørge for den  

 umiddelbare forvaltning af kommunens opgaver.
Herudover skal kommunen i  

 henhold til bistandslovens § 126 nedsætte et børn og unge-udvalg.
Udvalget  

 består af tre medlemmer af kommunalbestyrelsen, byretsdommeren i retskredsen  

 samt en pædagogisk-psykologisk sagkyndig.
Der henvises i øvrigt til afsnittet  

 nedenfor.
 En kommune har typisk tre stående udvalg, nemlig et socialudvalg, et  

 udvalg for teknik og miljø og et udvalg for undervisning og kultur.
Nogle kommuner har et skole- og kulturudvalg, der tager sig af samtlige  

 opgaver vedrørende børneområdet, som f.eks. børnetilskud, daginstitutioner og  

 skoler.
Andre kommuner har et socialudvalg, der tager sig af samtlige opgaver  

 efter den sociale lovgivning og dermed er udvalg for hele familien.
Kommunalbestyrelsen har beslutningskompetencen og kan derfor altid kræve  

 en hvilken som helst sag forelagt til behandling og afgørelse.
Dette gælder  

 dog ikke sociale sager vedrørende enkeltpersoners forhold, som på grund af  

 personfølsomme oplysninger ikke kan behandles af kommunalbestyrelsen.
I  

 praksis træffer det/de stående udvalg og de ansatte i den kommunale  

 administration afgørelse i langt de fleste sager.
Kun større og mere  

 principielle sager behandles i den samlede kommunalbestyrelse.
Kommunens administration er normalt delt op i forskellige forvaltninger  

 (forvaltningsgrene), fx en teknisk forvaltning, en social- og  

 sundhedsforvaltning, en økonomisk forvaltning, en skole- og kulturforvaltning  

 og en skatteforvaltning.
Kommunalbestyrelsen er frit stillet med hensyn til  

 indretning af den kommunale administration.
Det er kommunalbestyrelsens og  

 borgmesterens ansvar, at administrationen fungerer tilfredsstillende.
Nogle kommuner har kun en forvaltning, der så betjener samtlige udvalg.
I  

 andre kommuner er der flere forvaltningsgrene, således at f.eks. det sociale  

 udvalg betjenes af en socialforvaltning eller eventuelt af flere  

 forvaltningsgrene (børneforvaltning, familieforvaltning).
Selv om udvalgene dækker forskellige dele af den sociale lovgivning eller  

 hele lovgivningen, og selv om der er en eller flere forvaltningsgrene, er der  

 tale om en myndighed og en forvaltning i forhold til forvaltningslovens § 28.  

 I forhold til forvaltningslovens § 29 kan der blive tale om andre dele af  

 forvaltningen inden for samme kommune.
Der henvises til afsnit 3.5.6.
Børn og unge-udvalget En undtagelse er dog børn og unge-udvalget, som er en selvstændig  

 forvaltningsmyndighed efter forvaltningslovens § 28. Der henvises til afsnit  

 3.5.2. om selvstændige forvaltningsmyndigheder og neden for om sagens  

 behandling i børn og unge-udvalget.
2.5.2. Om sagen i socialforvaltningen Inden for børn- og ungeområdet kan sagsbehandleren have et arbejde, der  

 omfatter hele familien, eller sagsbehandleren kan være i en særlig faggruppe,  

 der omfatter en del af arbejdet med en familie.
Sagsbehandleren skal være opmærksom på bistandslovens § 28 om rådgivning  

 og vejledning.
Rådgivningen og vejledningen efter § 28 omfatter hele familien  

 situation, og sagsbehandlerens opgaver kan i dette tilfælde spænde lige fra  

 henvisning til andre - fx pladsanvisningen - til forberedelse af en sag om  

 foranstaltninger for børn og unge uden forældremyndighedsindehaverens  

 samtykke.
 Det er i dette spænd, at sagsbehandleren skal medvirke til løsninger på  

 børnenes, de unges og familiens problemer.
Samarbejdet med andre faggrupper og forvaltninger Det første møde med en familie, der har problemer, vil normalt først og  

 fremmest dreje sig om at få så mange oplysninger som muligt til brug for at  

 finde de rigtige løsninger.
Sagsbehandleren skal medvirke til løsning af børnenes, de unges og  

 familiens problemer.
Dette sker i samarbejde med andre faggrupper: personer,  

 der kan yde praktisk, pædagogisk støtte i hjemmet, personlig rådgiver,  

 forvaltningens psykolog, der undersøger eller behandler familien.
 Det kan også være kontakt til familiebehandlingsinstitutioner,  

 døgninstitutioner og praktiserende læger.
 Det er vigtigt i dette spænd, at familien, børnene og de unge hele tiden  

 så vidt muligt orienteres om de andre faggruppers muligheder for og medvirken  

 til en løsning af problemerne.
 Men det er også vigtigt at gøre det klart for familien og de unge, at  

 sagsbehandleren ikke alene kan løse problemerne men kan være nødt til at  

 inddrage andre faggrupper.
Forældrene, barnet eller den unge må aldrig opleve, at sagsbehandleren går  

 bag om ryggen på dem.
Dette gælder også i de tilfælde, hvor betingelserne for  

 at anvende den meget vidtgående mulighed for at indhente oplysninger efter  

 bistandslovens § 17 er opfyldt.
Sagsbehandleren som rådgiver for andre (institutionerne m.fl.) Den kommunale sagsbehandler bliver ofte kontaktet af andre, fx af  

 institutioner, om konkrete problemer i forbindelse med videregivelse af  

 oplysninger.
Det kan være henvendelser om et barn, som ikke trives, og som  

 pædagogen, sundhedsplejersken eller læreren ikke ved, hvad de skal stille op  

 med.
Der kan i den forbindelse opstå tvivl om, hvorvidt henvendelsen er en  

 henvendelse om råd og vejledning i forbindelse med tavshedspligtsreglerne  

 eller, om der foreligger en egentlig underretning efter bistandslovens § 19.
 Løsningen kan være, at der skal henvises til fx PPR eller at den  

 pågældende skal rådes til at tale med forældrene om barnets problemer.
Men der kan også ligge en skjult underretning i henvendelsen, således at  

 socialforvaltningen skal tage sagen op og give meddelelse til forældrene.
Det  

 er derfor vigtigt, at sagsbehandleren orienterer sundhedsplejersken,  

 pædagogen eller læreren om, at man opfatter det som en underretning, som man  

 vil følge op.
I alle tilfælde må der rådes til åbenhed og dialog i relation til  

 forældrene.
Både institutionen og sagsbehandleren må gå i dialog med  

 forældrene, således at forældrene ikke føler, at man går bag om ryggen på  

 dem.
 Dialogen mellem forvaltningen og institutionerne er svær på grund af det  

 særligt følsomme område, og det er derfor vigtigt, at den bakkes op af både  

 forvaltning og institution.
 Heller ikke den kommunale sagsbehandler skal alene løse alle  

 tvivlsspørgsmål om tavshedspligtsreglerne men kan drøfte konkrete  

 henvendelser med andre i forvaltningen, der også kender den pågældende  

 families problemer, eller give en besked videre til den rette sagsbehandler.
 En anden løsning kunne være, at læreren på skolen havde en fast kontakt i  

 forvaltningen, og at forvaltningen også havde faste personer på  

 institutionerne med henblik på anonym rådgivning eller drøftelse af konkrete  

 problemer i anonym form.
Tavshedspligten kan også blive aktuel i forhold til andre end de  

 offentlige myndigheder.
Tavshedspligten vil i almindelighed være til hinder  

 for, at der videregives fortrolige oplysninger til private personer fx en  

 samlever, bedsteforældrene, søskende og andre nærtstående.
Spørgsmålet om at  

 videregive fortrolige oplysninger i disse tilfælde er reguleret af  

 forvaltningslovens § 27 og straffelovens §§ 152 og 152 e.
Kun hvis der er  

 givet samtykke, kan man drøfte sagen med andre nærtstående.
2.5.3. Forelæggelse for børn og unge-udvalget I Socialministeriets bekendtgørelse nr. 889 af 30. oktober 1992 om  

 forretningsorden for børn og unge-udvalgene er det bl.a. fastsat, at  

 kommunalbestyrelsen sørger for, at sagen forelægges børn og unge-udvalget  

 tillige med sagens akter og en indstilling om sagens afgørelse.
For så vidt angår sager om anbringelse efter bistandslovens § 35  

 fastsættes det i lovens § 123, at en indstilling om anbringelse uden for  

 hjemmet efter § 35 skal indeholde en redegørelse for Der opstilles hermed nogle basale krav til indstillingen om en  

 tvangsmæssig anbringelse.
Formålet hermed er at få en større gennemskuelighed  

 med hensyn til beslutningsgrundlaget.
Kravet til indstillingen har til formål  

 at højne kvaliteten i sagsbehandlingen.
For indehaveren af  

 forældremyndigheden og dennes advokat betyder det, at de kan stille krav om,  

 at disse oplysninger skal være omfattet af indstillingen, når denne  

 forelægges børn og unge-udvalget.
 De udtrykkelige krav til indstillingen gælder kun tvangsmæssig anbringelse  

 efter § 35, da en sådan må betegnes som den mest vidtgående af de  

 foranstaltninger, der kan gennemføres tvangsmæssigt.
Selv om kravene kun er lovfæstede for så vidt angår anbringelse efter §  

 35, vil der også i de øvrige situationer - forud for en afgørelse om et  

 tvangsmæssigt indgreb - skulle udfærdiges en indstilling, der giver det bedst  

 mulige grundlag for at træffe beslutningen.
Efter bistandslovens § 127, stk.  

 2, og forretningsordenens § 6, påhviler det således dommeren at vurdere, om  

 beslutningsgrundlaget er tilstrækkeligt.
Sagsbehandleren kan have arbejdsopgaver både for den almindelige  

 børneforvaltning og for den del af forvaltningen, der arbejder for børn og  

 unge-udvalget.
Sagsbehandleren kan derfor komme i den situation at samarbejde  

 med en familie, hvor en del af arbejdet foregår for den selvstændige  

 forvaltningsmyndighed - børn og unge-udvalget - og for socialforvaltningen.
I  

 det daglige arbejde skal man være opmærksom på, at oplysninger om familien,  

 der skal videregives mellem den almindelige familiesag, dvs. sagen i  

 forvaltningen, og børnesagen, dvs. sagen i børn og unge-udvalget, er omfattet  

 af de skærpede betingelser i forvaltningslovens § 28. Det er imidlertid også  

 i disse situationer vigtigt på så tidligt et tidspunkt som muligt at søge at  

 indhente familiens samtykke til videregivelsen, selvom videregivelsen i  

 almindelighed vil kunne ske uden samtykke.
Eksempel Et barn, der har været anbragt uden for hjemmet uden forældrenes samtykke,  

 hjemgives af landsretten og får ophold hos faderen.
Der er fælles  

 forældremyndighed.
Moderen var indstillet på, at barnet fik ophold hos  

 faderen, fordi barnet oprindeligt var fjernet på grund af hendes forhold.  

 Faderen flytter nu med barnet fra kommunen.
Kommunen har store  

 betænkeligheder, fordi man kender forholdene hos faderen, som er af en sådan  

 karakter, at kommunen bør følge udviklingen efter hjemgivelsen.
 Barnets sagsbehandler er i tvivl om, hvorvidt hun skal give oplysningerne  

 om barnet og faderen videre til den nye kommune.
Sagsbehandleren skal give besked om den tilflyttede familie til den nye  

 kommune, fordi der er en formodning om, at barnet får behov for bistand.
Den  

 nye kommune har krav på at vide, at den nytilflyttede familie kan have  

 problemer, også fordi kommunen har tilsynsforpligtelse med børn og unge i  

 kommunen.
Eksempel Morten og Marianne er skilt.
Morten har forældremyndigheden over Emil, og  

 Marianne har forældremyndigheden over Josephine.
Børnene bor hos indehaveren  

 af forældremyndigheden.Marianne har fået det tiltagende dårligere i den  

 sidste tid.
Dagen før Emil skal på samværsbesøg hos Marianne, har hun forsøgt  

 at kvæle Josephine.
Josephine er indlagt på sygehus.
Sagsbehandleren er i  

 tvivl om, hvorvidt hun skal sige dette til Morten.
 Oplysningen om kvælningsforsøget er i sig selv en fortrolig oplysning.  

 Sagsbehandleren skal altid nøje overveje den konkrete situation, inden  

 oplysningerne videregives.
Den her beskrevne situation er imidlertid så alvorlig, at sagsbehandleren  

 må underrette Morten om kvælningsforsøget.
Der er således tale om en  

 berettiget videregivelse af oplysningen.
Samværsfastsættelsen må omgående  

 søges ændret i Statsamtet.
Tværfagligt samarbejde En del kommuner har på børn- og ungeområdet praktisk indrettet sig på den  

 måde, at man har opdelt sig i distrikter, hvor man har oprettet et  

 tværfagligt samarbejde.
I distrikterne indkalder fx en daginstitution en gang  

 om måneden distriktets pædagoger i daginstitutioner, skoler og  

 fritidsordninger til at komme og drøfte deres »bekymringssager«  

 anonymt med en repræsentant for PPR og/eller socialforvaltningen.
 Afsnit 3. Reglerne om tavshedspligt og videregivelse af oplysninger.
3.1. Indledende bemærkninger om de gældende regler Den følgende fremstilling har til formål at give en oversigt over de  

 gældende regler om tavshedspligt og om videregivelse og indhentning af  

 oplysninger specielt med henblik på sociale sager på børn og unge-området.
 De almindelige regler om tavshedspligt for personer, der er ansat i den  

 offentlige forvaltning, herunder i kommunerne, findes i forvaltningslovens  

 kapitel 8 (§ 27 - § 32) og i straffelovens § 152.
Personer, der virker i den private sektor, er som udgangspunkt ikke  

 undergivet tavshedspligt efter de nævnte bestemmelser.
Lovgivningen  

 indeholder imidlertid en lang række bestemmelser, der indebærer, at visse  

 grupper af private er undergivet tavshedspligt.
Dette gælder fx private, som  

 er beskæftiget med opgaver, der udføres efter aftale med en offentlig  

 myndighed, samt personer, der udøver en virksomhed eller et erhverv i medfør  

 af offentlig beskikkelse eller anerkendelse, jf. straffelovens §§ 152 a og b.  

 Det samme gælder for de pågældende personers medarbejdere, jf. straffelovens  

 § 152 c.
Ud over de almindelige regler om tavshedspligt i forvaltningsloven og  

 straffeloven findes der i lovgivningen særlige regler om tavshedspligt for  

 enkelte faggrupper.
Her knytter tavshedspligten sig ikke til, om den  

 pågældende virker i det offentlige eller i det private regi men til  

 tilhørsforholdet til en bestemt faggruppe.
Dette gælder fx for læger og  

 sygeplejersker.
Det forhold at en person ikke selv er undergivet tavshedspligt, indebærer  

 ikke, at den pågældende frit kan videregive enhver oplysning.
Efter  

 straffelovens § 152 d, stk. 2, straffes bl.a. den, der uberettiget  

 videregiver oplysninger om enkeltpersoners rent private forhold, som er  

 fremkommet ved en overtrædelse af tavshedspligten efter straffelovens §§  

 152-152 c (såkaldt meddelelseshæleri). Og efter straffelovens § 264 d  

 straffes den, der uberettiget videregiver oplysninger eller billeder om en  

 anden persons private forhold.
3.2. Generelt om tavshedspligt og videregivelse af oplysninger I almindelighed gælder det, at personer, der er undergivet tavshedspligt,  

 ikke har tavshedspligt med hensyn til enhver oplysning, som den pågældende  

 får kendskab til i forbindelse med sit arbejde.
Normalt omfatter  

 tavshedspligten alene oplysninger af en vis følsom karakter, de såkaldte  

 fortrolige oplysninger.
Oplysninger der ikke er fortrolige, kan normalt frit  

 videregives.
Under punkt 3.4 behandles spørgsmålet om, hvilke oplysninger der  

 er fortrolige og dermed tavshedsbelagte.
Når en oplysning er fortrolig, betyder det bl.a., at der gælder  

 begrænsninger i adgangen til at videregive den pågældende oplysning.
Enhver  

 videregivelse er imidlertid ikke udelukket.
Under punkt 3.5 behandles  

 spørgsmålet om, i hvilket omfang fortrolige oplysninger kan (eller skal)  

 videregives.
 Indledningsvis gøres der under punkt 3.3. nogle bemærkninger om  

 spørgsmålet om, hvem tavshedspligten gælder for.
3.3. Hvem er undergivet tavshedspligt? Enhver, der virker eller har virket i offentlig tjeneste eller hverv, har  

 tavshedspligt med hensyn til fortrolige oplysninger, jf. straffelovens § 152.
Bestemmelsen gælder bl.a. for personer ansat i den offentlige forvaltning.  

 Sådanne personer er herudover omfattet af forvaltningslovens regler om  

 tavshedspligt.
Tavshedspligten gælder for alle ansatte, både tjenestemænd og  

 overenskomstansatte, hvad enten der er tale om fuldtids- eller  

 deltidsansættelse.
Tavshedspligten gælder endvidere for personer, der er  

 medlemmer af offentlige nævn og råd, herunder byråd/kommunalbestyrelser og  

 skolebestyrelser.
Elever og studerende, der i en periode eller under hele  

 uddannelsen er knyttet til en myndighed, er også omfattet at tavshedspligten.  

 Dette gælder, uanset om hvervet er lønnet eller ulønnet.
Derimod antages  

 skolepraktikanter ikke umiddelbart at være omfattet af den tavshedspligt, der  

 gælder for personer, der virker inden for den offentlige forvaltning.
Sådanne  

 praktikanter vil dog kunne pålægges tavshedspligt efter forvaltningslovens §  

 27, stk. 3, og de vil under alle omstændigheder være omfattet af den  

 almindelige bestemmelse i straffelovens § 264 d.
Den offentlige forvaltning omfatter både statslige og kommunale  

 myndigheder.
Sagsbehandleren på bistandskontoret, folkeskolelæreren,  

 pædagogen, sundhedsplejersken, kommunalbestyrelsesmedlemmet, medlemmet af  

 børn og unge-udvalget m.fl. har således tavshedspligt.
Til den offentlige forvaltning henregnes også selvejende institutioner,  

 der har indgået standardoverenskomst efter bistandsloven med en kommune eller  

 amtskommune - fx vuggestuer, børnehaver og døgninstitutioner.
Personalet på  

 sådanne institutioner har derfor tavshedspligt efter de samme regler, som  

 ansatte i andre dele af den offentlige forvaltning.
Private pasningsordninger, godkendte opholdssteder - herunder  

 plejefamilier, og private skoler er derimod ikke en del af den offentlige  

 forvaltning.
De ansatte her er således ikke undergivet de ovenfor nævnte  

 regler om tavshedspligt.
De pågældende kan imidlertid være undergivet andre  

 tavshedspligtsforskrifter.
Fx antages det, at personalet i private  

 pasningsordninger (de såkaldte puljeordninger), der modtager tilskud efter  

 bistandslovens § 70, og som etableres ved aftale med vedkommende kommune, er  

 omfattet af tavshedspligten efter straffelovens § 152 a.
Det samme antages  

 for så vidt angår godkendte opholdssteder - herunder plejefamilier.
Endvidere  

 gælder naturligvis de almindelige regler om beskyttelse af oplysninger om  

 private forhold, jf. straffelovens § 264 d.
Som nævnt under punkt 3.1 kan for visse faggrupper gælde særlige regler om  

 tavshedspligt.
Det er dog tvivlsomt, om den tavshedspligt, der følger af de  

 pågældende særlovsbestemmelser, har nogen selvstændig betydning ved siden af  

 de almindelige tavshedspligtsregler, som de pågældende tillige er omfattet  

 af.
3.4. Hvilke oplysninger er fortrolige? Efter straffelovens § 152, stk. 3, er en oplysning fortrolig, når den ved  

 lov eller anden gyldig bestemmelse er betegnet som sådan, eller når det i  

 øvrigt er nødvendigt at hemmeligholde den for at varetage væsentlige hensyn  

 til offentlige eller private interesser.
Uden for de tilfælde, hvor det i lov eller anden gyldig bestemmelse er  

 fastsat, at bestemte oplysninger er fortrolige, beror afgørelsen af  

 spørgsmålet om fortrolighed således på en konkret bedømmelse af hensynet til  

 offentlige eller private interesser.
Bestemmelsen indeholder ikke nærmere  

 vejledning herom.
I forvaltningslovens § 27 er der som supplement til den generelle  

 formulering af bestemmelsen i straffeloven foretaget en ikke udtømmende  

 opregning af hensyn, der kan føre til, at en oplysning må betegnes som  

 fortrolig.
Blandt de hensyn til private interesser, der kan nødvendiggøre  

 hemmeligholdelse, nævnes bl.a. hensynet til enkeltpersoners interesse i at  

 beskytte oplysninger om deres personlige, herunder økonomiske, forhold, jf. §  

 27, stk. 1, nr. 6. I det følgende uddybes § 27, stk. 1, nr. 6, nærmere, da  

 det inden for det sociale område er tavshedspligtens rækkevidde i forhold til  

 oplysninger om enkeltpersoners personlige forhold, der har størst praktisk  

 betydning.
Bestemmelsen i § 27, stk. 1, nr. 6, har til formål at sikre beskyttelsen  

 af privatlivets fred.
Omfattet af bestemmelsen er først og fremmest  

 oplysninger om enkeltpersoners rent private forhold, herunder oplysninger om  

 race, religion og hudfarve, oplysninger om politiske, foreningsmæssige,  

 seksuelle og strafbare forhold, om helbredsforhold, væsentlige sociale  

 problemer og om misbrug af nydelsesmidler og lignende.
Kredsen af fortrolige oplysninger er imidlertid ikke begrænset til sådanne  

 særligt følsomme oplysninger.
Også andre oplysninger om enkeltpersoners  

 forhold, der ikke er umiddelbart tilgængelige for andre, som kommer i  

 forbindelse med den pågældende, vil kunne være omfattet af tavshedspligten.  

 Det gælder fx oplysninger om familiemæssige og økonomiske forhold og om  

 sociale problemer, selv om de ikke kan betegnes som væsentlige.
Den blotte  

 oplysning om at en navngiven person har en social sag kan være en fortrolig  

 oplysning.
Adresse-, opholds-, civilstands-, og andre statusoplysninger er  

 derimod normalt ikke af fortrolig karakter, medmindre oplysningerne afslører  

 noget bagvedliggende følsomt, fx en oplysning om fængselsophold eller om  

 ophold på en psykiatrisk afdeling.
CPR-nummer betragtes som en fortrolig  

 oplysning.
3.5. I hvilket omfang kan fortrolige oplysninger videregives eller  

 indhentes? 3.5.1. Indledning Som anført ovenfor under punkt 3.2 er det forhold, at en oplysning er  

 fortrolig, ikke ensbetydende med, at videregivelse i intet tilfælde må ske.  

 Den almindelige regel går ud på, at videregivelse kan ske i det omfang,  

 videregivelsen ikke er uberettiget, jf. herved straffelovens § 152, hvorefter  

 kun den uberettigede videregivelse (og udnyttelse) af fortrolige oplysninger  

 er strafbar.
Efter bestemmelsen i straffelovens § 152 e foreligger der fx  

 ikke en krænkelse af tavshedspligten, hvis den pågældende er forpligtet til  

 at videregive oplysningen eller handler i berettiget varetagelse af åbenbar  

 almeninteresse eller af eget eller andres tarv.
Visse former for videregivelse er nærmere reguleret i forvaltningsloven og  

 i registerlovgivningen.
Er der tale om videregivelse af personoplysninger fra  

 et register, er spørgsmålet om videregivelse omfattet af lov om offentlige  

 myndigheders registre.
I det følgende omtales alene reguleringen i  

 forvaltningsloven.
 Der kan skelnes mellem tre former for videregivelse:
 For det første kan der være spørgsmål om videregivelse af fortrolige  

 oplysninger fra en forvaltningsmyndighed til en anden forvaltningsmyndighed.  

 Denne form for ekstern videregivelse behandles under pkt. 3.5.3.
 En anden form for ekstern videregivelse består i videregivelse fra en  

 forvaltningsmyndighed til en udenforstående (ikke- forvaltningsmyndighed).  

 Dette spørgsmål behandles under pkt. 3.5.4.
Endelig kan fortrolige oplysninger udveksles mellem personer eller enheder  

 inden for samme forvaltningsmyndighed.
Denne interne videregivelse behandles  

 under pkt. 3.5.5.
For at afgøre, hvilken af de tre anførte videregivelsessituationer der er  

 tale om, er det indledningsvis nødvendigt at fastlægge, hvad der skal forstås  

 ved en selvstændig forvaltningsmyndighed.
Dette spørgsmål behandles under  

 pkt. 3.5.2.
 De særlige regler om ansøgningssager behandles under punkt 3.5.6.
3.5.2. Hvad er en selvstændig forvaltningsmyndighed? Som selvstændige forvaltningsmyndigheder anses ud over ministerier  

 (departementer), styrelser, direktorater, statsamter, kommuner, amtskommuner,  

 de sociale ankenævn m.v. også lokale administrative organer, der ved lov er  

 tillagt en selvstændig kompetence, jf. forvaltningslovens § 28, stk. 6. Børn  

 og unge- udvalget er således en selvstændig myndighed i forhold til  

 vedkommende kommune.
På samme måde antages folkeskolerne at være selvstændige  

 myndigheder i det omfang, de handler inden for en selvstændig kompetence.
Omvendt antages det, at PPR-samarbejdet er en del af den kommunale  

 forvaltning.
Det samme gælder kommunale institutioner og kommunalt ansatte  

 dagplejere, sundhedsplejersker, hjemmehjælpere m.v.
De forskellige forvaltninger inden for en kommune, fx teknisk forvaltning,  

 social- og sundhedsforvaltningen, kulturforvaltningen og skatteforvaltningen,  

 er dele af den kommunale enhedsforvaltning.
Udveksling af oplysninger mellem  

 de forskellige forvaltningsgrene anses derfor for intern.
De kommunale udvalg  

 er på samme måde en del af kommunen og ikke selvstændige myndigheder i  

 forhold til resten af kommunen.
Det gælder nu også det sociale udvalg.
 Institutioner, der er oprettet og organiseret på privatretligt grundlag,  

 henregnes normalt til den private sektor og udgør således ikke en del af den  

 offentlige forvaltning.
På det sociale område findes dog en lang række selvejende institutioner,  

 der har indgået overenskomst efter bistandsloven med en kommune eller  

 amtskommune med den virkning, at institutionerne er undergivet en så intensiv  

 offentlig regulering, tilsyn og kontrol, at de anses for at være en del af  

 den offentlige forvaltning, jf. ovenfor under punkt 3.3. Dette gælder fx en  

 lang række børneinstitutioner og revalideringsinstitutioner.
Sådanne  

 institutioner betragtes som selvstændige forvaltningsmyndigheder både i  

 forhold til den kommunale forvaltning og i forhold til andre lignende  

 institutioner.
3.5.3. Videregivelse fra en forvaltningsmyndighed til en anden  

 forvaltningsmyndighed Forvaltningslovens §§ 28 ff. indeholder særlige regler om adgangen til at  

 videregive fortrolige oplysninger fra en forvaltningsmyndighed til en anden  

 forvaltningsmyndighed.
 Forvaltningslovens § 28 opdeler fortrolige oplysninger i to kategorier,  

 nemlig i oplysninger om rent private forhold og i almindeligt fortrolige  

 oplysninger.
 Oplysninger om rent private forhold.
 Hovedregel:
 Efter § 28, stk. 1, må oplysninger om enkeltpersoners rent private  

 forhold, herunder oplysninger om race, religion og hudfarve, om politiske,  

 foreningsmæssige, seksuelle og strafbare forhold samt oplysninger om  

 helbredsforhold, væsentlige sociale problemer og misbrug af nydelsesmidler og  

 lignende, som hovedregel ikke videregives til en anden forvaltningsmyndighed.
 Undtagelser:
 Oplysninger om rent private forhold kan dog videregives i en række  

 situationer, der er nærmere opregnet i forvaltningslovens § 28, stk. 2.  

 Bestemmelsen indeholder 4 undtagelser fra hovedreglen om, at oplysninger om  

 rent private forhold ikke må videregives til en anden forvaltningsmyndighed.
Det skal fremhæves, at der af hensyn til tillidsforholdet og samarbejdet  

 med de berørte personer i sociale sager i almindelighed kan være grund til  

 først at søge samtykke til videregivelse af fortrolige oplysninger indhentet  

 i videre omfang, end hvad der er påkrævet efter loven.
Hvis dette ikke  

 lykkes, må der tages stilling til, om betingelserne for at videregive de  

 pågældende oplysninger uden samtykke er opfyldt.
 1. Samtykke jf. § 28, stk. 2, nr. 1.
 Den person, oplysningerne angår, kan give samtykke til videregivelsen.
Er der tale om oplysninger, der vedrører et barn eller en ung under 18 år,  

 er det som udgangspunkt forældremyndighedens indehaver, der tager stilling  

 til, om der skal gives samtykke til videregivelse.
Samtykke kan dog meddeles  

 af barnet eller den unge selv, såfremt den pågældende må antages at have den  

 fornødne modenhed til at forstå, hvad et samtykke eller nægtelse af samtykke  

 indebærer.
 Efter myndighedslovens § 7 (afløses med virkning fra 1. januar 1996 af § 2  

 i lov om forældremyndighed og samvær) kan forældremyndighedens indehaver  

 træffe afgørelse om barnets eller den unges personlige forhold ud fra den  

 pågældendes interesse og behov.
Hvis forældremyndighedens indehaver modsætter sig, at oplysninger  

 vedrørende barnet videregives, vil myndigheden derfor - uanset barnets  

 indstilling til spørgsmålet - normalt være afskåret fra at videregive  

 oplysningerne.
Hvis dette er til skade for barnet, kan oplysningerne  

 videregives uden samtykke, hvis betingelserne efter de øvrige undtagelser i §  

 28, stk. 2, er opfyldt.
 Hvis forældrene derimod giver samtykke, men barnet eller den unge ikke  

 selv ønsker, at oplysningerne videregives, må det i almindelighed bero på den  

 konkrete situation, om videregivelse skal ske i henhold til  

 forældresamtykket, eller det vil være mere hensigtsmæssigt at respektere  

 barnets eller den unges beslutning og afstå fra videregivelse.
Et samtykke skal efter § 28, stk. 4, i almindelighed være skriftligt og  

 indeholde oplysning om, hvilken type oplysninger der må videregives, til hvem  

 oplysningerne må videregives og til hvilket formål.
Kravet om skriftlighed  

 kan dog fraviges, når sagens karakter eller omstændighederne i øvrigt taler  

 derfor.
Et samtykke bortfalder senest 1 år efter, at det er givet.
 2. Det følger af lov eller bestemmelser fastsat i  

 henhold til lov, at oplysningen skal videregives, jf. § 28, stk. 2, nr. 2.
Der er i en række love regler om, at en myndighed uden samtykke kan  

 indhente fortrolige oplysninger fra andre, herunder fra andre  

 forvaltningsmyndigheder, til brug for sagsbehandlingen.
I sådanne  

 bestemmelser anvendes ofte udtrykket »afkræve«.
Den, der modtager  

 en sådan anmodning, har således pligt til at videregive de ønskede  

 oplysninger.
Som eksempel på en sådan bestemmelse inden for de sociale område kan  

 nævnes bistandslovens § 17, hvori det bl.a. er fastsat, at  

 socialforvaltningen kan afkræve andre, der har kendskab til forholdene,  

 oplysninger, som må anses for nødvendige for sagen.
Tilsvarende bestemmelser  

 findes i lov om social pension og i sygedagpengeloven.
Pligten til videregivelse efter bistandslovens § 17 indtræder, når der  

 fremsættes en anmodning.
Der findes også eksempler på bestemmelser, hvor en  

 videregivelse er pligtmæssig, selv om en anden myndighed ikke har anmodet om  

 de pågældende oplysninger.
Som eksempel på sådanne bestemmelser kan nævnes  

 bistandslovens §§ 19 og 20. I medfør af bistandslovens § 19 har  

 socialministeren fastsat regler om, at personer, der udøver offentlig  

 tjeneste eller hverv, skal underrette det sociale udvalg (nu  

 kommunalbestyrelsen), når de i deres virksomhed bliver bekendt med forhold  

 for børn og unge under 18 år, der må give formodning om, at barnet eller den  

 unge har behov for social bistand, jf. bekendtgørelse nr. 889 af 11. december  

 1986 om underretningspligt over for det sociale udvalg efter bistandsloven.
 Efter bistandslovens § 20 har enhver, herunder ansatte i den offentlige  

 forvaltning, der får kendskab til, at et barn under 18 år fra forældrenes  

 eller andre opdrageres side udsættes for vanrøgt eller nedværdigende  

 behandling eller lever under forhold, der bringer dets sundhed eller  

 udvikling i fare, pligt til at underrette kommunalbestyrelsen.
 Bestemmelsen i § 28, stk. 2, nr. 2, har til formål at sikre, at  

 medarbejdere i den offentlige forvaltning har mulighed for at opfylde den  

 pligt til videregivelse, der følger af sådanne særlovsbestemmelser.
 De nævnte bestemmelser i bistandsloven er behandlet nærmere nedenfor under  

 pkt. 3.6.
 3. Videregivelsen sker til berettiget varetagelse af  

 private eller offentlige interesser, der klart overstiger hensynet til de  

 interesser, der begrunder hemmeligholdelse, herunder hensynet til den,  

 oplysningen angår, jf. § 28, stk. 2, nr. 3.
 Denne undtagelse har fået betegnelsen »værdispringsreglen«,  

 fordi der skal foretages en afvejning af på den ene side den interesse, som  

 den, oplysningen vedrører, har i, at oplysningen hemmeligholdes, op på den  

 anden side karakteren og betydningen af de private eller offentlige  

 interesser, der kan begrunde, at oplysningen videregives til en anden  

 forvaltningsmyndighed.
Spørgsmålet om anvendelse af værdispringsreglen foreligger bl.a. i  

 tilfælde, hvor den, som oplysningen vedrører, vil have en interesse i, at  

 oplysningen ikke videregives, og hvor det derfor ikke er muligt at opnå  

 samtykke hertil.
Det kan fx dreje sig om videregivelse af oplysninger til  

 politiet.
Ved afgørelsen af, om videregivelse efter denne undtagelsesbestemmelse kan  

 ske, skal sagsbehandleren, sundhedsplejersken, pædagogen eller skolelæreren  

 på den ene side tage hensyn til vigtigheden af hemmeligholdelse af  

 oplysningen, og på den anden side de modstående hensyn til offentlige eller  

 private interesser, der taler for videregivelse, herunder hensynet til at  

 hjælpe klienten, forældrene eller barnet.
Det er vigtigt i den forbindelse  

 også at tage hensyn til tillidsforholdet til klienten, forældrene og børnene.
Hvis man er i tvivl, om betingelserne for at videregive en oplysning efter  

 værdispringsreglen er opfyldt, bør man drøfte sagen med sin nærmeste  

 overordnede.
En sådan drøftelse indebærer ikke en uberettiget videregivelse.  

 Der kan i øvrigt - for så vidt angår spørgsmålet om indgivelse af  

 politianmeldelse - henvises til cirkulære nr. 140 af 15. august 1975 om  

 bistandslovens almindelige bestemmelser, pkt. 33. Heri er det bl.a. anført,  

 at social- og sundhedsforvaltningen har pligt til at anmelde tilfælde, hvor  

 den bliver bekendt med forbrydelser mod børn og unge, navnlig i volds- og  

 sædelighedssager.
Social- og sundhedsforvaltningen har dog ikke altid pligt  

 til at foretage anmeldelsen umiddelbart, idet det kan være rimeligt, at  

 forvaltningen selv orienterer sig i sagen, hvis dette kan ske uden skade for  

 en efterfølgende politimæssig efterforskning.
 4. Videregivelsen er et nødvendigt led i sagens  

 behandling eller nødvendig for, at en myndighed kan gennemføre tilsyns- eller  

 kontrolopgaver, jf. § 28, stk. 2, nr. 4.
 Denne undtagelsesbestemmelse har bl.a. til formål at sikre, at der kan  

 videregives fortrolige oplysninger i forbindelse med ankebehandlingen af en  

 sag, eller hvis det er nødvendigt at forelægge sagen for en anden myndighed  

 til udtalelse, inden den afgøres.
Bestemmelsen omfatter også tilfælde, hvor en forvaltningsmyndighed udøver  

 sekretariatsfunktioner for en anden myndighed.
I det omfang der mellem  

 myndighederne udveksles oplysninger om borgernes rent private forhold som led  

 i sekretariatsbetjeningen, kan en sådan videregivelse ske uden samtykke i  

 medfør af bestemmelsen i § 28, stk. 2, nr. 4.
 Almindeligt fortrolige oplysninger.
 Efter forvaltningslovens § 28, stk. 3, må andre fortrolige oplysninger end  

 de, der er nævnt i § 28, stk. 1, - ud over de situationer, der er nævnt i §  

 28, stk. 2, - kun videregives til en anden forvaltningsmyndighed, når det må  

 antages, at oplysningen vil være af væsentlig betydning for  

 modtagermyndighedens virksomhed eller for en afgørelse, som myndigheden skal  

 træffe.
Almindeligt fortrolige oplysninger, som fx oplysninger om økonomiske  

 forhold og om sociale problemer, der ikke kan betegnes som væsentlige, jf.  

 ovenfor under punkt 3.4., kan således videregives uden samtykke i noget  

 videre omfang, end hvad der gælder for de særligt følsomme oplysninger om  

 enkeltpersoners rent private forhold.
Adgangen til videregivelse til anden  

 forvaltningsmyndighed er imidlertid ikke fri.
Der må kun ske videregivelse i  

 det omfang, der er et sagligt behov for det.
 Myndighedernes pligt til at videregive oplysninger.
 Bestemmelserne i forvaltningslovens § 28 fastsætter, i hvilket omfang en  

 forvaltningsmyndighed i forhold til den berørte borger har ret til at  

 videregive fortrolige oplysninger vedrørende den pågældende til en anden  

 forvaltningsmyndighed.
I tilknytning hertil bestemmer forvaltningslovens § 31, at en  

 forvaltningsmyndighed, der er berettiget til at videregive en oplysning, på  

 begæring har pligt hertil, hvis oplysningen er af betydning for den anden  

 myndigheds virksomhed eller for en afgørelse, som myndigheden skal træffe.  

 Retten til videregivelse bliver således til en pligt til videregivelse, når  

 den anden myndighed fremsætter begæring om at få oplysningen.
Pligten  

 indtræder dog ikke, hvis videregivelsen vil påføre myndigheden et merarbejde,  

 der væsentligt overstiger den interesse, den anden myndighed har i at få  

 oplysningerne.
 Bestemmelsen bygger på det synspunkt, at forvaltningsmyndigheder skal  

 hjælpe hinanden i det omfang, lovgivningen ikke er til hinder herfor.
Herudover kan pligt til videregivelse følge af særlige bestemmelser.
Som  

 eksempel kan nævnes de pligtudleveringsbestemmelser, der er beskrevet overfor  

 under omtalen af forvaltningslovens § 28, stk. 2, nr. 2, og retsplejelovens  

 editionsregler.
3.5.4. Videregivelse fra en forvaltningsmyndighed til en udenforstående Forvaltningslovens videregivelsesregler regulerer spørgsmålet om en  

 udveksling af oplysninger mellem forvaltningsmyndigheder.
 De nævnte bestemmelser i forvaltningsloven regulerer ikke direkte  

 spørgsmålet om videregivelse fra en forvaltningsmyndighed til en  

 udenforstående (domstole, Folketinget, Folketingets ombudsmand, udenlandske  

 myndigheder, privatpraktiserende læger m.v.). Spørgsmålet om videregivelse  

 til en ikke-forvaltningsmyndighed må, medmindre de pågældende oplysninger er  

 omfattet af særlige tavshedspligtsforskrifter, bedømmes på grundlag af  

 forvaltningslovens § 27, jf. straffelovens § 152. Ved vurderingen af  

 videregivelsens berettigelse i sådanne tilfælde kan forvaltningslovens regler  

 i § 28 ff. tillægges en vis vejledende betydning.
Videregivelse til private er for en særlig situations vedkommende  

 reguleret i lov nr. 387 af 14. juni 1995 om forældremyndighed og samvær, der  

 træder i kraft den 1. januar 1996. Efter lovens § 19, stk. 1, har den af  

 forældrene, som ikke har forældremyndigheden, ret til efter anmodning at få  

 orientering om barnets forhold fra skoler, børneinstitutioner samt social- og  

 sundhedsvæsenet.
Myndigheden eller institutionen kan nægte at give  

 oplysninger, hvis det er til skade for barnet.
Der må ikke gives fortrolige  

 oplysninger om forældremyndighedsindehaverens forhold.
Efter bestemmelsen i §  

 19, stk. 2, kan statsamtet i særlige tilfælde efter anmodning fra indehaveren  

 af forældremyndigheden eller en af de i stk. 1 nævnte institutioner fratage  

 den af forældrene, der ikke har forældremyndigheden, adgangen til at få  

 orientering om barnet.
3.5.5. Udveksling af fortrolige oplysninger inden for samme  

 forvaltningsmyndighed Når bortses fra ansøgningssager, jf. nedenfor, må adgangen til at udveksle  

 fortrolige oplysninger inden for samme myndighed bedømmes på grundlag af  

 forvaltningslovens § 27 og § 32.
 Adgangen til at udveksle fortrolige oplysninger inden for samme myndighed  

 er forholdsvis vid, men ikke helt fri.
Efter bestemmelsen i § 32 må den, der virker inden for den offentlige  

 forvaltning, ikke i den forbindelse skaffe sig fortrolige oplysninger, som  

 ikke er af betydning for udførelsen af den pågældendes opgaver.
Bestemmelsen  

 sondrer ikke mellem forskellige kategorier af fortrolige oplysninger.
Bestemmelsen har navnlig praktisk betydning for videregivelse inden for  

 samme myndighed.
Dette betyder, at adgangen til at skaffe sig (indhente)  

 fortrolige oplysninger, som den myndighed, man er ansat i, allerede er i  

 besiddelse af, er begrænset.
Refleksvirkningen heraf er, at en medarbejder  

 kun må videregive sådanne oplysninger til en anden medarbejder i myndigheden,  

 når den pågældende medarbejder har et sagligt behov for at få oplysningen.
 Bestemmelsen er ikke til hinder for, at flere sagsbehandlere samarbejder  

 om løsning af sagerne, eller at sædvanlige sagsbehandlingsrutiner følges- fx  

 tilaktering af tidligere sager.
3.5.6. Særlige regler om ansøgningssager Forvaltningslovens § 29 indeholder særlige regler om ansøgningssager.  

 Bestemmelserne bygger på det synspunkt, at en ansøger i almindelighed selv må  

 bestemme, hvilke oplysninger om rent private forhold (§ 28, stk.  

 1-oplysninger) der inddrages i en sag, som den pågældende selv har rejst ved  

 ansøgning.
 Udgangspunktet er, at oplysninger om ansøgerens rent private forhold ikke  

 må indhentes i ansøgningssager, medmindre den pågældende ansøger giver  

 samtykke til indhentningen.
Der skal ikke blot foreligge samtykke til indhentning af sådanne  

 oplysninger fra andre forvaltningsmyndigheder, men også til indhentning fra  

 dele af den samme myndighed.
Inden for den kommunale forvaltning vil hvert af  

 de udvalg, der nedsættes, og de dertil hørende forvaltninger i relation til  

 forvaltningslovens § 29 udgøre en selvstændig forvaltningsgren.
Dette  

 indebærer fx, at socialforvaltningen i almindelighed skal have ansøgerens  

 samtykke for at kunne indhente oplysninger om ansøgerens rent private forhold  

 fra andre dele af den kommunale forvaltning.
 Giver ansøgeren samtykke til indhentning, kan den myndighed, som  

 oplysningerne skal indhentes fra, videregive oplysningerne uden at indhente  

 samtykke efter § 28 til selve videregivelsen.
Nægter ansøgeren at give tilladelse til, at oplysningerne indhentes, vil  

 det typisk have den virkning, at ansøgningen ikke vil kunne imødekommes eller  

 dog ikke imødekommes fuldt ud.
Dette må ansøgeren naturligvis gøres bekendt  

 med.
Bestemmelsen i § 29, stk. 2, indeholder to undtagelser fra hovedreglen om,  

 at indhentning af § 28, stk. 1-oplysninger om ansøgeren kun kan ske med  

 samtykke fra denne.
Indhentning kan således ske uden samtykke, hvis det  

 følger af lov eller af bestemmelser fastsat i henhold til lov, eller hvis  

 særlige hensyn til ansøgeren eller tredjemand klart overstiger ansøgerens  

 interesse i, at oplysningen ikke indhentes.
Disse undtagelser bør kun anvendes i helt særlige tilfælde.
I  

 forarbejderne til forvaltningsloven er det fx forudsat, at myndighederne i  

 ansøgningssager normalt også indhenter samtykke fra ansøgeren, selv om der  

 måtte være hjemmel til at indhente oplysningerne uden samtykke.
Dette gælder  

 dog ikke, hvis de reale hensyn, der ligger bag den specielle hjemmel til  

 indhentning, taler herimod.
Selv om de sociale myndigheder i bistandslovens §  

 17, der også gælder i ansøgningssager inden for bistandsloven, har hjemmel  

 til at indhente oplysninger, bør der således i almindelighed indhentes  

 samtykke fra ansøgeren, før oplysningerne indhentes.
3.6. Bistandslovens regler om videregivelse af oplysninger og  

 underretningspligten Efter bistandslovens § 17, § 22 i lov om social pension og § 36 i  

 sygedagpengeloven kan kommunalbestyrelsen pålægge ansøgeren at skaffe en  

 lægeerklæring samt pålægge ansøgeren at medvirke til sagens oplysning i  

 øvrigt.
Kommunalbestyrelsen kan endvidere afkræve andre, der har kendskab til  

 forholdene, oplysninger, som må anses for nødvendige for sagens behandling,  

 herunder at indhente sygehusjournaler eller udskrifter heraf.
 En så vidtgående bestemmelse bør dog normalt kun bruges af den sociale  

 myndighed, når det har vist sig umuligt at opnå samtykke, og det samtidig  

 skønnes, at oplysningerne er absolut nødvendige.
Bestemmelsen vedrører både ansøgningssager og ikke- ansøgningssager.
De  

 sidste er inden for Socialministeriets område typisk børnesager og uansøgt  

 tilkendelse af førtidspension til personer uden sygdomserkendelse.
 Men under alle omstændigheder er det vigtigt, at borgerens samtykke  

 forsøges indhentet.
Den sociale lovgivning har regler om berettiget videregivelse af  

 oplysninger til brug for behandlingen af sociale sager.
Fx giver  

 bistandslovens § 17 mulighed for berettiget at videregive fortrolige  

 oplysninger fra private eller offentlige myndigheder til socialforvaltningen.
De sociale myndigheder har efter bistandslovens § 17 ret til at indhente  

 fortrolige oplysninger fra andre myndigheder og fra private - fx læge,  

 tandlæge, og arbejdsgiver - når det er nødvendigt af hensyn til sagens  

 behandling.
Set fra de andre myndigheders side eller de privates side vil der  

 ved videregivelsen ikke være tale om brud på tavshedspligten, fordi der efter  

 loven er pligt til det.
Videregivelsen er med andre ord berettiget.
Bistandslovens § 19. Pligtmæssig videregivelse af oplysninger Ifølge bistandslovens § 19 kan socialministeren fastsætte regler,  

 hvorefter personer, der udøver offentlig tjeneste eller hverv, skal  

 underrette kommunalbestyrelsen, hvis de under udøvelsen af tjenesten eller  

 hvervet får kendskab til forhold, der giver formodning om, at en person har  

 behov for social bistand.
Endvidere kan socialministeren fastsætte regler om  

 underretningspligt for andre grupper af personer, der under udøvelsen af  

 deres hverv får kendskab til forhold, som bevirker, at der kan være anledning  

 til hjælpeforanstaltninger efter bistandsloven.
 Sådanne nærmere regler er fastsat i Socialministeriets bekendtgørelse nr.  

 889 af 11. december 1986 om underretningspligt over for det sociale udvalg  

 (nu kommunalbestyrelsen) efter bistandsloven.
 I medfør heraf er der i bekendtgørelsens § 1 fastsat underretningspligt,  

 forstået som en pligtmæssig videregivelse af oplysninger vedrørende børn og  

 unge under 18 år.
 Efter bekendtgørelsens § 2 foreligger pligten, når barnet eller den unge  

 har vanskeligheder i forhold til sine daglige omgivelser, skolen eller  

 samfundet, eller når barnet i øvrigt lever under utilfredsstillende forhold.  

 Tilsvarende gælder, når barnet eller den unge har behov for  

 hjælpeforanstaltninger på grund af et vidtgående fysisk eller psykisk  

 handicap.
 I bekendtgørelsens § 2, stk. 2, fastsættes, at såfremt det må antages, at  

 de pågældende ikke gennem deres egen virksomhed i tjenesten eller hvervet har  

 rimelig mulighed for at afhjælpe vanskelighederne, skal de unge eller  

 børnenes forældre så vidt muligt orienteres om bistandslovens  

 hjælpemuligheder, inden kommunalbestyrelsen underrettes.
 I bekendtgørelsens § 3 fastsættes, at enhver læge skal rette henvendelse  

 til vedkommende kommunalbestyrelse, når de i deres virksomhed bliver bekendt  

 med forhold for børn og unge under 18 år, herunder børn og unge med  

 vidtgående fysiske eller psykiske handicap, der må give formodning om, at  

 barnet eller den unge har behov for social bistand.
 Læger er som de eneste specielt nævnt, fordi man derved får de  

 privatpraktiserende læger ind under underretningspligten.
 Socialministeriet vil efter forhandling med Undervisningsministeriet ændre  

 Socialministeriets bekendtgørelse nr. 889 af 11. december 1986, således at  

 lærere ved de frie grundskoler også bliver omfattet af underretningspligt  

 efter bistandslovens § 19.
I praksis kan det være et problem, hvordan personer, der er omfattet af  

 reglerne om underretning til de sociale myndigheder, kan bevare forældrenes  

 tillid samtidig med, at der påhviler dem en pligt til at underrette i visse  

 situationer.
Den, der underretter de sociale myndigheder, bør under alle  

 omstændigheder i videst muligt omfang orientere forældrene om underretningen.
 En udførlig generel information fra kommunens side om fremgangsmåden ved  

 behandling af sager af denne karakter kan være en støtte til de personer, der  

 er omfattet af underretningspligten i § 19. I de tilfælde, hvor denne  

 information er blevet givet, er der erfaring for, at reglen har fungeret  

 efter hensigten.
Bistandslovens § 20 Bistandsloven fastsætter i § 20, at den der får kendskab til, at et barn  

 under 18 år fra forældres eller andre opdrageres side udsættes for vanrøgt  

 eller nedværdigende behandling eller lever under forhold, der bringer dets  

 sundhed eller udvikling i fare, har pligt til at underrette  

 kommunalbestyrelsen.
 Denne bestemmelse angiver således en generel forpligtelse for alle  

 borgere.
 Overtrædelse af denne underretningspligt er sanktioneret med bøde eller  

 hæfte, jf. bistandslovens § 21.
 Bistandslovens regler om underretningspligt har sammenhæng med, at det  

 efter bistandslovens § 32, stk. 2, påhviler kommunalbestyrelsen at yde  

 forældremyndighedsindehaveren eller andre, der sørger for et barn eller en  

 ung, rådgivning og støtte, hvis barnet eller den unge har vanskeligheder i  

 forhold til sine omgivelser eller i øvrigt lever under utilfredsstillende  

 forhold.
 Den, der foretager underretning, bliver ikke part i sagen og har således  

 ikke krav på at blive gjort bekendt med de skridt, som kommunen vælger at  

 foretage eller vælger ikke at foretage.
En underretning efter §§ 19 og 20 medfører ikke, at kommunen bliver  

 forpligtet til at iværksætte foranstaltninger.
I visse tilfælde vil  

 henvendelsen nødvendiggøre, at kommunen som led i sin almindelige  

 forpligtelse efter § 32, stk. 1, til at føre tilsyn med de forhold, som børn  

 og unge lever under, må undersøge, om der er behov støtte, fx ved at rette  

 henvendelse til skole eller dagtilbud.
Afhængig af indholdet af underretningen vil en sådan henvendelse fra  

 kommunen kunne ske uden forudgående samtykke fra indehaveren af  

 forældremyndigheden, men kommunen bør i videst muligt omfang sikre sig  

 samtykke.
Hvis der ikke foreligger et forudgående samtykke, bør forældrene  

 orienteres om underretningen, og om hvilke oplysninger der eventuelt er  

 indhentet som følge heraf.
Dette gælder, hvad enten sagen henlægges eller  

 giver anledning til overvejelser om iværksættelse af en egentlig undersøgelse  

 efter bistandslovens § 32 c, eventuelt § 32 d.
Også i de tilfælde, hvor kommunen ud fra sit forudgående kendskab til  

 familien kan fastslå, at anmeldelsen er grundløs, bør kommunen samtidig  

 underrette familien.
En egentlig pligt til at underrette familien vil afhænge  

 af den konkrete sag, men kommunen må være meget opmærksom på, at familien  

 inddrages så tidligt som muligt, hvis det kommer på tale at iværksætte  

 undersøgelser og lignende.
 I denne sammenhæng kan der henvises til bistandslovens § 36 a, hvorefter  

 såvel det sociale ankenævn som Den Sociale Ankestyrelse - også uden  

 henvendelse - kan træffe beslutning om, at der skal iværksættes undersøgelse  

 og kan pålægge kommunalbestyrelsen at gennemføre beslutningen.
Der er her tale om en beføjelse for såvel det sociale ankenævn som for  

 Ankestyrelsen til af egen drift at tage en sag op, hvis en kommune undlader  

 at foretage undersøgelser eller iværksætter foranstaltninger.
Det er således  

 ikke nødvendigt at der foreligger en henvendelse om indgriben, selv om dette  

 vil være det almindeligste.
Den Sociale Ankestyrelse kan endvidere træffe  

 beslutninger uden forældrenes samtykke om undersøgelser, behandling og  

 anbringelse af børn og unge uden for hjemmet og pålægge en kommunalbestyrelse  

 at gennemføre beslutningen.
Der er ingen begrænsning med hensyn til, hvem der  

 kan rette henvendelse om iværksættelse af undersøgelse eller  

 foranstaltninger.
Eksempelvis vil også et barn eller en ung kunne henvende  

 sig.
 Bistandslovens § 20 indeholder 2 problemstillinger, dels spørgsmålet om  

 man skal tage imod anonyme henvendelser, dels om man kan sikre anonymitet i  

 disse sager.
Det vil være i undtagelsestilfælde at krav om anonymitet kan imødekommes,  

 men der kan være behov for at kunne sikre dette i enkelte, helt konkrete  

 tilfælde.
Krav om anonymitet kan forekomme i to situationer.
I den ene situation, hvor underretterens navn er kommunen bekendt, men  

 hvor det i visse særlige tilfælde kan være nødvendigt at beskytte  

 underretteren, kan problemet i praksis løses ved, at kommunen efter en meget  

 konkret afvejning træffer afgørelse efter forvaltningslovens § 15 om at  

 undtage underretterens navn fra aktindsigt.
Kommunen skal i disse tilfælde  

 meddele den, der har begæret aktindsigt, at der er udtaget noget fra de  

 akter, vedkommende får tilsendt og anføre, efter hvilken lovhjemmel kommunen  

 har haft ret til dette.
Anmelderens identitet vil i samme omfang kunne  

 undtages fra partshøring efter forvaltningslovens § 19.
 I den anden situation, hvor underretteren ønsker at være anonym også i  

 forhold til kommunen, må kommunen tage den anonyme henvendelse op til  

 undersøgelse, men omfanget at undersøgelsen må afhænge af de konkrete  

 omstændigheder.
4. Henvisning til relevante retsregler Regelsæt inden for Socialministeriets område:
1. Socialministeriets bekendtgørelse nr. 1024 af 13.  

 december 1994 af lov om social bistand 2. Socialministeriets bekendtgørelse nr. 889 af 11.  

 december 1986 om underretningspligt over for det sociale udvalg efter  

 bistandsloven 3. Socialministeriets bekendtgørelse nr. 214 af 13.  

 april 1987 om det sociale udvalgs bistand til børn og unge i forbindelse med  

 uden- og indenretlig afhøring 4. Socialministeriets vejledning nr. 11 af 15.  

 december 1992 om bistandslovens bestemmelser om særlig støtte til børn og  

 unge 5. Socialministeriets cirkulære af 15. august 1975 om  

 bistandslovens almindelig bestemmelser 6. Socialministeriets vejledning af 13. juni 1995 om  

 klubtilbud og andre socialpædagogiske fritidstilbud til større børn og unge  

 efter bistandsloven Regelsæt inden for Justitsministeriets område:
1. Lov nr. 387 af 14. juni 1995 om forældremyndighed  

 og samvær 2. Justitsministeriets vejledning om udveksling af  

 oplysninger mellem politiet og kommunerne om det kriminalitetsforebyggende  

 arbejde.
3. Justitsministeriets vejledning af 1986 om  

 forvaltningsloven Regelsæt inden for Undervisningsministeriets område:
1. Bekendtgørelse nr. 311 af 25. april 1994 af lov om  

 folkeskolen 2. Undervisnings- og Forskningsministeriets  

 bekendtgørelse nr. 537 af 16. juli 1990 om folkeskolens specialundervisning  

 og anden specialpædagogisk bistand 3. Undervisningsministeriets bekendtgørelse nr 433 af  

 22. oktober 1979 som ændret ved bekendtgørelse nr. 318 af 15. juni 1982 om  

 folkeskolens specialpædagogiske bistand til småbørn.
 4. Bekendtgørelse nr. 70 af 15. februar 1993 af lov om  

 friskoler og private grundskoler m.v.
 5. Undervisningsministeriets vejledning af april 1992  

 om tilskudsregler om specialundervisning m.v. på frie grundskoler.
6. Bekendtgørelse nr. 1191 af 23. december af lov om  

 folkehøjskoler, efterskoler, husholdningsskoler og håndarbejdsskoler 7. Bekendtgørelse nr. 679 af 1. august 1995 af lov om  

 ungdomsskoler.
8. Undervisningsministeriets bekendtgørelse nr. 783 af  

 24. august 1994 om ungdomsvejledning 9. Undervisningsministeriets vejledning af 2. juli  

 1980 om udfærdigelse af eleverklæringer i folkeskolen Regelsæt inden for Sundhedsministeriets område:
1. Lov nr. 438 af 14. juni 1995 om forebyggende  

 sundhedsordninger for børn og unge (* 1) Udarbejdet i samarbejde mellem Justitsministeriet,  

 Socialministeriet, Sundhedsministeriet, Undervisningsministeriet, Den Sociale  

 Ankestyrelse og Sundhedsstyrelsen, der alle inden for deres område besvarer  

 spørgsmål om fortolkning af vejledningens indhold.
