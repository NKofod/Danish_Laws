Ligebehandlingsnævnets afgørelse om etnisk oprindelse - hudfarve og race - alder - ansættelse - chikane - ej medhold J.nr. 20-11511 En kvinde, der er født i Canada og bor i Danmark, indbragte en klage over forskelsbehandling på grund af alder og etnisk oprindelse.
Kvinden havde søgt en stilling som telefoninterviewer.
Hun havde deltaget i en gruppesamtale og efterfølgende fået afslag på ansættelse.
Der var ikke i klagen oplysninger, der gav anledning til at formode, at kvinden i forbindelse med rekrutteringsprocessen eller ved besættelse af den ledige stilling var blevet udsat for forskelsbehandling på grund af alder eller etnisk oprindelse.
 Nævnet afviste derfor at behandle klagen med henvisning til, at det efter nævnets faste praksis var åbenbart, at kvinden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af alder og etnisk oprindelse i forbindelse med, at klager under en rekrutteringsproces deltog i en gruppesamtale og efterfølgende fik afslag på ansættelse.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager er født i Canada og bor i Danmark.
 Klager indbragte den 3. marts 2020 en klage til Ligebehandlingsnævnet over påstået forskelsbehandling på grund af alder og etnisk oprindelse.
Klager søgte i februar 2020 en stilling som telefoninterviewer i den indklagede virksomhed.
Klager oplyste i sin ansøgning, at hun taler flydende engelsk, dansk og norsk samt godt fransk.
Det fremgår af klagers CV, at engelsk er hendes modersmål, og at hun taler flydende dansk.
 Den 18. februar 2020 deltog klager i en gruppesamtale i den indklagede virksomhed.
 Det fremgår af klagen, at klager efterfølgende fik afslag på ansættelse.
 Efter indholdet af klagen har nævnet ikke fundet anledning til at foretage høring af indklagede.
Klagers bemærkninger Klager gør gældende, at hun oplevede diskrimination under gruppesamtalen.
Klager følte sig nedgjort to gange i løbet af samtalen.
Klager vil gerne have forløbet undersøgt for at sikre, at diskrimination på grund af alder og etnisk oprindelse ikke spillede en rolle i ansættelsesprocessen.
Hun mener, at hun skal tilkendes en godtgørelse på 3.680 kr., hvilket svarer til en månedsløn i deltidsansættelse hos indklagede.
Ved præsentationen i gruppesamtalen skulle deltagerne oplyse deres alder.
Klager ved ikke, om oplysningen om alder havde nogen betydning for, om hun fik jobbet eller ej, men hun synes ikke, at det er relevant at nævne alder til en gruppesamtale.
Det var endvidere nedgørende, da lederen af gruppesamtalen råbte ansøgernes navne.
Nogle ansøgere havde ikke et dansk efternavn.
Lederen kiggede på disse ansøgere, når han udtalte deres navne.
Lederen kiggede ikke på klager, da han sagde hendes efternavn.
Lederen kiggede blot mærkeligt på papiret.
Klager følte sig ikke anerkendt.
Det opfatter klager som diskrimination, hvilket ikke er acceptabelt.
Efter samtalen oplyste lederen, at klager nok ville kunne arbejde med engelsk eller fransk som telefoninterviewer.
Klager troede, at det var en fordel, men det er hun ikke længere sikker på.
 Det kan ikke være rigtigt, at klager blev fordømt eller stemplet som værende velegnet til nogle bestemte sprog, fordi hun har et udenlandsk efternavn og er fra Canada.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder og etnisk oprindelse efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af alder og/eller etnisk oprindelse.
 Der foreligger direkte forskelsbehandling, når en person på grund af alder og/eller etnisk oprindelse behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af en bestemt etnisk oprindelse og/eller med en bestemt alder ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opnå det er hensigtsmæssige og nødvendige.
 Chikane skal betragtes som forskelsbehandling, når en uønsket optræden i relation til en persons alder og/eller etniske oprindelse finder sted med det formål eller den virkning at krænke en persons værdighed og skabe et truende, fjendtligt, nedværdigende, ydmygende eller ubehageligt klima for den pågældende.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i sagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Der er ikke i klagen oplysninger, der giver anledning til at formode, at klager i forbindelse med rekrutteringsprocessen eller ved besættelse af den ledige stilling blev udsat for forskelsbehandling på grund af alder eller etnisk oprindelse.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
