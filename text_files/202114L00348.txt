Betænkning afgivet af Indenrigs- og Boligudvalget den 9. december 2021 Betænkning over Forslag til lov om ændring af lov om frikommunenetværk (Forlængelse af udvalgte forsøgsmuligheder i Frikommuneforsøg II) [af indenrigs- og boligministeren (Kaare Dybvad Bek)]:
1. Indstillinger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) vil ved 3. behandling stemme hverken for eller imod lovforslaget.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget er positive i forhold til lovforslagets ønske om at forlænge en række forsøgshjemler under Frikommuneforsøg II og muligheden for at afprøve og evaluere en række nye arbejdsgange i kommunerne.
Det gælder således hele idéen om at oprette ordninger med frikommuneforsøg, som giver mulighed for større lokalt handlerum til at afsøge nye og effektive løsninger i kommunerne.
V understreger desuden, at de eksisterende muligheder for at udføre frikommuneforsøg er for begrænsede, hvorfor V ønsker at udvide de eksisterende muligheder, så alle 98 kommuner i Danmark kan ansøge om at gennemføre konkrete forsøgsforløb inden for et eller flere velfærdsområder efter eget valg.
Enhedslisten Enhedslistens medlemmer af udvalget mener, at det principielt er en god idé at give kommunerne mulighed for at lave forsøg.
Det er vigtigt for EL, at forsøgene har som udgangspunkt  og den klare hensigt  at løse opgaverne bedre for borgerne.
Desuden vurderer EL forsøgene ud fra to principper.
Det første er, at de ikke må anfægte borgernes retssikkerhed, og det er meget vigtigt.
Det andet er, at økonomisk vinding for kommunerne ikke må prioriteres højere end hensynet til social sikkerhed for borgerne, klimahensyn eller andre tilsvarende ting.
EL er bekymret for at godkende forlængelser af forsøgene som én stor bunke.
Nogle forsøg, som vi finder positive, forlænges ikke (f.eks. nogle af forsøgene på beskæftigelsesområdet), mens andre, som vi er bekymrede for, forlænges uden særlig argumentation.
EL kan f.eks. støtte boligforslagene, men forsøgene, der vedrører magtanvendelse og videoovervågning af borgere, kan vi ikke støtte.
Disse forsøg bør efter EL´s opfattelse afvente politiske forhandlinger om magtanvendelse på et mere overordnet plan.
EL er desuden specielt skeptisk over for forsøget med automatiske dørlåse, ikke mindst set i lyset af at det er knyttet til netværket vedrørende bedre styring af udgifterne på det specialiserede socialområde.
Det lyder, som om der er tale om en stærkt bekymrende udvikling, hvis begrundelsen for magtanvendelse som aflåsning af døre og »særlige døråbnere« er udtryk for, at forsøgene forskydes i retning af økonomiske overvejelser og rationaliseringer.
Generelt er det EL´s opfattelse, at udvidelse af adgangen til denne type magtanvendelse vil reducere personalets og ledelsens muligheder for at finde ressourcer til pædagogiske løsninger på de udfordringer eller den adfærd, som eventuelt giver anledning til risiko for personskade.
 På baggrund af sammenblandingen af gode og dårlige forslag kan EL ikke støtte det samlede lovforslag, men agter at stemme hverken for eller imod.
3. Udvalgsarbejdet Lovforslaget blev fremsat den 10. november 2021 og var til 1. behandling den 18. november 2021. Lovforslaget blev efter 1. behandling henvist til behandling i Indenrigs- og Boligudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og indenrigs- og boligministeren sendte den 1. september 2021 dette udkast til udvalget, jf.
BOU alm. del  bilag 172 (folketingsåret 2020-21). Den 12. november 2021 sendte indenrigs- og boligministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til indenrigs- og boligministeren til skriftlig besvarelse, som ministeren har besvaret.
Anders Kronborg (S) Ida Auken (S) Rasmus Stoklund (S) Jan Johansen (S) Birgitte Vind (S) Kasper Sand Kjær (S) Orla Hav (S) Thomas Jensen (S) Halime Oguz (SF) Charlotte Broman Mølbæk (SF) Kathrine Olldag (RV) Christina Thorholm (RV) Susan Kronborg (RV) Søren Egge Rasmussen (EL) fmd.
Jette Gottlieb (EL) Sikandar Siddique (FG) Preben Bang Henriksen (V) Hans Andersen (V) Heidi Bank (V) nfmd.
Anne Rasmussen (V) Christoffer Aagaard Melson (V) Anni Matthiesen (V) Alex Ahrendtsen (DF) Dennis Flydtkjær (DF) Jens Henrik Thulesen Dahl (DF) Birgitte Bergman (KF) Mona Juul (KF) Mette Thiesen (NB) Ole Birk Olesen (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
