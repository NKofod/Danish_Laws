Offererstatningslovens § 6a  Egen skyld eller accept af risiko, nævnets j.nr. 13-520-00083 Ansøger, der var lærer for B (som er autist), var taget hjem til B for at give ham hjemmeundervisning.
Ansøger havde fået udleveret en nøgle til Bs hjem, men da hun forsøgte at åbne døren, kunne hun ikke komme ind, idet B havde sat noget for døren.
B råbte flere gange, at ansøger skulle forlade hans hus, men ansøger blev ved med at presse B til at skulle modtage undervisningen, selvom han gentagne gange gjorde ansøger opmærksom på, at han ikke ønskede hendes tilstedeværelse.
B råbte til sidst, at såfremt ansøger ikke ville forlade hans hjem, måtte han få hende ud på en anden måde, og hentede herefter en kniv og udtalte: Er du så bange for denne her?  Ansøger søgte nævnet om blandt andet godtgørelse for svie og smerte, som følge af psykiske mén efter hændelsen.
Nævnet afslog ansøgningen i medfør af offererstatningslovens § 6 a, og lagde i den forbindelse vægt på, at ansøger, trods gentagne protester fra B, tvang sig ind i Bs hjem, selvom B tydeligt gav udtryk for, at han ikke ønskede ansøgers tilstedeværelse.
Nævnet lagde endvidere vægt på, at B er autist, og at et sådant grænseoverskridende pres fra ansøgers side måtte anses for uhensigtsmæssigt.
Sidst men ikke mindst lagde nævnet vægt på en udtalelse fra Bs skole og ansøgers arbejdsplads, hvoraf det fremgik, at der var en stående instruks om at trække sig ud af feltet, hvis elever reagerede med trusler og/eller aggressiv adfærd.
