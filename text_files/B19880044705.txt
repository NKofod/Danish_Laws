 I medfør af § 75, stk. 1, jf. § 78 i lov om luftfart, jf.  

 lovbekendtgørelse nr. 408 af 11. september 1985 og i medfør af § 1 og § 2 i  

 lov nr. 381 af 10. juni 1987 om forlængelse af Danmarks deltagelse i det  

 skandinaviske luftfartssamarbejde fastsættes:
 § 1.  Der meddeles herved Det Danske Luftfartselskab  

 A/S koncession til for tidsrummet indtil 1. oktober 2005 at drive  

 erhvervsmæssig luftfart med passager, post og fragt i form af regelmæssig  

 trafik på indenlandske og fra Danmark udgående internationale luftruter.
 Stk. 2.  Selskabet er underkastet de bestemmelser, som  

 til enhver tid gælder for dansk erhvervsmæssig luftfart.
 Stk. 3.  Selskabet skal drive sin virksomhed således, at  

 den ikke kommer i strid med forpligtelser, som Danmark har indgået eller  

 måtte indgå ved international aftale.
 Stk. 4.  Selskabet skal drage omsorg for, at dets  

 personale retter sig efter de bestemmelser, der omhandles i stk. 2 og 3 og  

 skal påse, at disse bestemmelser i øvrigt efterkommes.
§ 2.  Selskabet er undergivet det tekniske tilsyn, som  

 foreskrives af Trafik- og Kommunikationsministeriet.
Enhver oplysning, som  

 udbedes af Trafik- og Kommunikationsministeriet eller Statens Luftfartsvæsen  

 i forbindelse hermed skal meddeles, og ethvert påbud, som gives, skal  

 efterkommes inden for den frist, som fastsættes derfor.
 Stk. 2.  De, der fører ovennævnte tilsyn, skal have fri  

 adgang til selskabets lokaliteter og materiel og i denne forbindelse fri  

 befordring med selskabets materiel.
 § 3.  Trafikken skal udføres ved hjælp af personel,  

 materiel og driftsorganisation, der er godkendt af Statens Luftfartsvæsen, og  

 skal udføres i overensstemmelse med den driftshåndbog, som er udfærdiget af  

 selskabet i henhold til Statens Luftfartsvæsens driftsforskrifter for  

 regelmæssig offentlig lufttrafik.
§ 4.  Selskabets materiel skal vedligeholdes i  

 overensstemmelse med et af Statens Luftfartsvæsen godkendt system.
Selskabet  

 skal råde over egen, af Statens Luftfartsvæsen godkendt  

 vedligeholdelsesorganisation, omfattende værksteder, udestationer og  

 kontrolorganisation.
Til anvendelse af en anden vedligeholdelsesorganisation  

 kræves Statens Luftfartsvæsens tilladelse.
§ 5.  Selskabet skal råde over en af Statens  

 Luftfartsvæsen godkendt organisation til intern flyvesikkerhedsovervågning og  

 til opfølgning af pålideligheden i selskabets tekniske og operationelle  

 systemer og rutiner.
Til støtte for denne organisation skal findes et  

 tilstrækkeligt rapporteringssystem godkendt af Statens Luftfartsvæsen.  

 Driftsforstyrrelsesrapporter og andre rapporter, som indgår i det af Statens  

 Luftfartsvæsen godkendte rapporteringssystem, skal tilstilles Statens  

 Luftfartsvæsen i den udstrækning, det bestemmes af Statens Luftfartsvæsen.
 § 6.  Anskaffelse af nye luftfartøjs- og motortyper  

 skal godkendes af Statens Luftfartsvæsen.
Stk. 2.  Leje af luftfartøj med besætning fra et andet  

 selskab skal godkendes af Statens Luftfartsvæsen.
Selskabet skal sikre sig,  

 at udlejerens tekniske og operative standard modsvarer selskabets egen  

 standard.
Benyttelsen af luftfartøjet skal, med mindre andet godkendes af  

 Statens Luftfartsvæsen, ske på udlejerens tekniske og operative ansvar.
Stk. 3.  Leje af luftfartøj uden besætning skal  

 godkendes af Statens Luftfartsvæsen.
Ansvarsforholdene med hensyn til  

 luftfartøjets vedligeholdelse skal derved klarlægges.
 Stk. 4.  Overdrager selskabet brugsretten af egne  

 luftfartøjer til et andet selskab, skal Statens Luftfartsvæsens godkendelse  

 indhentes.
 § 7.  Selskabet skal til Trafik- og  

 Kommunikationsministeriet og Statens Luftfartsvæsen indsende driftsøkonomiske  

 rapporter og statistiske oplysninger og give Trafik- og  

 Kommunikationsministeriet og Statens Luftfartsvæsen lejlighed til at gøre sig  

 bekendt med selskabets driftsplanlægning i det omfang, det af de pågældende  

 myndigheder findes nødvendigt for udøvelsen af tilsyn eller for opfyldelse af  

 internationale forpligtelser.
 § 8.  Etablering af pool- eller samtrafik på enkelte  

 ruter skal anmeldes til Trafik- og Kommunikationsministeriet.
 Stk. 2.  Beslutning om selskabets sammenslutning eller  

 fællesdrift med andre selskaber og bortforpagtning af driften skal godkendes  

 af Trafik- og Kommunikationsministeriet.
 Stk. 3.  Selskabet har dog ret til at lade den ved denne  

 koncession tilladte luftfartsvirksomhed udføre af Scandinavian Airlines  

 System under forudsætning af, at dette konsortium indtræder i rettighederne  

 og forpligtelserne i henhold til denne koncession.
 § 9.  Trafikprogram skal med angivelse af flytype og  

 fartplan senest to måneder før ikrafttrædelse forelægges Trafik- og  

 Kommunikationsministeriet og Statens Luftfartsvæsen til godkendelse, med  

 mindre Trafik- og Kommunikationsministeriet bestemmer noget andet.
 Stk. 2.  Ændringer i godkendte trafikprogrammer skal  

 ligeledes indsendes til godkendelse.
Stk. 3.  Priser og dermed sammenhængende vilkår,  

 herunder bl.a. agentprovisioner, og ændringer heri, skal senest een måned før  

 ikrafttrædelse forelægges Trafik- og Kommunikationsministeriet til  

 godkendelse, med mindre Trafik- og Kommunikationsministeriet bestemmer noget  

 andet.
Ansøgte priser må ikke uden forhåndstilladelse annonceres eller  

 anvendes ved salg af billetter, før godkendelse foreligger.
 Stk. 4.  Efter anmodning fra Trafik- og  

 Kommunikationsministeriet er selskabet forpligtet til at fremskaffe alle  

 oplysninger af økonomisk og statistisk art, som Trafik- og  

 Kommunikationsministeriet finder nødvendigt for at kunne bedømme ansøgninger  

 om trafikprogrammer og priser.
 § 10.  Trafik- og Kommunikationsministeriet kan gribe  

 ind mod misbrug af selskabets elektroniske pladsbestillingssystem.
 § 11.  Hvis selskabet ikke i rimelig udstrækning  

 opretholder trafikken eller dækker trafikbehovet på ruter, det i henhold til  

 denne koncession er berettiget til at drive, kan koncessionen, for så vidt  

 sådanne ruter angår, efter forudgående varsel til selskabet tilbagekaldes.
 Stk. 2.  Indstilling af driften af en rute for længere  

 tid skal anmeldes til Statens Luftfartsvæsen.
 Stk. 3.  Trafik- og Kommunikationsministeriet kan  

 undtage befordringspligten for så vidt angår flyfragt.
 § 12.  Selskabet skal være forpligtet til i det  

 omfang, det forlanges af Trafik- og Kommunikationsministeriet, at drive  

 indenlandsk rutetrafik.
 Stk. 2.  Denne pligt foreligger dog ikke, hvis en sådan  

 rutetrafik viser sig tabbringende, og overenskomst om statsstøtte til  

 selskabet ikke kan træffes.
 § 13.  Under ekstraordinære forhold skal selskabet  

 være forpligtet til mod fuld erstatning at stille transportkapacitet til  

 disposition efter Trafik- og Kommunikationsministeriets bestemmelse.
 § 14.  Selskabet er forpligtet til at befordre post i  

 overensstemmelse med de ved lov og bekendtgørelser eller ved overenskomst  

 mellem Generaldirektoratet for Post- og Telegrafvæsenet og selskabet  

 fastsatte bestemmelser.
 § 15.  Selskabet er forpligtet til at tegne og holde i  

 kraft en forsikring, godkendt af Trafik- og Kommunikationsministeriet, eller  

 stille anden sikkerhed, godkendt af Trafik- og Kommunikationsministeriet til  

 dækning af erstatningskrav, som gennem luftfartsvirksomheden måtte opstå mod  

 det for skade på personer og ting udenfor luftfartøjet, jf. luftfartslovens §  

 130.
 Stk. 2.  Selskabet skal endvidere tegne og holde i kraft  

 en forsikring, godkendt af Trafik- og Kommunikationsministeriet eller stille  

 anden sikkerhed, godkendt af Trafik- og Kommunikationsministeriet til dækning  

 af erstatningskrav, som gennem luftfartsvirksomheden måtte opstå mod det for  

 skade på passagerer og befordret gods, jf. luftfartslovens kapitel 9.
 § 16.  Hvis selskabet, medens denne koncession er i  

 kraft, ophører med sin virksomhed eller i væsentlig grad tilsidesætter sine  

 forpligtelser eller overskrider sine beføjelser i henhold til koncessionen,  

 kan Trafik- og Kommunikationsministeriet helt eller delvis tilbagekalde  

 denne.
 § 17.  Trafik- og Kommunikationsministeriet kan i  

 koncessionstiden foretage sådanne ændringer i de gældende vilkår og  

 bestemmelser og fastsætte de yderligere vilkår og bestemmelser, som anses for  

 nødvendige for at sikre, at virksomheden drives på en for almenheden  

 hensigtsmæssig og betryggende måde.
§ 18.  Selskabet, der er indregistreret som  

 aktieselskab her i riget, skal have sit hovedkontor i Danmark.
Alle medlemmer  

 af bestyrelsen for selskabet skal være her i landet bosatte danske  

 statsborgere.
 Stk. 2.  Bestyrelsens medlemmer skal tillige være  

 aktieejere.
Stk. 3.  Aktierne udstedes på ihændehaveren, men skal  

 kunne noteres på navn i selskabets aktiebog.
Stemmeret på selskabets  

 generalforsamling kan kun erhverves af den danske stat, danske kommuner og  

 danske statsborgere og af danske aktieselskaber, andelsselskaber, foreninger  

 og lignende, hvortil alene henregnes sådanne, der af Trafik- og  

 Kommunikationsministeren under hensyntagen til deres bestyrelses- og  

 kapitalforhold kan godkendes som værende danske.
Er aktierne erhvervet ved  

 overdragelse, er det desuden en betingelse for at udøve stemmeret, at de  

 senest 3 måneder før generalforsamlingens afholdelse er noteret på navn i  

 aktiebogen.
Selskabet skal senest 2 måneder før hvert års ordinære  

 generalforsamling til Trafik- og Kommunikationsministeriet indsende en  

 fortegnelse over aktionærer i selskabet.
Ministeriet kan til enhver tid  

 forlange sig meddelt sådanne oplysninger af selskabets bestyrelse, som  

 skønnes nødvendige til afgørelse af, om en aktionær er stemmeberettiget.
§ 19.  Repræsentantskabet består af 18 medlemmer,  

 hvoraf 9 medlemmer vælges af Trafik- og Kommunikationsministeriet og 9  

 medlemmer af generalforsamlingen og således, at de på statens navn noterede  

 aktier ikke deltager i valget af sidstnævnte medlemmer.
Medlemmer af  

 repræsentantskabet behøver ikke at være aktionærer i selskabet.
Stk. 2.  De af Trafik- og Kommunikationsministeriet  

 valgte medlemmers mandater vedvarer, indtil de tilbagekaldes.
De øvrige  

 medlemmer vælges for et år ad gangen.
Fratrædende medlemmer af  

 repræsentantskabet kan genvælges.
 § 20.  Selskabets vedtægter og ændringer i disse skal  

 godkendes af Trafik- og Kommunikationsministeriet.
 § 21.  Selskabet skal snarest muligt efter regnskabets  

 afslutning og inden den ordinære generalforsamlings afholdelse til Trafik- og  

 Kommunikationsministeriet og Statens Luftfartsvæsen indsende et eksemplar af  

 det reviderede driftsregnskab og status.
§ 22.  Hvis denne koncession tilbagekaldes, jf. § 16,  

 eller hvis selskabet kommer under konkurs eller standser sine betalinger og  

 ikke ser sig i stand til at videreføre virksomheden, skal Trafik- og  

 Kommunikationsministeriet være berettiget til at forlange, at selskabet  

 træder i likvidation, således at staten har option til at overtage  

 virksomhedens samlede aktiver til disses værdi i handel og vandel.
Hvis der  

 ved forhandling ikke kan opnås enighed om denne værdiansættelse, skal  

 bindende vurderingsforretning foretages af en taksationskommission på 3  

 sagkyndige medlemmer, udpeget af præsidenten for højesteret.
 § 23.  Denne koncession har virkning fra den 15. juli  

 1988. Samtidig ophæves bekendtgørelse af 13. december 1951, bekendtgørelse  

 nr. 322 af 26. november 1959, bekendtgørelse nr. 336 af 11. juni 1976, idet  

 dog bestemmelsen i pkt. 5, stk. 2 fortsat har gyldighed, og bekendtgørelse  

 nr. 173 af 30. april 1985.
