 Politiassistent, der lejlighedsvis udførte bodyguard-tjeneste, kunne  

 ikke fradrage udgifter til sportstøj og fodtøj.
 Politiassistent A klagede over, at de stedlige skattemyndigheder ikke  

 havde godkendt de selvangivne fradrag i indkomstopgørelsen for 1985 på  

 henholdsvis 852 kr. for merudgifter til beklædning i forbindelse med  

 klagerens tjeneste som bodyguard og 890 kr. for udgift til vedligeholdelse af  

 uniform til tjenestebrug.
Det var oplyst, at klageren var ansat i politiets uniformerede korps i X,  

 og at han lejlighedsvis havde udført bodyguard-tjeneste i forbindelse med  

 dronningebesøg m.v.
Han modtog intet særskilt vederlag for udførelsen af  

 disse opgaver og oppebar heller ikke beklædningsgodtgørelse.
Da det påhvilede ham at vedligeholde sine fysiske kvalifikationer, mente  

 han sig berettiget til fradrag for udgifter til indkøb af sportstøj, ligesom  

 han havde købt fodtøj under hensyn til, at han skulle møde i passende  

 påklædning.
Han henviste herved til, at Landsskatteretten i tidligere sager  

 havde godkendt et skønsmæssigt fradrag for beklædningsudgifter vedrørende  

 bodyguard-tjeneste.
 Til støtte for påstanden om fradrag for udgift til vedligeholdelse af  

 uniform anførte klageren bl.a., at det påhvilede ham at vedligeholde og  

 eventuelt erstatte sin uniform, og at de omhandlede udgifter derfor måtte  

 anses for fradragsberettigede på samme måde, som det var tilfældet for en  

 række andre faggrupper.
 Landsskatteretten bemærkede, at der som hovedregel ikke kunne anerkendes  

 fradrag for udgifter til anskaffelse eller vedligeholdelse af arbejdsdragt.  

 For visse faggruper, hvor arbejdet var anset for at påføre de pågældende  

 udgifter ud over almindelige udgifter til beklædning, havde Ligningsrådet dog  

 fastsat visse standardfradrag.
Da klageren imidlertid ikke henhørte under nogen af disse faggrupper, og  

 da Landsskatteretten ikke i øvrigt fandt det godtgjort, at klagerens arbejde  

 havde påført ham beklædningsudgifter udover det almindelige, var retten enig  

 med de stedlige skattemyndigheder i, at klageren ikke var berettiget til de  

 omhandlede fradrag.
Herved bemærkedes, for så vidt angik udgifterne  

 vedrørende bodyguard tjeneste, at retten efter det oplyste om karakteren af  

 de omhandlede beklædningsgenstande fandt, at disse i langt højere grad, end  

 det havde været tilfældet i de af klageren påberåbte sager, hvor der ud fra  

 en konkret vurdering var godkendt fradrag for en skønsmæssig andel af de  

 afholdte udgifter, måtte anses for egnet til privat anvendelse.
Den påklagede  

 ansættelse blev herefter stadfæstet i sin helhed.
