 Fundet at dispensation fra kravene om niveaufri adgang til tre  

 andelsboliger ikke var foreneligt med de hensyn, der ligger til grund for de  

 pågældende bestemmelser.
 Man har i dag skrevet således til Bolig, Motor- og Hjælpemiddeludvalget,  

 Hans Knudsens Plads 1 A, I, 2100 København Ø.:
 »I skrivelse af 25. sept. 1991 har udvalget påklaget en af  

 Sallingsund kommune truffet afgørelse af 19. sept. 1991. Ved denne afgørelse  

 meddeltes der i henhold til byggeloven § 22 bygherren, Bodilsen Totalbyg A/S,  

 Glyngøre dispensation fra kravet i tillæg nr. 9 til bygningsreglement af  

 1982, kap. 4.2.1 stk. 4 om, at adgangsforholdene til andelsboligerne Durupvej  

 7 A st., 7 B st., og 11 B st., skal være forsynet med niveaufri adgang.  

 Dispensationen meddeltes på betingelse af, at bygherren lod tinglyse en  

 deklaration om, at boligforeningen, såfremt der senere måtte være behov for  

 udførelse af niveaufri adgang til en eller flere af boligenhederne, selv skal  

 afholde alle udgifter til etablering af niveaufri adgange.
 Sallingsund kommune har udtalt sig om klagen i skrivelse af 22. okt. 1991,  

 men heri er ikke indeholdt oplysning om, hvorfor der er dispenseret fra  

 kravet om niveaufri adgange til andelsboligerne.
I henhold til kapitel 4.2.1 stk. 4 i tillæg til bygningsreglementet skal  

 der fra indgangsdør (hoveddør) i niveau med et vandret areal uden for  

 bygningen, jfr. kap. 4.2.2 stk. 3 være niveaufri adgang til enheder i  

 stueetagen og til evt. elevatorer.
Såfremt niveauforskelle ikke kan undgås,  

 skal højdeforskelle udlignes med en rampe.
 I denne anledning skal man herved meddele, at statsamtet ophæver den af  

 Sallingsund kommune trufne afgørelse om dispensation fra kravet om niveaufri  

 adgangsveje til de 3 ovennævnte boliger.
 Ved afgørelsen har man, uanset de i byggelovens § 22 nævnte almindelig  

 adgang, der er til at meddele dispensation, ikke fundet, at den meddelte  

 dispensation er forenelig med de hensyn, som ligger til grund for den  

 pågældende bestemmelse, der præciserer, at der skal være en niveaufri adgang  

 - et krav, der alene kan fraviges, når niveauforskelle ikke kan undgås, og  

 disse kun kan udlignes med en rampe.
 Opmærksomheden henledes på, at statsamtet afgørelse ikke kan indbringes  

 for anden administrativ myndighed jfr. byggeloven § 23 stk. 2.
