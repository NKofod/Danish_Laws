Bekendtgørelse om ændring af bekendtgørelse om en registreringsordning for fremstilling, oplagring og markedsføring af elektroniske cigaretter og genopfyldningsbeholdere med eller uden nikotin1) § 1 I bekendtgørelse nr. 266 af 25. februar 2021 om en registreringsordning for fremstilling, oplagring og markedsføring af elektroniske cigaretter og genopfyldningsbeholdere med eller uden nikotin foretages følgende ændringer:
 1. Bekendtgørelsens titel affattes således:
»Bekendtgørelse om en registreringsordning for fremstilling, oplagring og markedsføring af elektroniske cigaretter og genopfyldningsbeholdere med eller uden nikotin m.v.« 2. Indledningen affattes således:
»I medfør af § 5 a, stk. 6, og § 32, stk. 3 og 4, i lov om elektroniske cigaretter m.v., jf. lovbekendtgørelse nr. 1876 af 20. september 2021, som ændret ved lov nr. 99 af 25. januar 2022, fastsættes efter bemyndigelse:« 3. I § 2 indsættes efter stk. 3 som nyt stykke:
»Stk. 4. Den, der vil markedsføre elektroniske cigaretter eller genopfyldningsbeholdere med eller uden nikotin, skal årligt opretholde registreringen af markedsføringsstedet.
Opretholdes registreringen ikke, bortfalder den, jf. lovens § 5 a, stk. 1, og markedsføringsstedet må ikke længere markedsføre elektroniske cigaretter eller genopfyldningsbeholdere med eller uden nikotin i Danmark.
Markedsføringsstedet vil herefter ikke fremgå af det offentlige register over forhandlere, der lovligt må markedsføre produkterne.« Stk. 4 bliver herefter til stk. 5.
 4. § 2, stk. 4, der bliver stk. 5, affattes således:
»Stk. 5. Registreringen, ændringer til registreringen og den årlige opretholdelse skal ske digitalt efter Sikkerhedsstyrelsens anvisninger.« 5. Efter § 7 indsættes før overskriften før § 8:
»Gebyrer § 7 a.
Gebyret for registrering af markedsføring efter lovens § 32, stk. 2, betales pr. markedsføringssted og forfalder til betaling i forbindelse med registrering af markedsføringsstedet efter § 2, stk. 1. Gebyret dækker perioden fra registreringen og frem til og med den 31. december i det pågældende år. Årsgebyret opgøres forholdsmæssigt for perioden.
 Stk. 2. Sagsbehandlingen af registreringen færdiggøres ikke, hvis gebyret ikke indbetales, og markedsføringsstedet vil ikke fremgå af det offentlige register over forhandlere, der lovligt må markedsføre e-cigaretprodukter.
 Stk. 3. Gebyret for årlig opretholdelse af registrering af markedsføring efter lovens § 32, stk. 2, betales pr. markedsføringssted og indbetales én gang årligt den 1. januar i forbindelse med den årlige opretholdelse, jf. § 2, stk. 4.
 Stk. 4. Størrelsen af gebyret efter stk. 1 og 3 offentliggøres på Sikkerhedsstyrelsens hjemmeside.
 Stk. 5. Midlertidige markedsføringssteder, jf. § 6, stk. 1, kan undtages fra gebyrbetaling, jf. stk. 1 og 3, efter Sikkerhedsstyrelsens vurdering.
Stk. 6. Gebyrer efter stk. 1 og 3 indbetales digitalt til Sikkerhedsstyrelsen.
Gebyret refunderes ikke, hvis markedsføringsstedet afregistreres inden udløbet af det år, der er betalt for.
Stk. 7. Gebyrer efter stk. 1 og 3 fastsættes, så der sikres økonomisk balance mellem gebyrindtægter og omkostninger i gebyrordningen samlet set.
Gebyrordningen omfatter henholdsvis gebyrindtægter fra og omkostninger til Sikkerhedsstyrelsens varetagelse af kontrollen med områderne for elektroniske cigaretter, genopfyldningsbeholdere med og uden nikotin og steder, som markedsfører disse, jf. også bekendtgørelse om anmeldelse af elektroniske cigaretter og genopfyldningsbeholdere m.v. og bekendtgørelse om anmeldelse af genopfyldningsbeholdere uden nikotin m.v.« § 2 Bekendtgørelsen træder i kraft den 1. april 2022.
Sikkerhedsstyrelsen, den 28. februar 2022 Lone Saaby / Julie Kirstine Lockdahl 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
