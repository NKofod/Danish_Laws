Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om et forbud mod hormonforstyrrende stoffer i kosmetik [af Maria Reumert Gjerding (EL) m.fl.]:
1. Udvalgsarbejdet Beslutningsforslaget blev fremsat den 20. november 2015 og var til 1. behandling den 8. april 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Brancheforeningen SPT.
Deputationer Endvidere har Brancheforeningen SPT mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 3 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (EL og ALT) finder det afgørende, at forbrugerne bliver beskyttet mod skadelige stoffer og kemikalier, herunder mod hormonforstyrrende stoffer, der anvendes i diverse kosmetiske produkter som tandpasta, deodoranter, solcreme, hårfarve, shampoo og meget mere.
Mindretallet mener, at der løbende bør arbejdes for at indføre internationale forbud og EU-forbud mod skadelige stoffer og kemikalier.
EL og ALT konstaterer imidlertid, at arbejdet går for langsomt.
Der er på nuværende tidspunkt ikke lagt op til nogen regulering af de 30 hormonforstyrrende stoffer i kosmetik, som Forbrugerrådet anbefaler forbydes.
EL og ALT opfordrer regeringen til i december 2016 og herefter hvert halve år at fremlægge en status for arbejdet med at gennemføre EU-regulering af de 30 hormonforstyrrende stoffer.
I den forbindelse opfordres ministeren til at fremlægge en opgørelse af, i hvilket omfang stofferne indgår i kosmetiske produkter på det danske marked, så Folketinget får mulighed for at vurdere, i hvilket omfang der sker fremskridt i udfasningen af hormonforstyrrende stoffer i de kosmetiske produkter, som danske forbrugere anvender.
 P.u.v.
