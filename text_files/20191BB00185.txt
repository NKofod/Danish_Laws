Fremsat den 17. juni 2020 af Mads Fuglede (V), Marie Krarup (DF), Marcus Knuth (KF) og Pernille Vermund (NB) Forslag til folketingsbeslutning om forbud mod højtalerforstærket bønnekald og lignende religiøse ytringer i det offentlige rum Folketinget pålægger regeringen inden udgangen af 2020 at fremsætte lovforslag, der forbyder højtalerforstærket bønnekald og lignende religiøse ytringer i det offentlige rum.
Bemærkninger til forslaget I Danmark har vi religionsfrihed.
Det skal vi værne om.
Alle må tro på, hvad de vil.
Men vi har ikke religionslighed.
Derfor skal vi heller ikke acceptere højtalerforstærket bønnekald og lignende religiøse ytringer i det offentlige rum i Danmark.
Det hører ganske enkelt ikke hjemme i Danmark.
Hertil kommer, at bønnekald og lignende religiøse ytringer er en støjgene.
Ligesom vi ikke ønsker støj fra transport og erhvervsliv, ønsker vi heller ikke støj fra bønnekald.
Så når vi ser scener som det, vi har set i Gellerup med højtalerforstærkede bønnekald, må vi sige fra.
Det handler også om hensynet til den offentlige orden.
Derfor er der brug for et forbud mod højtalerforstærket bønnekald og lignende religiøse ytringer.
Det er vigtigt, at vi allerede nu får klare regler, så det ikke bliver op til de enkelte kommuner at tage stilling til problemet.
Der er brug for ens regler i hele landet, og der er brug for et forbud.
Den socialdemokratiske regering tager ikke problemet alvorligt.
De ønsker at se tiden an og dermed fortsætte den naive tilgang til udlændingepolitikken, som historisk har præget Socialdemokratiet, og som desværre stadig præger partiet.
 Det er dybt skadeligt for Danmark, når regeringen hverken ønsker eller evner at tage ansvar for at passe på Danmark og dansk kultur, og så må Venstre, Dansk Folkeparti, Det Konservative Folkeparti og Nye Borgerlige gøre det.
 Venstre, Dansk Folkeparti, Det Konservative Folkeparti og Nye Borgerlige ønsker derfor, at regeringen inden udgangen af 2020 fremsætter lovforslag, der forbyder højtalerforstærket bønnekald og lignende religiøse ytringer i det offentlige rum.
I Danmark ringer kirkeklokkerne, fordi Danmark ifølge grundloven er et kristent land, og fordi det er en del af vores kultur.
Derfor skal kirkeklokkerne naturligvis ikke være omfattet af et forbud.
Skriftlig fremsættelse Mads Fuglede (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod højtalerforstærket bønnekald og lignende religiøse ytringer i det offentlige rum.
(Beslutningsforslag nr.
B 185) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
