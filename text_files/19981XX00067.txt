Skriftlig fremsættelse (28. oktober  

 1998) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om undersøgelse af Politiets  

 Efterretningstjeneste.
(Lovforslag nr.
L 65).
 Med lovforslaget skabes der grundlag for, at der  

 gennemføres en kommissionsundersøgelse af Politiets  

 Efterretningstjenestes virksomhed på "det politiske område" siden  

 1968.
 Det har til stadighed været regeringens holdning, at  

 der ikke må kunne rejses tvivl om PET's overholdelse af de regler og  

 retningslinier for tjenestens virksomhed, der er fastsat af Folketinget eller  

 regeringen.
 Centralt står i denne sammenhæng  

 regeringserklæringen af 30. september 1968 om, at registrering af  

 danske statsborgere ikke må finde sted alene på grundlag af  

 lovlig politisk virksomhed.
 Når regeringen nu foreslår, at der  

 gennemføres en bagudrettet kommissionsundersøgelse af PET's  

 virksomhed på "det politiske område" siden 1968, skyldes det, at  

 der i løbet af sommeren 1998 er kommet dokumenter og oplysninger frem,  

 der skaber tvivl om PET's overholdelse af regeringserklæringen.
Det drejer sig for det første om to dokumenter, der  

 viser, at PET i december 1968 - altså få måneder efter  

 udstedelsen af regeringserklæringen - besluttede (fortsat) at  

 registrere medlemmer af bl.a.
DKP's central-komité og  

 Københavnsledelse samt VS's hovedbestyrelse og  

 Københavnsledelse, selv om de pågældende alene var kendt  

 som medlemmer af de nævnte ledelser.
Denne registrering fandt efter det  

 foreliggende sted frem til august 1974.
 Det har ikke af det foreliggende materiale været  

 muligt at se, på hvilket grundlag PET gennemførte denne  

 registreringspraksis.
 For det andet er der i løbet af sommeren 1998  

 opstået tvivl om, i hvilket omfang og på hvilket grundlag  

 personoplysninger, som efter regeringserklæringen ikke længere  

 måtte registreres, er blevet opført og bevaret i  

 arbejdskartoteker i tjenesten navnlig i perioden 1968 til 1985.
Regeringen finder, at oplysninger, der giver grundlag for  

 en sådan tvivl, må undersøges og afklares.
Sker det ikke,  

 vil det kunne skade tilliden til PET's virksomhed.
 Den rejste tvivl vil ikke kunne afklares på en  

 grundig og retssikkerhedsmæssig forsvarlig måde uden en egentlig  

 undersøgelse, der giver mulighed for at stille spørgsmål  

 til den relevante personkreds.
 På den baggrund er det regeringens opfattelse, at  

 der med henblik på at opnå størst mulig afklaring  

 bør nedsættes en undersøgelseskommission til at  

 gennemføre en bred undersøgelse af PET's virksomhed på  

 "det politiske område" siden 1968. Formålet med  

 kommissionsundersøgelsen skal være at belyse, om  

 efterretningstjenesten på dette område har efterlevet de regler  

 og retningslinier for tjenestens virksomhed, som har været fastsat af  

 Folketinget eller regeringen.
 De oplysninger, der senest er kommet frem om den  

 daværende justitsminister Knud Thestrups dagbogsoptegnelser af 2. marts  

 1971, understøtter behovet for en sådan bagudrettet  

 undersøgelse af PET's virksomhed.
 Om indholdet af forslaget kan i hovedtræk oplyses  

 følgende:
Det foreslås, at der nedsættes en  

 undersøgelseskommission bestående af tre personer, som udpeges  

 af justitsministeren.
Formanden (en landsdommer) udpeges efter indstilling  

 fra præsidenterne for Østre og Vestre Landsret, mens de to  

 øvrige medlemmer udpeges efter indstilling fra henholdsvis  

 Advokatrådet og Rektorkollegiet.
Der stilles i forslaget krav om, at de  

 pågældende skal være uvildige og uafhængige i forhold  

 til de myndigheder og personer, hvis forhold skal undersøges.
 Undersøgelseskommissionen skal undersøge,  

 klarlægge og vurdere, om Politiets Efterretningstjeneste (PET) siden  

 1968 i sin virksomhed i forhold til politiske partier, faglige konflikter og  

 politisk-ideologisk prægede grupperinger og bevægelser i Danmark  

 har efterlevet de regler og retningslinier for tjenestens virksomhed, som har  

 været fastsat af Folketinget eller regeringen.
 Endvidere skal undersøgelseskommissionen - på  

 grundlag af den nævnte undersøgelse, klarlæggelse og  

 vurdering - udtale sig om, hvorvidt der af embedsmænd må antages  

 at være begået fejl eller forsømmelser, der kan give  

 anledning til, at staten søger et retligt ansvar gennemført.  

 Ministres forhold vil blive belyst, men i overensstemmelse med hidtidig  

 praksis skal kommissionen ikke udtale sig om ministres eventuelle retlige  

 eller politiske ansvar.
 Undersøgelsen skal tilrettelægges og  

 gennemføres på en sådan måde, at forholdet til andre  

 lande, hensynet til statens sikkerhed eller til tredjemand ikke skades.
 Undersøgelseskommissionen oplyser sagen dels ved  

 hjælp af foreliggende materiale hos PET og andre berørte  

 myndigheder m.v., dels ved at indkalde personer til at afgive forklaring.
Møder i kommissionen foregår som udgangspunkt  

 for lukkede døre.
Kommissionen kan dog bestemme, at møder er  

 offentlige i det omfang, der foretages afhøring om generelle  

 spørgsmål vedrørende efterretningstjenestens virksomhed i  

 tiden før 1990. Med den foreslåede ordning bliver der mulighed  

 for, at offentligheden kan følge med i de afhøringer, der  

 belyser de overordnede rammer og spilleregler for PET's virksomhed frem til  

 Berlinmurens fald samt de kontrolmekanismer, der har været  

 gældende.
Samtidig sikres det, at der ikke i møder for  

 åbne døre afsløres oplysninger om enkeltsager, navne  

 på personer og grupperinger, trusselsvurderinger m.v.
Forslaget indeholder bestemmelser, der sikrer, at  

 undersøgelsen gennemføres på en  

 retssikkerhedsmæssig forsvarlig måde.
Der er således  

 fastsat regler om beskikkelse af bisiddere for de involverede personer og om  

 adgang til - på grundlag af en tilkendegivelse fra kommissionen om  

 sagens stilling efter bevisførelsens afslutning - at afgive en  

 skriftlig udtalelse om de faktiske og eventuelt retlige forhold  

 vedrørende den pågældende, som kommissionen overvejer at  

 give udtryk for i sin beretning (kontradiktion).
Undersøgelseskommissionen afslutter sit arbejde med  

 afgivelsen af en beretning.
Beretningen afleveres til justitsministeren, der  

 offentliggør den.
 Idet jeg i øvrigt tillader mig at henvise til  

 lovforslaget og bemærkningerne hertil, skal jeg anbefale lovforslaget  

 til det høje Tings velvillige behandling.
