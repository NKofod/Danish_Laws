Nr LSF 72 Forslag til Lov om registrering af narkomaner Fremsat af Knud Lind (FP) Kirsten Jacobsen (FP) Pia Kjærsgaard (FP) den 15. november 1990 § 1. Der oprettets et centralt register over personer, der konstateres at være afhængige af euforiserende stoffer.
§ 2. Alle narkomaner, der er i kontakt med politiet,  

 kriminalforsorgen, hospitalerne, narkobehandlingsinstitutionerne og/eller de  

 sociale myndigheder i øvrigt, registreres.
Det er en pligt for de nævnte  

 instanser straks at give meddelelse til registeret, når de kommer i kontakt  

 med narkomaner.
§ 3. Narkomanregisteret ledes af et nævn på 5 personer  

 repræsenterende Socialministeriet, Sundhedsministeriet, Justitsministeriet,  

 Amtsrådsforeningen og narkotikapolitiet.
Endvidere deltager registerets  

 daglige leder i møderne.
 § 4. Registeret står til rådighed for de sociale, de lægelige og  

 de politimæssige myndigheder.
 § 5. Sundhedsministeren fastsætter nærmere regler for indberetning  

 af oplysninger til registeret og benyttelse af dette.
 § 6. Loven træder i kraft den 1. december 1990.
Bemærkninger til lovforslaget Lovforslaget er en genfremsættelse af det i folketingsåret 1976-77 (2.  

 samling) fremsatte lovforslag (Folketingstidende 1976-77 (2. samling),  

 forhandlingerne sp. 5039, tillæg A sp. 4979. Dette lovforslag nåede ikke at  

 komme til 1. behandling inden folketingsårets slutning.
Lovforslaget  

 fremsattes derefter den 25. november 1977, se Folketingstidende 1977-78,  

 forhandlingerne sp. 2650, 5237, 11400 og 11704, tillæg A sp. 1719 samt tillæg  

 B sp. 1537. Senest har lovforslaget været fremsat i folketingsåret 1981-82  

 (2. samling). Se Folketingstidende 1981-82 (2. samling) sp. 1417 og 4216 samt  

 tillæg A sp. 2043.
 Den 4. februar 1976 havde Folketinget en narkodebat på grundlag af en  

 forespørgsel fra Frede Tandrup Jensen (FP). Debatten mundede ud i en  

 afstemning om et af forespørgeren stillet forslag, hvorefter Folketinget  

 skulle udtale:
»at der ved den fremtidige bekæmpelse af narkotikamisbrug i  

 Danmark må iværksættes mere intensiv politimæssig indsats mod  

 narkoforhandlere, at der må oprettes og gøres vidtstrakt brug af registre vedrørende  

 de personer, som i anledning af narkotikaafhængighed kommer i forbindelse med  

 offentlige myndigheder, at hovedvægten i behandlingsindsatsen må lægges på lægeligt  

 styrede kure med væsentlig større fasthed og konsekvens end hidtil, og at narkotikaproblemerne må samles under een minister.« Dette forslag blev forkastet med 69 stemmer (Socialdemokratiet, Radikale  

 Venstre, SF, Kommunister og Venstresocialister) mod 39 (Fremskridtspartiet,  

 Konservative, Kristeligt Folkeparti og Centrum-Demokraterne), medens 32  

 (Venstre) undlod at stemme, jf.
Folketingstidende 1975-76, forhandlingerne  

 sp. 4096, 4100, 5183 ff og 5260 ff.
 Flere af de folketingsmedlemmer, der ikke stemte for forslaget, begrundede  

 dette med, at det forekom dem for omfattende.
 Resultatet blev imidlertid, at denne den første egentlige narkodebat i  

 Folketinget måtte munde ud i, at der ikke blev fastlagt nogen som helt  

 narkopolitik.
 Denne utilfredsstillende tingenes tilstand søges til dels afbødet ved  

 nærværende forslag, der har taget kritikken ad notam, for så vidt det kun  

 angår punkt 2 af de fire punkter, som Fremskridtspartiet foreslog i februar  

 1976.
I øvrigt skal forslagsstillerne fuldt ud tilslutte sig den artikel af  

 kriminalassistent Lars N.
Jensen, Københavns narkopoliti, som fandtes i  

 »Dansk Politi«, årgang 1977, side 139-141.
 Artiklens indhold var følgende:
»I Danmark har vi efter forlydende ca. 5.000 narkomaner, der, hvis vi  

 antager, at de bruger for ca. 300 kr. narkotika pr. mand om dagen, bruger for  

 ca. 540 mio. kr. om året, hvilket nok er lavt anslået.
De fleste narkomaner  

 lever af socialhjælp/invalidepension/arbejdsløshedsunderstøttelse, og hvis vi  

 regner med omkring 25.000 kr. i snit, giver dette ca. 125 mio. kr. på  

 årsbasis, men spørgsmålet er, hvor får narkomanerne de resterende ca. 415  

 mio. kr. fra? Ja, de skaffes ved ulovligheder, såsom tyverier, røverier,  

 prostitution og ikke at forglemme narkotikahandel, idet narkomanerne gerne  

 sælger lidt »stof« til andre for selv at tjene penge til eget  

 forbrug.
 Narkomanerne er ikke registreret særskilt nogen steder, hvorfor ovennævnte  

 tal kun kan være et postulat, men et tal, der mange gange er anslået af  

 førende folk på området.
Politiet har i de senere år beslaglagt større og større kvantum illegal  

 narkotika af forskellig art, og alene i 1976 beslaglagde Københavns  

 narkotikapoliti omkring 63.000 stk. morfinpiller til en anslået værdi på det  

 sorte marked til ca. 5,6 mio. kr., blot for at nævne et eksempel.
Desuden har  

 der vist sig en følgekriminalitet, hvor narkomanerne for at skaffe penge til  

 deres stofmisbrug har lavet ulovligheder i et meget, meget stort omfang.
På grund af den meget store fortjeneste på narkotikaen har vi i København  

 for alvor fået grundlagt en bagmandsvirksomhed, der tjener millioner af  

 kroner på andre folks ulykke.
At fortjenesten er stor kan bedst beskrives ved  

 kendsgerninger, idet vi i de danske retssale flere gange har kunnet høre, at  

 for eksempel pakistanske statsborgere har erkendt, at de i deres hjemland  

 havde købt morfinpiller for 3 kr. pr. stk. og derunder.
Når prisen i Danmark  

 for tiden ligger på ca. 90 kr. pr. morfinpille, kan man jo se, at der er en  

 ganske pæn fortjeneste.
Morfinpillerne er også nemme at smugle ind i landet,  

 for eksempel kan der være omkring 400 stk. i en almindelig tændstikæske,  

 hvilket siger lidt om størrelsen og om de problemer, der er for politi og  

 toldvæsen for at finde frem til gemmestederne.
Hvad har man så gjort fra myndighedernes side for at tackle problemet? Ja  

 man har kørt efter det sædvanlige mønster nemlig at lade politiet tage de små  

 narkomaner og mindre forhandlere, medens man har haft svært ved at bevise  

 noget mod de store på grund af de måske utidssvarende efterforskningsmetoder  

 på området.
De senere år har man dog fra ansvarlig side nødtvunget erkendt,  

 at narkotikapolitiet måske burde bruge utraditionelle metoder for at komme  

 disse bagmænd til livs, og disse metoder har da også givet gode resultater,  

 men det er et helt andet problem.
Narkomanerne, stofmisbrugerrne, hvad har man så gjort ved dem? Her ligger  

 et meget stort problem, efter min opfattelse, idet man betragter en narkoman  

 som en kriminel og ikke som et sygt menneske, som han vitterlig er.
Ganske  

 vist er sygdommen selvforskyldt i første omfang, idet de jo bare kunne lade  

 være, hvilket ofte er hørt under diskussionen vedrørende hjælp til  

 narkomanerne.
Faktum er imidlertid, at et menneske, der virkelig er afhængig  

 af »hårde stoffer«, er et sygt og ynkeligt individ, der kun har eet  

 i hovedet, nemlig hvordan man skaffer penge til næste »skud«.
Hvis  

 en narkoman ikke får sit »stof« til tiden, begynder nedturen, det  

 vil sige skiftende kulde- og svedeture, rysten over hele kroppen, kvalme,  

 opkastninger, feber, forhøjet blodtryk, kramper og til sidst bevidstløshed,  

 der eventuelt kan ende med dødsfald.
I Danmark er det forbudt at være i besiddelse og forhandle  

 narkotika uden særlig tilladelse (apoteker m.v.), og det vil sige, at en  

 narkoman, der netop har købt en morfinpille til 90 kr. for de sidste penge af  

 socialhjælpen, ja, han risikerer at blive snuppet af politiet, der har pligt  

 til at fratage ham pillen og sigte vedkommende for overtrædelse af  

 narkotikaloven.
Hvis vi tænker os, at nævnte narkoman kommer hjem efter sit  

 ufrivillige ophold hos politiet, ja, hvad skal han så? Der er kun een ting,  

 det drejer sig om nu, og det er at skaffe penge til en ny pille, inden  

 »nedturen« begynder for alvor.
Man prøver at låne penge af  

 vennerne, men de har ingen, for de er også narkomaner.
Derefter prøver man at  

 ringe til socialkontoret for at få forskud på næste uges socialhjælp og  

 fortæller en rørende historie om, at nu er der ingen mad i huset m.v., m.v.,  

 men på socialkontoret kender man et utal af den slags historier, så man lader  

 sig ikke narre.
Så er der kun een vej tilbage, for det daglige  

 »stof« skal tilvejebringes, og det er et hurtigt »bræk«,  

 altså tyveri, indbrud, røveri eller lignende, og dette uanset om man er  

 næsten sikker på senere afsløring.
Når nævnte forbrydelse er begået, omsættes  

 varerne hurtigt til narkotika, og dagen er reddet. - Endvidere er der  

 selvfølgelig prostitution, der giver mulighed for at tjene hurtige penge,  

 idet mange anser det for bedre at tage 5 minutter med en utugtskunde, end det  

 er at døje alverdens pinsler på en »nedtur«.
Den onde cirkel er  

 dermed sluttet for narkomanerne, idet jo mere »stof« politiet tager  

 fra dem, jo flere ulovligheder bliver de nødt til at lave for at skaffe penge  

 til deres stofmisbrug.
Hvad har man så hidtil gjort for at hjælpe narkomanerne? Man har oprettet  

 en del såkaldte »narkocentre«, hvor narkomanerne kan komme på  

 nedtrapning på frivillig basis, men uden den helt store succes indtil dato. -  

 Nedtrapningerne foregår på den måde, at man prøver at motivere narkomanerne  

 til at holde op med at bruge de »hårde stoffer«, og i stedet får de  

 udleveret metadon fra centret, hvorefter man efter et stykke tids forløb  

 nedtrapper metadontilskuddet, og til sidst skulle narkomanerne være stoffrie.  

 Da det som sagt er på frivillig basis, at narkomanerne deltager i  

 nedtrapningerne, er frafaldet stort, og som politimand har jeg ofte været ude  

 for at træffe en narkoman, der netop var ude for at købe lidt  

 »stof« i byen for at supplere nedtrapningen, og dermed er hele  

 nedtrapningsteorien jo gået fløjten.
Andre narkomaner holder hurtigt op, når  

 det begynder at gøre ondt, men en del bliver dog ved til det sidste og bliver  

 stoffri et stykke tid, hvorefter mange begynder igen.
Faktum er i al fald, at  

 de påviselige resultater er meget, meget små.
 Nævnte nedtrapninger er imidlertid ret eftertragtet, idet mange narkomaner  

 kommer igen og igen, men altså uden det helt store resultat.
 Årsagen er der vel ingen der kan påpege med sikkerhed, men at personalet  

 på narkocentrene har gjort et stort arbejde efter bedste overbevisning er  

 helt indiskutabelt.
Der findes ingen offentlig registrering af narkomanerne, idet selv  

 narkocentrene hidtil har nægtet at deltage i en offentlig registrering af de  

 patienter, der kommer til nedtrapning.
Når man samtidig ved, at en plads for  

 en narkoman på nedtrapning koster ca. 100.000 kr. pr. år, og disse penge skal  

 skatteborgerne betale gennem bistandsloven, uden at det offentlige og dermed  

 skatteborgerne har mulighed for at kontrollere, hvordan det er gået med  

 patienterne, ja, så er der flere og flere, der stiller spørgsmålet, om det  

 kan være rimeligt.
Skatteborgerne har altså bare at betale og håbe det  

 bedste.
Nævnte er vel også en af årsagerne til, at kommunerne har været lidt  

 tilbageholdende med de helt store projekter inden for narkoområdet, idet man  

 jo ingen konkret viden har til rådighed på dette felt.
Derfor er det vigtigt at få lavet en offentlig registrering af alle  

 narkomaner, så man kan følge deres sygdoms forløb, så man får konkrete  

 oplysninger om den sociale baggrund, om det er specielle grupper, der er  

 udsat, hvor mange nedtrapninger/tilbagefald og anden behandling.
Altså viden  

 og tørre tal, der kan påvise, at der virkelig er et kæmpebehov for mere hjælp  

 til disse syge mennesker, og i hvilken retning hjælpen skal gå.
Narkocentrene  

 bør sortere under det offentlige som enhver anden specialafdeling på et  

 sygehus for eksempel.
Er det galt med øjnene, går man til en øjenlæge, har  

 man noget galt med hjertet, går man til en hjertespecialist, og har man  

 narkotikaproblemer, skulle man selvfølgelig kunne gå til en  

 narkotikaspecialist, hvor man skulle fremvise sit sygesikringsbevis og  

 derefter blive behandlet.
 Hvis en narkoman har stærk »nedtur«, var det vel rimeligt, om  

 lægen straks kunne give en sprøjte eller andet lindrende for derefter at  

 stille diagnosen, hvor han kan se, om ambulant behandling eller indlæggelse  

 på specielle centre for nedtrapninger ville være nødvendig.
 Hvordan disse centre skal fungere i øvrigt, er der vel ingen der har en  

 færdig løsning på, men så længe man ikke har en offentlig registrering af  

 narkomanerne med alle relevante oplysninger, kan det vel heller ikke  

 forventes, at de offentlige myndigheder skal kunne lave fornuftige  

 langtidsplanlægninger eller fortsat bevilge de økonomiske midler, der er  

 nødvendige på området.
Derfor er det tvingende nødvendigt at få denne registering gennemført for  

 ad den vej at få sat betydeligt mere ind i bekæmpelsen af narkotikamisbruget  

 for at hjælpe patienterne og deres pårørende, men også for det øvrige  

 samfunds skyld, idet man på den måde kan undgå en mængde følgekriminalitet,  

 idet narkomanerne nu havde et sted at gå hen, hvor de kunne få hjælp og  

 behandling til enhver tid, i stedet for at være nødt til at lave en kriminel  

 handling for at skaffe »stof« under en »nedtur«.' Disse betragtninger rammer stadig nu ca. 13 år senere det centrale i  

 problemstillingen om narkomaner.
Det samme gælder udtalelsen af formanden for  

 Kriminalpolitiforeningen i København, kriminalassistent Lars Nicolai Jensen,  

 den 21. januar 1982 til Berlingske Tidende.
Han beklager sig over »den  

 udbredte lallende holdning over for narkoproblematikken, som mange politikere  

 har«.
Kriminalassistenten mener, at denne holdning aldrig fører frem til  

 en begrænsning af problemerne, og han siger: »Vi skal have en  

 registrering af alle stiknarkomaner, så der kan blive en koordineret hjælp  

 til de mennesker, som jeg mener kan betegnes som syge.« Om registrering udtaler Lars Nicolai Jensen, »at man ved en godt  

 koordineret hjælpeindsats over for narkomanerne - og her mener han  

 udtrykkeligt, at det er nødvendigt med en registrering for at hjælpe  

 effektivt - samtidig med stor effekt kan begrænse efterspørgslen efter hård  

 narkotika på det danske marked.
Derved kan vi være med til at begrænse det  

 kvantum heroin, morfinpiller etc., som stiknarkomanerne bruger for millioner  

 af hver dag«.
 Kriminalassistent Lars Nicolai Jensen omtaler ikke de lige så skadelige  

 virkninger af euforiserende stoffer, der synkes eller snuses (kokain).  

 Registrering må efter forslagsstillernes mening også omfatte sådanne  

 misbrugere.
 Som bilag 1 er optrykt et interview med bl.a. formanden for den private  

 hjælpeorganisation »Landsforeningen for human narkobehandling«,  

 Mischa Asvarisch, fra Berlingske Tidende den 30. januar 1982.
 Som bilag 2 er optrykt en leder fra Berlingske Tidende den 2. februar  

 1982.
Bemærkninger til lovforslagets enkelte punkter Til § 1 Der findes i dag et sted mellem 6.000 og 10.000 narkomaner i Danmark.  

 Oprettelsen af et centralt register vil give samfundet bedre muligheder for  

 en indsats over for den enkelte narkoman.
I dag kender vi ikke fordelingen på  

 køn, aldersgruppe, social status, m.v.
Et centralt narkomanregister vil  

 tillige give en reel viden om, hvilken effekt behandlingstilbudene til  

 narkomanerne har.
 Et centralt narkomanregister vil desuden være til uvurderlig hjælp for  

 politiet i dets kamp for at finde frem til de egentlige bagmænd.
Til § 2 Der ligger i paragraffen en direkte indberetningspligt for de berørte  

 myndigheder.
Indberetningen for den enkelte narkoman skal ske  

 »straks«.
I modsat fald vil et narkomanregister falde i  

 udnyttelsesværdi.
Det betyder samtidig, at der som en selvfølge skal bruges  

 edb-registrering.
Til § 3 Et narkomanregister vil berøre forskellige ministerier og de  

 amtskommunale myndigheder.
Til § 4 Det er forslagsstillernes opfattelse, at der skal kunne trækkes på  

 registeret fra alle berørte myndigheder, herunder også de rent lægelige.
Til § 5 Forslagsstillerne finder det mest hensigtsmæssigt, at det påhviler  

 sundhedsministeren at udforme nærmere regler for indberetning og registerets  

 benyttelse.
Til § 6 Forslagsstillerne håber, at loven kan træde i kraft så hurtigt som muligt  

 af hensyn til påbegyndelsen af en tværministeriel registrering og behandling  

 af de berørte narkomaner, men også af hensyn til en hurtig opklaring af den  

 følgekriminalitet, som er et kedeligt faktum, på grund af den enkelte  

 narkomans stofforbrug.
Bilag 1 Artikel i Berlingske Tidende den 30. januar 1982.
»Uvidenhed, hvis politikerne siger nej til narkomanregistrering« Af Bent Bak Andersen »Uvidenhed.
Det er det mildeste ord, jeg kan finde for de usaglige  

 begrundelser, som visse politikere og deres partier fremfører mod en  

 registrering af narkomaner.« Det siger formanden for den private hjælpeorganisation  

 »Landsforeningen for human narkobehandling«, Mischa Asvarisch.
»Det er tydeligt, at politikerne ikke ønsker at se de hårde  

 realiteter i øjnene, og det virker umiddelbart, som om de ikke ønsker at  

 stemme for en registrering, fordi de frygter, at der ikke er vælgerstemmer at  

 hente på den bekostning.« Videre siger Mischa Asvarisch, at politikerne indirekte er med til at slå  

 et stadigt stigende antal narkomaner ihjel. »De er med til at øge  

 antallet af stadig yngre narkomaner og indirekte fremme omsætningen hos  

 narkobagmændene, der tjener mange penge på narkomanernes nød, elendighed og  

 til sidst død.« I sidste uge lavede Berlingske et rundspørge blandt nogle partiers  

 ordførere på Christiansborg, og en af dem udtalte: »Nej til  

 registrering.
Tænk blot på de huller, der er konstateret i de eksisterende  

 offentlige registre.
Der er endvidere risiko for, at narkomaner så ikke vil  

 søge lægehjælp, ligesom vi kender det for de kønssygdomsramtes  

 vedkommende.« »Det er en af de groveste og nedgørende bemærkninger, der er faldet i  

 debatten om registrering af narkomaner.
Den tyder på, at vedkommende  

 politiker (Bernhard Baunsgaard, red.) ikke har sat sig ind i problemerne.  

 Hvis f.eks. en narkoman har abstinenser, skal han nok søge læge.
Han bliver  

 meget syg.« Ved det nuværende system, hvor mange narkomaner blot føler sig som  

 forsøgsdyr, og hvor næsten alle falder tilbage til de hårde stoffer igen, er  

 der store huller, siger formanden for foreningen. »Narkomanerne prøver  

 af alle kræfter at finde genveje til at få stoffer.
De prøver at få stoffer  

 fra flere læger og behandlingssteder samtidig.
Det kan bremses ved en  

 registrering.
For hvis de registreres - hvad de selv ønsker - får vi oplyst.
 1. Antallet af narkomaner.
 2. Hvilke stoffer de er afhængige af.
 3. Antallet af nedtrapningsforsøg over for den enkelte narkoman.
 4. Antallet af døde narkomaner.
 5. Hvor mange der vender tilbage til de hårde stoffer.
 6. Antallet af narkomaner, der er døde af følgesygdomme.
Først når vi har disse fakta, er hjælpen til narkomanerne sat i system, og  

 vi kan hjælpe dem, der virkelig trænger.« Det nuværende system ser umiddelbart ud til at være billigere end en  

 koordineret hjælp og behandling af de hårdt belastede narkomaner, men det er  

 en misforståelse, siger Mischa Asvarisch.
»Tænk blot på, hvor dyrt det er under det totalt fejlslagne  

 behandlingssystem, vi har i dag.
Utallige narkomaner har været på 40  

 nedtrapninger, og ind imellem nedtrapningerne har de, for at skaffe penge til  

 de hårde stoffer, begået indbrud for ofte flere hundrede tusinde kroner, har  

 kostet sengepladser på hospitalerne, cellepladser i fængslerne etc.
Som det  

 er nu, uden nogen for for samarbejde mellem de implicerede parter i det  

 offentlige behandlingsarbejde, er det sådan, at narkomanerne direkte bliver  

 presset ud i kriminalitet, de er syge mennesker og skal hjælpes.
Vi har mange eksempler på, at narkomaner melder sig til politiet for  

 indbrud eller røverier, blot for at få fred og få en midlertidig  

 behandling.« »Den nuværende behandlingsform af narkomaner minder mest af alt om  

 kvaksalveri.
En registering vil bringe kendsgerninger for dagen, og samtidig  

 kan vi skelne mellem den nuværende behandlingsform - hvor de enkelte  

 behandlingssteder ofte fører deres egne mere eller mindre saglige ideer  

 igennem - og den lægevidenskabelige behanding, som har langt de største  

 forudsætninger for at hjælpe«, siger læge Knud Wilson, praktiserende  

 læge og fængselslæge i Statsfængslet på Kragskovhede.
»En anden væsentlig ting, vi kan få fastslået blandt mange fakta, er,  

 at der tilsyneladende er en tendens til, at hårdt belastede narkomaner med  

 leversygdomme rammes af blærekræft.
Der er stadig færre tilfælde af  

 lungekræft herhjemme, men stigningen i antallet af blærekræfttilfælde ligger  

 fuldt på højde med antallet af lungekræfttilfælde«, siger Knud Wilson.
Bilag 2 Leder fra Berlingske Tidende den 2. februar 1982 Narkomaner i registre De udtalelser, toneangivende politikere er fremkommet med om den  

 foreslåede registrering af narkomaner, peger mod, at dette spørgsmål  

 forbliver ubesvaret også i denne omgang eller i bedste fald må følge en meget  

 trang vej gennem systemet.
I den livlige debat, der har været ført i Berlingske Tidende, er der brugt  

 kraftige vendinger i karakteristikken af politikernes forudsætninger for at  

 forstå rækkevidden af et nej til registrering.
Uvidenhed er et af ordene.  

 Tidligere chef for Cancerregistret, dr. med.
Johannes Clemmesen har »med  

 virkelig uhyggefornemmelse« læst politikernes argumenter imod  

 registreringen.
Dr.
Clemmesen siger som svar på den radikale Bernhard Baunsgaards tale om  

 »de huller, der er konstateret i de eksisterende offentlige  

 registre«, at der for de lægelige registres vedkommende ikke er påvist  

 fejl eller skader og »slet ikke ulemper, der på nogen måde opvejer de  

 store fordele, som samfundet har af registreringen«.
Han spørger: Mon  

 politikerne er klar over, at skader på lang sigt kun lader sig påvise ved en  

 effektiv registrering? Ansvaret for den stadige udvikling af narkomanien som  

 den samfundsulykke, den er, vil han lægge ved politikernes dør.
Hagen Hagensen (K) modsætter sig registrering med henvisning til  

 usikkerheden ved fastlæggelsen af grænsen mellem misbrug og afhængighed,  

 »og hvem bliver den næste samfundsgruppe, der skal registreres - måske  

 de alkoholskadede?» Her røres ved et centralt argument, der har medført megen forvirring i  

 holdningerne til spørgsmålet om registrering af narkomaner.
Man kan her i  

 landet på fuldt lovlig vis købe, nyde eller misbruge vin og spiritus.
Hvor  

 tragisk afhængighed af spiritus end former sig for den enkelte, har ingen  

 person eller myndighed adkomst til at stille sig i vejen for misbruget.  

 Narkomanien derimod er uløseligt knyttet til kriminalitet.
Den er baseret på  

 stoffer, der ikke må indføres, besiddes eller forhandles.
Hagen Hagensen må  

 være helt på det rene med, at der ikke kan sættes lighedstegn mellem  

 narkomaner og alkoholikere.
Han kan som jurist umuligt være i tvivl om, at  

 den retslige forfølgelse af narkohandlere er berøvet den fulde vægt, så længe  

 man ikke har kontrol med forbrydernes kunder og tager deres problem i fast  

 hånd.
Narkomanerne udgør en enklave i samfundet, som det ud fra hensyn til  

 individet og helheden er rimeligt at træffe forholdsregler over for.
Det er  

 nødvendigt nu at få dette behov belyst på en saglig og udramatisk måde.  

 Ideologisk bestemte forestillinger om registrering som udtryk for frihedstab  

 beror på fejltænkning.
Angsten for at anvende de midler, der kan hjælpe, har  

 en høj pris - måske blandt andet 400 døde unge mennesker i dette år.
