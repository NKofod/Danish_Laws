 På et møde 17/4-89 mellem bl. a. klagerne og den indklagede kommune  

 drøftedes et spørgsmål om tjenestemandsansættelser af chauffører, der hidtil  

 havde været ansat i henhold til overenskomst med SID.
 Senere blev kommunen indklaget for Arbejdsretten med påstand om, at  

 den havde handlet overenskomststridigt ved ikke at have indgået i egentlige  

 forhandlinger med SID omkring det på mødet drøftede spørgsmål.
Arbejdsretten lagde efter en vidneforklaring sammenholdt med referatet af  

 mødet 17/4-89 til grund, at det allerede på mødet blev gjort klart, at  

 kommunen ikke i fremtiden ville ansætte chauffører efter SIDs overenskomst,  

 og at kommunen kun forpligtede sig til at indgå overgangsaftaler, ikke  

 forhandlinger om realiteten.
Efter de afgivne forklaringer og den  

 foreliggende korrespondance kunne det ikke antages, at kommunen havde afvist  

 at deltage i forhandlinger om en overgangsaftale eller havde ansvaret for, at  

 en sådan ikke blev indgået.
Kommunen blev derfor frifundet.
 Under sagen behandles spørgsmålet, om Århus kommune har brudt en aftale om  

 i forbindelse med ændring af ansættelsesformen for bybuschauffører at indgå  

 aftaler med Specialarbejderforbundet i Danmark.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har nedlagt påstand om, at indklagede, Århus kommune, har handlet  

 overenkomststridigt ved ikke at have indgået i egentlige forhandlinger med  

 Specialarbejderforbundet i Danmark omkring ansættelse af vognførere ved Århus  

 Sporveje som tjenestemænd på prøve og i den anledning skal pålægges bod.
 De indklagede, Kommunernes Landsforening for Århus Kommune, har påstået  

 frifindelse.
 SAGSFREMSTILLING:
 I 1980erne havde man i Århus både sporvogne og bybusser, og ansættelsen af  

 vognførere og chauffører skete under en Specialarbejderforbundet i Danmark  

 overenskomst, indtil de pågældende efter et par års forløb blev  

 tjenestemandsansat.
Den 13. marts 1989 skrev Specialarbejderforbundet i Danmark til  

 Kommunernes Landsforening, at man på et møde den 8. marts 1989 med  

 magistraten i Århus havde fået at vide, at der ville blive forelagt byrådet  

 et forslag om, at chauffører under Specialarbejderforbundet i Danmarks skulle  

 overgå til ansættelse som tjenestemænd på prøve.
Specialarbejderforbundet i  

 Danmark tilkendegav overfor Kommunernes Landsforening sin store utilfredshed  

 med at være holdt udenfor indflydelse på en ændring, der helt ville affolke  

 forbundets overenskomst.
Man bad derfor Kommunernes Landsforening om et møde  

 til afklaring af problemerne.
 Det ønskede møde blev holdt den 17. april 1989 med repræsentanter for  

 forbundet, kommunen og Kommunernes Landsforening, og mødereferatet indeholder  

 bl.a. følgende:
 »På baggrund af de på mødet faldne bemærkninger tilkendegav Århus  

 kommunes repræsentanter, at man med lokalafdelingen af  

 Specialarbejderforbundet i Danmark ville indgå de nødvendige  

 »overgangsaftaler« således at diverse vilkår sikres, ligesom man  

 tilkendegav at der fremtidigt ikke vil blive ansat nye vognførere efter  

 overenskomsten indgået mellem Specialarbejderforbundet i Danmark og  

 Kommunernes Landsforening.
 Samtidig tilkendegav Århus kommunes og Kommunernes Landsforenings  

 repræsentanter, at den mellem Dansk Kommunal Arbejderforbund og Kommunernes  

 Landsforening indgåede tjenestemandsaftale omfattende tjenestemandsansatte  

 vognførere også omfatter tjenestemandsansatte på prøve, jf. definitionen i  

 tjenestemandsregulativets § 2.
 Forbundets repræsentanter fandt dog ikke at der var noget til hinder for,  

 at overenskomsten fandt anvendelse for tjenestemandsansættelse på prøve  

 uanset den ovenfornævnte tjenestemandsaftale.
Da der således ikke kunne opnås enighed om grundlaget  

 (tjenestemandsaftalen contra overenskomsten) for løn- og øvrige  

 ansættelsesvilkår ved ansættelse af tjenestemand på prøve, forbeholdt  

 forbundets repræsentanter sig deres stilling.' Den 6. juni 1990 skrev borgmesteren i Århus til Dansk Kommunal  

 Arbejderforbund, Århus, at han havde bedt stadsdirektøren og løn- og  

 personalechefen om at holde møde med de to forbund, inden sagen blev forelagt  

 til politisk afgørelse.
Chaufførernes fagforening under Specialarbejderforbundet i Danmark meldte  

 afbud til et møde den 14. juni 1990 og oplyste samtidig borgmesteren i Århus  

 om, at sagen var overgivet til forbundet, idet det var afdelingens  

 opfattelse, at der var indgået en overenskomst gældende for en to årig  

 periode, og at ændring kun kunne ske med overenskomstparternes medvirken.
Man  

 havde efter de angreb, der fra kommunens side havde været på  

 overenskomstrettighederne, bedt forbundet om at undersøge mulighederne for at  

 indbringe sagen for overenskomstnævnet.
Den 23. oktober 1990 blev der hos Specialarbejderforbundet i Danmark i  

 København holdt et møde om sagen.
For Specialarbejderforbundet i Danmark  

 deltog forbundsformand Hardy Hansen, faglig sekretær Søren Andersen og  

 formand (chaufførernes fagforening i Århus) Ove Skou.
For Dansk Kommunal  

 Arbejderforbund deltog forbundsformand Poul Winckler og Århus- formanden John  

 Werner Poulsen og for Århus kommune deltog borgmester Thorkild Simonsen og  

 løn- og personalechef Jørgen Høj.
Ifølge et notat af 30. december 1994 har  

 Thorkil Simonsen følgende erindring om mødets forløb:
 »Fra Århus kommunes side genfremsatte vi et tidligere afgivet tilbud  

 om at etablere en overgangsordning for de daværende overenskomstansatte  

 buschauffører i relation til en efterfølgende ansættelse i  

 tjenestemandsstilling.
 Dette tilbud var der stadig ingen gehør for hos repræsentanterne for SID,  

 der fastholdt deres tidligere afvisning af ændrede ansættelsesvilkår for de  

 overenskomstansatte buschauffører.
 Der udspandt sig herefter en diskussion mellem de tilstedeværende  

 repræsentanter for de 2 fagforbund: en diskussion, der hovedsageligt gik på  

 spørgsmålet om retten til generelt at organisere og indgå aftaler vedrørende  

 chauffører.
 De 2 forbund kunne ikke nå til enighed om dette generelle spørgsmål,  

 ligesom de ej heller kunne blive enige om en løsning i den konkrete sag om  

 buschauffører ved Århus sporveje.
Mødet sluttede med, at Hardy Hansen gav tilsagn om, at SID påny ville  

 overveje sagen, og efterfølgende ville orientere mødets deltagere om  

 resultatet af disse overvejelser.« Specialarbejderforbundet i Danmark skrev den 11. februar 1991 under  

 henvisning blandt andet til mødet den 23. oktober 1990, at forbundet ikke  

 ønskede at overflytte de medlemmer, som var ansat ved Århus sporveje, til  

 Dansk Kommunal Arbejderforbund, fordi Specialarbejderforbundet i Danmark  

 mente i bred forstand at være den organisation, som varetog de faglige  

 interesser på det trafikpolitiske område, og fordi en af stridens årsager var  

 tjenestemandsbegrebet.
Specialarbejderforbundet i Danmark bemærkede, at  

 tidligere tjenestemænd nu blev overenskomstansat, og at Kommunernes  

 Landsforening havde givet udtryk for, at man stilede efter  

 overenskomstansættelse, så tjenestemandsbegrebet på længere sigt ville blive  

 afviklet.
 Århus byråd besluttede den 28. august 1991, at chauffører ved Århus  

 Sporveje fra deres ansættelse skulle være tjenestemænd på prøve og ikke  

 overenskomstansatte.
Den 16. oktober 1991 blev der på Århus rådhus holdt møde i anledning af  

 beslutningen.
Specialarbejderforbundet i Danmark forbeholdt sig ret til at  

 genforhandle indgåede fællesoverenskomster og forbeholdt sig at gøre  

 organisationsansvar gældende.
Kommunernes Landsforening og kommunen afviste  

 kravene og oplyste, at det anvendte ansættelsesgrundlag alene var  

 driftsmæssigt begrundet, ligesom man afviste, at der var tilsidesat  

 forhandlingsmæssige forpligtelser i forbindelse med byrådsbeslutningen.
 Landsorganisationen i Danmark begærede den 3. juli 1992 fællesmøde i  

 sagen, idet Specialarbejderforbundet i Danmark påstod, at der var begået brud  

 på overenskomstaftaler og protokollater ved affolkning af overenskomsten,  

 overflytning til tjenestemandsansættelse på prøve uden forhandling samt  

 puljesammenblanding ved overenskomstfornyelsen.
 Kommunernes Landsforening svarede umiddelbart den 8. juli 1992, at man  

 havde betragtet sagen som afsluttet, idet man ikke siden mødet den 16.  

 oktober 1991 havde modtaget nærmere i sagen.
På fællesmøde den 10. december 1992 besluttede man en udsættelse til 26.  

 januar 1993 på yderligere materiale og beregninger.
Specialarbejderforbundet  

 i Danmark foreslog på mødet, at kommunen skulle acceptere en bod på 25.000  

 kr.
Den 15. januar 1993 meddelte Århus kommune Kommunernes Landsforening, at  

 man mente at have gennemført forhandlinger med Specialarbejderforbundet i  

 Danmark inden byrådets beslutning.
Kommunen henviste til mødet den 17. april  

 1989 samt mødet den 23. oktober 1990 og efterfølgende korrespondance, ligesom  

 man oplyste, at der derudover havde været adskillige drøftelser og møder samt  

 flere møder, hvor Specialarbejderforbundet i Danmark var udeblevet eller  

 havde meldt afbud.
 Kommunens redegørelse blev sendt til Landsorganisationen i Danmark.
 Parterne fastholdt deres standpunkter på fællesmødet den 26. januar 1993,  

 men blev enige om særskilte drøftelser om skævdeling af puljemidler.
 På et fællesmøde herom den 15. marts 1993 blev der truffet aftale mellem  

 parterne om puljen, og det fremgår af mødereferatet, at parterne betragtede  

 sagen som endeligt afsluttet for så vidt angår skævdelingen.
 FORKLARINGER:
 Peter Bech har blandt andet forklaret, at han har været faglig sekretær i  

 Specialarbejderforbundet i Danmark siden 1986 og afdelingsnæstformand i  

 chaufførernes fagforening i Århus siden 1990. Man havde fra starten  

 organiseret både overenskomstansatte og tjenestemænd, men fik en stiltiende  

 aftale med Dansk Kommunalarbejder Forbund om, at chaufførerne i de første to  

 år skulle være organiseret i Specialarbejderforbundet i Danmark og derefter i  

 Dansk Kommunalarbejder Forbund.
 I slutningen af 1980erne blev der lavet et nyt turnusprojekt, således at  

 tjenestemænd og overenskomstansatte indgik i en fælles vagtturnus, hvilket  

 forbedrede forholdene for de overenskomstansatte.
Han deltog i mødet den 17. april 1989, der var organiseret, fordi der var  

 fremkommet rygter om, at alle skulle tjenestemandsansættes, hvilket vækkede  

 en meget gammel strid mellem Specialarbejderforbundet i Danmark og de  

 kommunale klubber.
Han forstod, at overgang til tjenestemandsansættelse ville  

 være frivillig for de allerede ansatte.
På mødet tilbød han, at Specialarbejderforbundet i Danmark ville  

 organisere dem, der var tjenestemænd på prøve.
Han fik et klart tilsagn om  

 forhandling, herunder tilpasningsforhandlinger, hvis ordningen blev  

 gennemført.
Han ventede derfor en henvendelse fra kommunen.
Han har ikke set  

 referatet fra mødet.
Under overenskomstforhandlingerne i 1991 blev det fra Kommunernes  

 Landsforenings side fremsat som et ufravigeligt krav, at Århus Sporvejes  

 regler skulle svare til dem, der gjaldt i andre store byer.
Der blev intet  

 nævnt om, at der i fremtiden slet ikke ville være nogen overenskomstansatte i  

 Århus.
 Det var under forhandlinger om brandslukningsområdet, at Thorkild Simonsen  

 gav udtryk for, at kommunen generelt ønskede overenskomstansættelser, ikke  

 tjenestemandsansættelser.
Både i 1989 og 1991 havde fagforeningen godt 200 medlemmer fra Århus  

 sporveje.
Kort efter byrådsbeslutningen af 28. august 1991 fik man en mængde  

 begæringer om overflytning til Dansk Kommunalarbejder Forbund.
De må  

 naturligvis have været afgivet frivilligt af den enkelte.
 Han blev overrasket over byrådsbeslutningen, dels fordi der intet havde  

 været antydet om den under forårets overenskomstforhandlinger, dels fordi han  

 havde forstået, at kommunen netop foretrak overenskomstansatte fremfor  

 tjenestemænd.
 Spørgsmålet har ikke siden været drøftet mellem forbundet og kommunen.
 Afdelingen blev på Kommunernes Landsforenings foranledning medinddraget i  

 overenskomstforhandlingerne 1993, selvom Specialarbejderforbundet i Danmark  

 da ikke havde nogen medlemmer på området.
 Ove Skou har blandt andet forklaret, at han var faglig sekretær i  

 Århusafdelingen af Specialarbejderforbundet i Danmark i årene 1978-91 og  

 siden har været afdelingsformand.
Problemet om de forskellige ansættelsesvilkår har eksisteret siden 1947,  

 og Specialarbejderforbundet i Danmark har fået gennemført nogle forbedringer  

 for de ansatte med lavest anciennitet.
Specialarbejderforbundet i Danmarks  

 medlemmer blev på arbejdspladserne søgt presset til at skifte forbund.
Han opfattede mødet den 23. oktober 1990 som et forståelsesmøde mellem de  

 to forbund, der skulle blive enige om, hvem de hver for sig skulle  

 organisere.
Thorkild Simonsen og Jørgen Høj deltog kun for en del i mødet, og  

 Thorkild Simonsen forsøgte at løse op for forbundenes uenigheder ved at  

 forklare kommunens synspunkter.
Han husker ikke, at der blev drøftet noget om  

 en overgangsordning.
Specialarbejderforbundet i Danmark mente at kunne  

 organisere også tjenestemændene, og Hardy Hansen gjorde det klart, at  

 forbundet ikke ville afgive medlemmer.
Det er rigtigt, at det var Hardy  

 Hansen, der skulle vende tilbage til sagen.
 Jørgen Høj har blandt andet forklaret, at han var personalechef, indtil  

 han blev pensioneret i 1992.
Før byrådsbeslutningen i august 1991 blev chauffører/vognførere  

 rekrutteret som timelønnede under Specialarbejderforbundet i  

 Danmark-overenskomsten.
Når de efter cirka to års arbejde blev tilbudt  

 ansættelse som tjenestemænd, accepterede næsten alle.
I slutningen af  

 1980erne indførtes en tjenestetidsreform, der forbedrede forholdene for dem  

 med lav anciennitet.
Da cirka tre fjerdedele var tjenestemandsansatte, ville  

 det herefter være praktisk med ens ansættelsesvilkår for alle, og kommunen  

 forsøgte - men forgæves - at forhandle sig tilrette med  

 Specialarbejderforbundet i Danmark herom.
Kommunen tilbød en  

 overgangsordning, der udskød ikrafttrædelsen af den generelle  

 tjenestemandsansættelse med cirka 1/2 år.
Det var også en sådan  

 overgangsordning, man drøftede på mødet den 17. april 1989. Han mener, at  

 Specialarbejderforbundet i Danmarks problem var økonomisk, idet afdelingen  

 ville miste medlemmernes kontingent.
På mødet den 23. oktober 1990 nævnte han igen kommunens tilbud om en  

 overgangsordning, men hverken han eller Thorkild Simonsen kom med nogen  

 skitse til en helhedsløsning, idet kommunen ikke ville blande sig i de  

 ansattes organisationsforhold.
Mødet fortabte sig i øvrigt i diskussioner  

 mellem de to forbundsformænd.
 Efter mødet var der ingen kontakt mellem kommunen og  

 Specialarbejderforbundet i Danmark før byrådsbeslutningen, og bortset fra  

 mødet den 16. oktober 1991 hørte han ikke til sagen, før han gik af den 1.  

 februar 1992.
 Det var frivilligt, om chaufførerne ville gå over til  

 tjenestemandsansættelse, men der var faktisk 100% tilslutning.
 PARTERNES ARGUMENTER:
Klagerne har til støtte for påstanden gjort gældende, at der ved mødet den  

 17. april 1989 af kommunen blev givet et tilsagn om forhandling med  

 Specialarbejderforbundet i Danmark, og at kommunen på trods heraf kun har  

 fastholdt det standpunkt, der førte til byrådsbeslutningen den 28. august  

 1991. Der er således på intet tidspunkt forhandlet reelt.
Kommunen har ikke  

 desto mindre både i 1991 og 1993 forhandlet overenskomst for området uden at  

 tilkendegive, at en sådan overenskomst ikke ville få nogen praktisk  

 betydning, og forbundet er herved blevet vildledt om kommunens hensigter.
Forbundet har deltaget i møder og korresponderet om sagen og har derfor  

 ikke ved passivitet mistet retten til at gøre sit krav gældende.
På  

 fællesmødet den 15. marts 1993 er det udtrykkelig sagt, at sagen er afsluttet  

 for så vidt angår skævdelingen, og heri ligger åbenbart for alle implicerede,  

 at sagen i øvrigt fortsættes.
 De indklagede har heroverfor anført, at kommunen ubestridt har haft ret  

 til som sket at træffe beslutningen om at anvende  

 tjenestemandsansættelsesformen.
 På mødet den 17. april 1989 har man alene forpligtet sig til at indgå  

 overgangsaftaler, og kommunen viste i den derefter følgende tid vilje hertil.  

 Det er ikke godtgjort eller sandsynliggjort, at det kan bebrejdes kommunen,  

 at der ikke blev opnået enighed om sådanne overgangsordninger.
 Det kan heller ikke bebrejdes kommunen, at man indgik i  

 overenskomstforhandlinger i foråret 1991 på et tidspunkt, hvor den afgørende  

 byrådsbeslutning ikke var truffet.
På grund af klagernes passivitet har kommunen i øvrigt med rette kunnet  

 regne med, at forbundet ikke ønskede yderligere forhandlinger, hvilket  

 Kommunernes Landsforening tilkendegav den 8. juli 1992. Der var da forløbet  

 cirka 9 mdr. efter mødet den 16. oktober 1991 uden at forbundet havde taget  

 noget initiativ.
Fra spørgsmålet blev behandlet på fællesmødet den 26. januar  

 1993 gik der derefter yderligere cirka 11/2 år, før sagen blev indbragt for  

 Arbejdsretten.
 Selvom overenskomstbrud måtte blive statueret, bør der ikke idømmes bod i  

 denne sag, der væsentligt på grund af forbundets forhold har fået et så  

 langvarigt forløb.
 ARBEJDSRETTENS BEGRUNDELSE OG KONKLUSION:
 Efter Jørgen Højs forklaring sammenholdt med ordlyden af referatet af  

 mødet den 17. april 1989 må det uanset Peter Bechs forklaring lægges til  

 grund, at det allerede på mødet blev gjort klart, at kommunen ikke i  

 fremtiden ville ansætte chauffører efter Specialarbejderforbundet i Danmarks  

 overenskomst, og at kommunen kun forpligtede sig til at indgå  

 overgangsaftaler, ikke forhandlinger om realiteten.
 Efter de afgivne forklaringer og den foreliggende korrespondance kan det  

 ikke antages, at kommunen har afvist at deltage i forhandlinger om en  

 overgangsaftale eller har ansvaret for, at en sådan ikke blev indgået.
 Klagerne kan derfor ikke få medhold i deres påstand.
Thi kendes for ret De indklagede, Kommunernes Landsforening for Århus Kommune, frifindes.
 I sagsomkostninger skal klagerne, Landsorganisationen i Danmark for  

 Specialarbejderforbundet i Danmark, betale 2.000 kr. til Arbejdsretten.
 (* 1) Henvisninger: Kommentar, s. 207 f., Per Jacobsen, s. 76 (note 5).
