Landsskatteretskendelse Sambeskatning.
Underskudsbegrænsning A ApS klager for indkomstårene 1995-1997 over, at told- og  

 skatteregionen har begrænset fremførsel af underskud fra  

 tidligere indkomstår og opgjort sambeskatningsindkomsten til hhv.  

 2.804.723 kr., 13.936.548 kr. og -960.955 kr.
Det fremgår af sagen, at A ApS  (selskabet) i årene indtil  

 1995 var ejet af B.
Selskabet ejede hele kapitalen i tre datterselskaber, C  

 ApS, D ApS og E ApS.
Disse selskaber var sambeskattede.
Selskabet ejede endvidere aktiekapitalen i F A/S på nominelt 300.000  

 kr.
Ved købsnota af 29. juli 1993 overdrog selskabet aktiekapitalen i  

 F ApS til G for 100.000 kr.
G er søn af B.
Ved købsnota af 24. maj 1995 solgte B anpartskapitalen i selskabet  

 til et af B på samme dato stiftet selskab, H A/S.
Prisen for  

 anpartskapitalen på 80.000 kr. blev aftalt til 1 kr.
Strukturen i  

 koncernen var herefter, at H A/S ejede selskabet, som ejede de tre  

 datterselskaber.
 H A/S blev stiftet med en aktiekapital på 9.000.000 kr., som blev  

 tilvejebragt ved et apportindskud i selskabet bestående af en fordring  

 på selskabet.
Ifølge selskabets repræsentant blev aktiekapitalen i H A/S  

 den 29. maj 1995 overdraget til G.
Der foreligger ingen købsnota for  

 overdragelsen.
Den 10. juli 1995 erhvervede F A/S hele aktiekapitalen i H A/S.
Der  

 foreligger ingen købsnota for overdragelsen.
 Ifølge specifikationerne til selskabets årsregnskab for 1995  

 (perioden 1. januar 1995 - 31. december 1995) har der pr. 31. december 1995  

 været følgende fremførselsberettigede underskud i  

 sambeskatningen:
Skatteåret 1993/1994, rest (1.673.415 kr. - 439.179 kr.) 1.234.236 kr.
Skatteåret 1994/1995 3.171.347 kr.
Skatteåret 1995/1996 16.440.749 kr.
Skatteåret 1996/1997 472.350 kr.
I alt  pr. 1. januar 1996 21.318.682 kr.
 Fradraget på 439.179 kr. i skatteåret 1993/1994  

 vedrører en tidligere bestående sambeskatning mellem selskabet,  

 F A/S og I A/S.
 Selskabet har for indkomstårene 1995 - 1997 selvangivet  

 sambeskatningsindkomsten til hhv. -472.350 kr., 0 og -1.971.613 kr.
 Told- og skatteregionen har for indkomstårene 1995, 1996 og 1997  

 forhøjet selskabets sambeskatningsindkomst til 2.804.723 kr.,  

 13.936.548 kr. og -960.955 kr.
Den selvangivne sambeskatningsindkomst for 1995 er fremkommet ved, at  

 fremførselsberettiget underskud i sambeskatningen fra tidligere  

 år er fratrukket i de tre datterselskabers skattepligtige indkomst.  

 Årets underskud i selskabet, -472.350 kr., er ikke fratrukket i de  

 øvrige selskabers skattepligtige indkomst i året.  

 Forhøjelsen for 1995 er fremkommet ved, at årets underskud i  

 selskabet, -472.350 kr., er fordelt forholdsmæssigt på  

 årets overskud i de tre datterselskaber, og selskabets skattepligtige  

 indkomst er opgjort til 0. Summen af de øvrige datterselskabers  

 skattepligtige indkomst, sambeskatningsindkomsten, er herefter opgjort til  

 2.804.723 kr.
Fremførsel af underskud er ikke anerkendt af  

 skatteforvaltningen, hverken for så vidt angår underskud  

 opstået i sambeskatningsperioden eller de enkelte selskabers  

 særunderskud vedrørende perioden forud for sambeskatningen.
Den selvangivne sambeskatningsindkomst for 1996 er fremkommet ved, at et  

 særunderskud på 1.226.271 kr. fra før sambeskatningen i C  

 ApS er fratrukket i den skattepligtige indkomst for C ApS før  

 fordeling af årets underskud. Årets underskud i E ApS er herefter  

 fordelt forholdsmæssigt mellem selskaberne, hvorefter forudgående  

 års skattemæssige underskud i sambeskatningen er fratrukket i de  

 skattepligtige indkomster, således at sambeskatningsindkomsten er  

 nedbragt til 0. Forhøjelsen for indkomståret 1996 er fremkommet  

 ved, at årets underskud i E ApS er fordelt forholdsmæssigt mellem  

 selskaberne, og C ApS' særunderskud ikke er tilladt fratrukket i dette  

 selskabs skattepligtige indkomst, ligesom underskud fra tidligere år  

 ikke er godkendt fremført.
Den sambeskattede indkomst er herefter  

 opgjort til 13.936.548.
Den selvangivne sambeskatningsindkomst for 1997 er fremkommet ved, at et  

 særunderskud på 1.010.658 kr. i E A/S fra før  

 sambeskatningen er fratrukket i den skattepligtige indkomst for E A/S  

 før fordeling af årets underskud.
Herefter er årets  

 underskud i A ApS, -2.803.338 kr., fordelt mellem de tre datterselskaber,  

 således at årets resterende uudnyttede underskud og  

 sambeskatningsindkomsten er opgjort til -1.971.613 kr.
Forhøjelsen af  

 sambeskatningsindkomsten for 1997 er fremkommet ved, at særunderskuddet  

 vedrørende E ApS på 1.010.658 kr. ikke er tilladt fratrukket i  

 den skattepligtige indkomst for E A/S.
Sambeskatningsindkomsten er herefter  

 opgjort til -960.955 kr. efter forholdsmæssig fordeling af årets  

 underskud i selskabet mellem de øvrige selskaber.
Ved told- og skatteregionens afgørelse er det lagt til grund, at  

 der alene er foretaget to overdragelser af selskabet og H A/S, nemlig  

 overdragelsen af aktierne i selskabet fra B til H A/S den 24. maj 1995 og  

 overdragelsen af aktierne i H A/S fra B til F A/S den 10. juli 1995. Der er  

 blandt andet henvist til, at der ved overdragelse af H A/S til F A/S er sket  

 overførsel af mere end 50 % af kapitalen i A ApS til andre  

 anpartshavere end ved såvel indkomståret 1995's som  

 underskudsårenes begyndelse.
F A/S er ikke ved udløbene af  

 indkomstårene 1995 - 1997 et selskab i A-koncernen, og der er derfor  

 ikke tale om en koncernintern overdragelse, som medfører undtagelse  

 fra begrænsning i adgangen til fremførsel af underskud, jf.  

 cirkulære nr. 96 pkt. 18.8 næstsidste afsnit og  

 ligningsvejledningen 1995 S.C.1.2.2.12, side 104. Generationsskiftereglen i  

 ligningsloven § 15, stk. 9, omfatter efter sin ordlyd kun fysiske personer og  

 ikke selskaber ejet af disse, jf. lov om afgift af dødsboer og gaver §  

 1, stk. 2, litra a-f.
Transparensreglen i § 15, stk. 10, kan ikke  

 sammenkædes med reglen i stk. 9, da stk. 10 formålsmæssigt  

 er indsat for at imødegå, at selskaber ejerskiftes via  

 holdingselskaber og dermed ikke juridisk set skifter ejer.
Det er endvidere  

 anført, at fremførsel af underskud skal ske i overensstemmelse  

 med vilkår 2.4. i sambeskatningscirkulæret 1995-9 af 11. oktober  

 1995, 1996-14 af 28. juni 1996 og 1997-39 af 29. december 1997.  Underskud i  

 et eller flere selskaber skal således fordeles på de selskaber,  

 som har overskud i samme år.
Først derefter kan der  

 overføres underskud fra tidligere år.
Dette gælder  

 også med hensyn til særunderskud, dvs. underskud fra år,  

 hvor selskaberne ikke var inddraget i sambeskatningen.
Der er bl.a. henvist  

 til Selskabsbeskatning, 17. udgave, 1997, s.483 ff.
Selskabets repræsentant har anerkendt told- og skatteregionens  

 ændringer i opgørelsen af sambeskatningsindkomsten  

 vedrørende rækkefølgen for fradrag af  

 sambeskatningsunderskud og særunderskud under henvisning til  

 sambeskatningsvilkår 2.4. Repræsentanten har dog  

 påstået selskabets skattepligtige indkomst nedsat til de  

 selvangivne beløb under henvisning til, at betingelserne for  

 fremførsel af tidligere års skattemæssige underskud har  

 været opfyldt.
Det er vedrørende sagens faktiske  

 omstændigheder bl.a. gjort gældende, at der er foretaget en  

 overdragelse af H A/S til G forud for overdragelsen til F A/S.
Det er gjort  

 gældende, at der ved alle overdragelserne kan ske  

 underskudsfremførsel, da det er det ultimative ejerskab til aktierne i  

 A ApS, som er afgørende for, om der skal ske begrænsning i  

 adgangen til underskudsfremførsel, jf. ligningsloven § 15, stk. 10.  

 Selvom overdragelsen til G ikke måtte blive anerkendt, må  

 ligningsloven § 15, stk. 9, sammenholdt med § 15, stk. 10, fortolkes  

 således, at underskudsfremførslen ikke begrænses.
Reglerne  

 har ikke til formål at hindre adgangen til underskudsfremførsel  

 i situationer som den foreliggende, men derimod at hindre handel med  

 underskudsselskaber, hvilket ikke er tilfældet i denne sag.  

 Dispositionerne har endvidere ikke karakter af skattearbitrage, men er sket  

 med det formål at gennemføre et generationsskifte.  

 Formålet med ligningsloven § 15, stk. 9, er at muliggøre  

 generationsskifter, hvilket forvaltningens fortolkning af reglen  

 umuliggør.
 Landsskatteretten skal udtale.
Reglen om generationsskifte i ligningsloven § 15, stk. 9, nr. 2, og reglen  

 om transparens i ligningsloven § 15, stk. 10, er oprindelig indsat i  

 ligningsloven § 15 (stk. 5 og 3) ved lov nr. 837 af 18. december 1987.  

 Formålet med reglen om transparens var at begrænse passive  

 investorers overtagelse af underskudsselskaber for at modregne selskabernes  

 underskud i disse investorers kapitalafkast.
Formålet med reglen om  

 generationsskifte var, at underskudsbegrænsningsreglerne i § 15 ikke  

 skulle hæmme generationsskifter.
Henset til at G ved bedømmelsen  

 af underskudsbegrænsningen efter ligningsloven § 15, stk. 7, i henhold  

 til samme bestemmelses stk. 10 anses som ejer af de omhandlede selskaber,  

 findes overdragelsen at være omfattet af bestemmelsens stk. 9, nr. 2.
 Da aktierne i F A/S ved udgangen af indkomstårene 1995, 1996 og 1997  

 var ejet af G, som er søn til B, der ejede aktierne i A ApS ved  

 begyndelsen af indkomstårene frem til indkomståret 1995, hvori de  

 skattemæssige underskud opstod, finder Landsskatteretten således,  

 at betingelserne for fremførsel af underskuddene til fradrag i de  

 sambeskattede selskabers indkomster for 1995, 1996 og 1997 er opfyldt, jf.  

 ligningsloven § 15, stk. 7, jf. stk. 9 og 10.
 Ved beregningen af sambeskatningsindkomsten for indkomstårene 1995,  

 1996 og 1997 fratrækkes først årets underskud  

 opstået i sambeskatningen forholdsmæssigt i de sambeskattede  

 selskabers positive skattepligtige indkomster, jf. sambeskatningsvilkår  

 2.4.1.
Eventuel resterende positiv skattepligtig indkomst kan nedbringes ved  

 fremførsel af tidligere års særunderskud opstået  

 uden for sambeskatningen og underskud opstået i sambeskatningen, jf.  

 ligningsloven § 15, stk. 1, og modregning heraf i de sambeskattede selskabers  

 positive skattepligtige indkomster.
Ifølge praksis vedrørende  

 ligningsloven § 15 modregnes det ældste skattemæssige underskud i  

 selskabernes positive skattepligtige indkomster forud for senere års  

 skattemæssige underskud.
For sambeskattede selskaber gælder dette  

 princip, uanset om der er tale om særunderskud opstået uden for  

 sambeskatningen eller underskud opstået i sambeskatningen.  

 Særunderskud opstået uden for sambeskatningen kan dog alene  

 modregnes i den skattepligtige indkomst i det selskab, der har realiseret  

 underskuddet, eller andre selskaber, der var sambeskattede med det  

 underskudsgivende selskab i underskudsåret, jf.  

 sambeskatningsvilkår 2.4.1.
