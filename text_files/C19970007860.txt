(Til kommuner og amtskommuner) Præcisering af personkredsen, omfattet af bistandslovens § 96, jf. § 36,  

 stk. 2.
 Center for Ligebehandling af Handicappede har offentliggjort en  

 undersøgelse, hvoraf det fremgår, at et stort antal af unge over 18 år med  

 vidtgående fysisk eller psykisk handicap har ophold på en døgninstitution for  

 børn og unge efter bistandslovens § 96. Undersøgelsen viser, at der i  

 sommeren 1996 var anbragt 163 voksne på en døgninstitution, der er beregnet  

 for unge under 18 år.
 Baggrunden for undersøgelsen var, at der fra forskellig side er blevet  

 peget på det uhensigtsmæssige i, at der opholder sig voksne handicappede i  

 døgninstitutioner for børn og unge efter bistandslovens § 96.
Ifølge Amtsrådsforeningen skal problemet ses i sammenhæng med, at der er  

 ventelister til amternes institutioner for voksne.
Efter det oplyste vil  

 problemet bl.a. kunne løses ved, at amterne omlægger pladser på  

 døgninstitutioner, oprettet i henhold til bistandslovens § 96 til  

 institutioner for voksne efter bistandslovens § 112.
Amtsrådsforeningen har i denne forbindelse oplyst, at flere amter har  

 påpeget, at det i adskillige tilfælde er forældrene til de unge, der  

 modsætter sig en flytning til en institution for voksne.
Forældrenes modstand  

 skyldes, at institutionerne for voksne ofte har en anden normering end  

 institutionerne for børn og unge.
Modstanden skyldes desuden et ønske om, at  

 de unge flyttes ud i de samme grupper, som de hidtil har levet i og til  

 bestemte geografiske områder, hvilket ofte kan være vanskeligt at imødekomme,  

 samtidig med at alderskravet tilgodeses.
 Endelig har Amtsrådsforeningen oplyst, at amterne søger at imødekomme  

 disse ønsker bl.a. ved at oprette særlige ungdomstilbud og ved meget tidligt  

 at forberede de unge og forældrene på en udflytning.
 I denne anledning skal Socialministeriet præcisere følgende:
 Efter de gældende regler om foranstaltninger for børn og unge efter  

 bistandsloven ophører en foranstaltning som hovedregel senest, når den unge  

 fylder 18 år, jf. bistandslovens § 36, stk. 1.
 Der er dog efter lovens § 36, stk. 2, hjemmel til at opretholde en  

 foranstaltning i form af en personlig rådgiver eller ophold på en  

 døgninstitution, plejefamilie eller andet egnet opholdssted, indtil den unge  

 fylder 20 år, hvis den unge er indforstået hermed.
 I § 7, stk. 1, i lov nr. 501 af 24. juni 1992 om ændrede regler om bistand  

 til børn og unge er der dog en overgangsregel, hvorefter de personer, der som  

 over 20-årige den 1. januar 1993 havde døgnophold på en § 96 institution,  

 fortsat kan have ophold på en institution for børn og unge.
 I de før den 1. januar 1993 gældende regler var der nemlig ikke fastsat en  

 øvre aldersgrænse for, hvornår støtte til en person efter børnereglerne bl.a.  

 i form af ophold på en døgninstitution skulle ophøre.
Endelig er der mulighed for at træffe en beslutning efter bistandslovens §  

 68a, hvor opholdet skal være begrundet i svære psykiske eller sociale  

 vanskeligheder Særligt med hensyn til unge over 18 år med vidtgående fysisk eller psykisk  

 handicap skal Socialministeriet præcisere, at mangel på egnede institutioner  

 for voksne ikke bør begrunde, at et institutionsophold efter bistandslovens  

 regler om børn og unge opretholdes, indtil den unge fylder 20 år, jf.  

 bistandslovens § 36, stk. 2.
 Ophold i en døgninstitution for børn og unge efter det fyldte 18. år må  

 forudsætte, at særlige omstændigheder taler for, at der er behov for et  

 tilbud for børn og unge i modsætning til et tilbud for voksne.
 Ophold i en døgninstitution for børn og unge efter det fyldte 18. år  

 forekommer ikke hensigtsmæssigt, når institutionsopholdet alene er begrundet  

 i vidtgående fysisk eller psykisk handicap.
 Der vil dog efter Socialministeriets opfattelse være tilfælde, hvor unge i  

 alderen (16)18 - 25 år med vidtgående fysisk eller psykisk handicap i særlige  

 tilfælde kan have behov for et kontinuerligt ophold i en døgninstitution for  

 børn og unge, når opholdet indgår som led i et samlet behandlingsforløb, der  

 særligt er møntet på unge i denne aldersgruppe.
 Det forudsættes, at ophold efter det fyldte 18. år (20. år) sker i henhold  

 til bistandslovens § 68a, eller at pladserne oprettes i henhold til  

 bistandslovens § 112.
------------------------------------- Denne vejledning supplerer afsnit III punkt 58 - 60 og afsnit VI punkt 146  

 - 152 i Socialministeriets vejledning nr. 11 af 15. december 1992 om  

 bistandslovens bestemmelser om særlig støtte til børn og unge.
