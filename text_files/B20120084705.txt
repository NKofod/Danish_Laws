Bekendtgørelse om ændring af bekendtgørelse om biblioteksassistentuddannelsen ved Danmarks Biblioteksskole (Gruppeprøver) § 1 I bekendtgørelse nr. 995 af 14. december 1999 om biblioteksassistentuddannelsen ved Danmarks Biblioteksskole foretages følgende ændringer:
 1. I § 5 indsættes som stk. 2:
»Stk. 2. Uddannelsesinstitutionen fastsætter nærmere i studieordningen om prøvernes tilrettelæggelse som individuel prøve eller gruppeprøve, herunder antallet af deltagere i prøven og den studerendes mulighed for at vælge en individuel prøve frem for en gruppeprøve samt krav til individualisering af en skriftlig gruppebesvarelse, jf. §§ 5 b og 5 c.« 2. Efter § 5 indsættes:
»§ 5 a.
Uddannelsen skal indeholde en variation af prøveformer, der skal afspejle undervisningens indhold og arbejdsformer.
Prøveformen skal tilgodese det enkelte fags/fagelements formål og kan fx være mundtlig, skriftlig, praktisk prøve og projektorienteret forløb samt kombinationer af de forskellige prøveformer.
Stk. 2. Med mindre andet er fastsat i bekendtgørelsen for den enkelte uddannelse, fastsætter uddannelsesinstitutionen i studieordningen, hvilken prøveform der skal anvendes ved den enkelte prøve.
Eventuelle formkrav til besvarelsen skal fremgå af studieordningen.
Stk. 3. Uddannelsesinstitutionen kan afvise en besvarelse, hvis den ikke opfylder de fastsatte formkrav.
Hvis besvarelsen afvises, skal der ikke gives en bedømmelse, og den studerende har brugt et prøveforsøg.
§ 5 b.
Uddannelsesinstitutionen fastsætter ud fra faglige hensyn i studieordningen, om en prøve tilrettelægges som en individuel prøve eller en gruppeprøve.
Når en prøve tilrettelægges som en gruppeprøve fastsætter institutionen samtidig, hvor mange studerende der højst kan deltage i den enkelte gruppeprøve, og om den studerende i stedet kan vælge en individuel prøve.
 Stk. 2. Ved såvel en individuel prøve som en gruppeprøve skal der foretages en individuel bedømmelse af de studerendes præstationer og gives individuelle karakterer.
§ 5 c.
Ved en mundtlig gruppeprøve skal den enkelte studerende eksamineres på en sådan måde, at det sikres, at der kan foretages en individuel bedømmelse af den studerendes præstation.
 Stk. 2. Ved tilrettelæggelse af en mundtlig gruppeprøve skal uddannelsesinstitutionen sikre, at den tid, der er afsat til prøven, tilpasses antallet af studerende, der deltager i prøven.
Stk. 3. Ved en skriftlig opgavebesvarelse, som er udarbejdet af flere studerende, kan der kun gives en selvstændig bedømmelse, hvis den enkelte studerendes bidrag kan konstateres.
Der fastsættes krav om individualiseringen i studieordningen.
 Stk. 4. Når der ikke skal gives en selvstændig bedømmelse for en skriftlig opgavebesvarelse, som er udarbejdet af flere studerende, kan opgavebesvarelsen indgå i bedømmelsen ved en efterfølgende mundtlig prøve.
 Stk. 5. Ved en individuel mundtlig prøve, hvor den studerende eksamineres på grundlag af et gruppefremstillet produkt, må de øvrige medlemmer af gruppen ikke være til stede i prøvelokalet, før de selv skal eksamineres.
§ 5 d.
Prøverne har enten intern eller ekstern bedømmelse.
 Stk. 2. Ved prøver med intern bedømmelse foretages bedømmelsen af en eller flere lærere udpeget af uddannelsesinstitutionen (eksaminator).
 Stk. 3. Ved prøver med ekstern bedømmelse foretages bedømmelsen af eksaminator og af en eller flere censorer, der er beskikket af Styrelsen for Videregående Uddannelser og Uddannelsesstøtte.
Stk. 4. Prøverne med ekstern bedømmelse skal dække uddannelsens væsentlige områder.
Mindst en tredjedel af en uddannelse opgjort i ECTS-point skal for den enkelte studerende dokumenteres ved eksterne prøver.« § 2 Bekendtgørelsen træder i kraft den 1. september 2012.
