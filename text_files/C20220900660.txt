Vejledning for statens skibe om aflevering af affald i havne Indledning Vejledningen har til formål, at give retningslinjer for, hvordan affald fra skibe skal afleveres til modtagefaciliteterne i havnene for orlogsskibe, marinehjælpeskibe og andre skibe, der er ejet og drevet af en stat.
Baggrund EU-Kommissionen vedtog 17. april 2019 direktiv 2019/883 om modtagefaciliteter i havne til aflevering af affald fra skibe.
Direktivet skal bl.a. tilskynde, at skibe ikke udtømmer deres affald i havet.
Alle skibe, der anløber eller opererer i en havn i en medlemsstat er omfattet af direktivet.
Miljøstyrelsen har implementeret direktivet i bekendtgørelse nr. 1348 af 16. juni 2021 om modtagefaciliteter for affald fra skibe, om skibes aflevering af affald og havnes affaldsplaner.
 Orlogsfartøjer, marinehjælpeskibe og andre skibe, der ejes eller drives af en stat er som udgangspunkt undtaget af direktivet, men medlemsstaterne skal dog sikre at disse skibe så vidt muligt også afleverer deres affald i overensstemmelse med direktivet.
 Miljøstyrelsen skal således ved denne vejledning gøre Forsvarsministeriet opmærksom på, at orlogsskibe, marinehjælpeskibe og andre skibe, der er ejet og drevet af staten ligeledes skal aflevere deres affald som beskrevet nedenfor.
Aflevering af affald i modtagefaciliteterne Skibsføreren på et skib, der anløber en havn, skal som udgangspunkt sørge for, at alt affald, der er transporteret af skibet afleveres til havnens modtagefacilitet.
Dette gælder dog ikke hvis der er tale om mindre mængder affald, der miljømæssigt forsvarligt kan opbevares ombord, og hvis affaldet, sammen med det senere frembragte affald, kan afleveres i næste anløbshavn Hver havn har en havneaffaldsplan, som beskriver, hvor affaldet skal afleveres henne, samt hvordan affaldet skal sorteres i overensstemmelse med havneaffaldsplanen.
 Skibsføreren skal sikre, at affaldet ombord på skibet, sorteres og afleveres i overensstemmelse med de fraktioner, som havnebestyrelsen i henhold til havneaffaldsplanen, har valgt at sortere havnens affald i.
Yderligere skal skibsføreren orientere sig inden havneanløb, hvorvidt nogle affaldsfraktioner kræver, at havnen kontaktes for videre formidling af affaldet.
Mindre havne har ikke containere til alle affaldsfraktioner, men stiller containere til rådighed ved anmodning herom.
 Miljøstyrelsen er ressortmyndighed på reglerne og eventuelle spørgsmål og afklaringer kan rettes hertil.
 Vejledningen er ikke gældende for Grønland og Færøerne.
