Landsskatteretskendelse Fristoverskridelse - udligningstold Reference:
 SSL § 25, stk. 1.
 A klagede over, at klage over et toldcenters  

 afgørelse blev anset for for sent indgivet.
Det fremgik af sagen, at A A/S havde importeret  8 partier  

 tråd af rustfrit stål med oprindelse i Indien.
Toldcentret havde  

 den 28. april 1999 truffet og afsendt afgørelse om, at selskabet var  

 omfattet af den for den angivne vare og det anførte oprindelsesland  

 med virkning fra og med 25. marts 1999 indførte midlertidige  

 antidumpningstold.
Af afgørelsen fremgik, at selskabet kunne klage  

 over afgørelsen inden 3 måneder fra afgørelsens dato til  

 Told- og Skattestyrelsen.
Selskabets advokat havde ved skrivelse af 12. november  

 1999 påklaget toldcentrets afgørelse til Told-og  

 Skattestyrelsen.
Klagen var registreret modtaget den 15. november 1999 i  

 Told- og Skattestyrelsen.
Da Landsskatteretten for klager indgivet efter 1.  

 oktober 1999 var rette klagemyndighed, havde Told-og Skattestyrelsen  

 tilbagesendt klagen til toldcentret, der havde oversendt klagen til  

 Landsskatteretten.
Landsskatteretten havde modtaget klagen den 25. januar  

 2000.
Selskabets advokat havde anført, at klagen var  

 rettidig, idet selskabet havde været i vedvarende kontakt med  

 toldcentret og i den forbindelse stillet sig uforstående over for de  

 ændrede regler.
Imidlertid var selskabet nødt til at indhente  

 yderligere oplysninger, herunder fra øvrige EU-lande for at  

 konstatere, hvorledes de nye regler var blevet fortolket i praksis i de  

 respektive lande.
 Han havde anført, at som følge heraf, havde  

 klageren ikke haft mulighed for at klage over afgørelsen førend  

 det havde været tilfældet, idet han samtidig havde anmodet om, at  

 behandlingen af sagen blev udsat indtil der forelå en afgørelse  

 fra Europakommissionen.
 Endvidere havde advokaten anført, at den omhandlede  

 antidumpningstold var endeligt pålignet den 9. august 1999.
 Told- og Skattestyrelsen havde udtalt, at klagen burde  

 afvises, idet det herved bl.a. var anført, at klagen ikke havde  

 været rettidig, hverken i forhold til Landsskatteretten eller i forhold  

 til Told- og Skattestyrelsen, hvortil klagen oprindeligt var stilet.
 Landsskatteretten udtalte:
Efter skattestyrelseslovens § 25, stk. 1, var fristen for  

 påklage til Landsskatteretten 3 måneder fra modtagelsen af  

 afgørelsen.
Klagen blev afvist, hvis den ikke var indgivet efter  

 udløbet af fristen.
Landsskatteretten kunne dog se bort fra en  

 fristoverskridelse, hvis særlige omstændigheder talte herfor.
 Det bemærkedes, at toldcentrets afgørelse om,  

 at de omhandlede forsendelser var omfattet af den pr. 25. marts 1999  

 anførte antidumpningstold, var truffet den 28. april 1999. Klage over  

 toldcentrets afgørelse af 28. april var dateret den 12. november 1999.  

 Klagen var således indgivet mere end 3 måneder efter  

 udløbet af klagefristen.
 Det bemærkedes, at klagefristen ikke fandtes at  

 være suspenderet som følge af, at der den 9. august 1999 blev  

 fremsendt rettelsesangivelse, idet selve afgørelsen var truffet den  

 28. april 1999. rettelsesangivelsen af 9. august 1999 vedrørte  

 således den endelige konstatering af betalingskravet.
Landsskatteretten fandt endvidere ikke, at der  

 forelå sådanne særlige omstændigheder, at der var  

 grundlag for at bortse fra fristoverskridelsen.
Det forhold, at selskabet  

 havde ønsket at indhenteyderligere oplysninger mv., og at selskabet  

 havde været i kontakt med toldcentret, kunne således ikke  

 karakteriseres som særlige omstændigheder.
 Da klagefristen således var overskredet, og da der  

 ikke forelå sådanne særlige omstændigheder, at der  

 kunne bortses herfra, blev klagen afvist.
