Cirkulæreskrivelse om meddelelse om  

 udtræden af virksomhed, som videreføres af  

 ægtefællen på anden adresse Kommentar m.v.:
 Salg af en virksomhed kan ikke betragtes som endelig  

 overdragelse eller lukning, når der samtidig sker overtagelse af anden  

 helt tilsvarende virksomhed, som drives videre under samme navn og  

 momsnummer.
 Meddelelse om afgørelsen:
 Et medlem havde sammen med sin ægtefælle  

 drevet forretningen "NN" i Taastrup, som blev solgt/overdraget den 1.  

 september 1999. Ægtefællen fortsatte på samme moms nr. med  

 en ny forretning "NN" i Roskilde, som blev købt den 1. august  

 1999.
A-kassen traf afgørelse om, at medlemmet ikke kunne  

 overgå til efterløn, idet ægtefællen  

 videreførte virksomheden og medlemmets arbejdsfunktioner ikke var  

 bortfaldet, men alene blevet begrænset.
Medlemmet kunne derfor ikke  

 anses for ophørt.
Medlemmet anførte bl.a. at der var tale om en helt  

 ny virksomhed med en ny medarbejder, ny adresse, ny kundekreds osv., og med  

 et væsentligt lavere aktivitetsniveau end i den gamle virksomhed.
De  

 fleste af hendes tidligere funktioner var helt forsvundet, mens opgaverne i  

 ægtefællens virksomhed vedrørende bogholderi m.v.  

 fuldstændig havde skiftet karakter og omfang. Ægtefællen  

 varetog nu selv det beskedne arbejde, der var forbundet hermed.
Direktoratet traf afgørelse om, at medlemmet ikke  

 kunne anses for ophørt, og derfor ikke kunne overgå til  

 efterløn.
Direktoratet fandt, at der var tale om en  

 videreførelse af ægtefællens virksomhed, blot fra et andet  

 forretningssted, idet såvel branche som virksomhedens navn var  

 uændret.
Den tidsmæssige sammenhæng mellem købet af  

 butikken i Roskilde og lukningen af butikken i Taastrup, samt det forhold, at  

 virksomheden i Roskilde havde videreført SE-nummer og  

 momsregistreringen fra virksomheden i Taastrup, indicerede efter  

 direktoratets opfattelse, at der var tale om en videreførelse af den  

 samme virksomhed i relation til arbejdsløshedsforsikringen.
Direktoratet fandt også, at medlemmets hidtidige  

 arbejdsopgaver i form af bogføring, administration m.v. fortsat  

 bestod, omend i reduceret form, uanset at aktivitetsniveauet i butikken var  

 lavere end i den gamle butik, og uanset at de helt særlige  

 arbejdsfunktioner, som var en følge af butikkens tidligere placering,  

 var bortfaldet.
Således skulle der fortsat udføres arbejde  

 vedrørende bogholderi, regnskab, lønninger, betalinger,  

 administration m.v.
Disse arbejdsopgaver kunne ikke anses for at være  

 underordnede funktioner af ringe omfang i forhold til medlemmets hidtidige  

 arbejdsopgaver og arbejdstid.
Arbejdsmarkedets Ankenævn tiltrådte  

 direktoratets afgørelse.
Ankenævnet henviste til, at  

 ægtefællen hele tiden havde drevet selvstændig virksomhed i  

 den pågældende branche, og at salg af den første  

 forretning og overtagelse af den anden forretning derfor ikke opfyldte  

 betingelsen om, at virksomheden skal være endeligt overdraget eller  

 lukket.
Dette syntes understøttet af, at virksomheden blev drevet  

 under samme navn og momsnummer.
Ankenævnet henviste videre til, at  

 medlemmets arbejdsfunktioner i forretningen var økonomi og  

 administration i vid forstand, og at disse opgaver fortsat blev udført  

 i forretningen i Roskilde, omend i mindre omfang.
Derfor kunne  

 arbejdsfunktionerne ikke anses for helt bortfaldet.
 Ankenævnet bemærkede endelig, at  

 spørgsmålet om at være endeligt ophørt med at drive  

 en selvstændig virksomhed ikke alene afgøres på grundlag  

 af, om vedkommende rent faktisk ikke længere beskæftiger sig med  

 virksomhedens drift, men også på grundlag af, om de formelle  

 betingelser i lovens § 57, stk. 3, og i bekendtgørelse om ophør  

 med drift af selvstændig virksomhed som hovedbeskæftigelse er  

 opfyldt.
