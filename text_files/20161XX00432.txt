Skriftlig fremsættelse (11. januar 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om restaurationsvirksomhed og alkoholbevilling m.v. (Ændring af alderskrav for unge personers beskæftigelse og alderskrav til bevillingshavere og bestyrere m.v.) (Lovforslag nr.
L 113) Formålet med lovforslaget er at gennemføre dele af aftalen om Vækst og udvikling i hele Danmark af 9. februar 2016. I aftalen indgik initiativet en tidsvarende restaurationslov, som indeholder en lempelse af § 27 om forbud mod at beskæftige mindreårige, hvor der sælges mad og alkohol, samt en ændring af § 10 vedr. bevillingsperioder.
Et af forslagets hovedpunkter er en præcisering af reglerne om bevillingsperiodernes længde af hensyn til erhvervslivets byrder, som er forbundet med hyppige ansøgningsrunder.
Lovens udgangspunkt er derfor, at alkoholbevillinger gives for en periode på 8 år.
For at sikre mere gennemsigtighed og undgå meget korte bevillingsperioder, foreslås det at begrænse adgangen til tidsmæssige begrænsninger til 4 og 2 år.
Desuden indeholder forslaget en nedsættelse af alderskravet til bevillingshavere/bestyrere.
Dette giver mulighed for, at unge iværksættere kan få nemmere ved at starte restaurationsvirksomhed.
Aldersgrænsen forslås sænket fra 25 år til 21 år, og for ansøgere, der har afsluttet en uddannelse inden for hotel- og restaurationsfaget, foreslås det at sænke aldersgrænsen fra 23 år til 18 år.
Endvidere indeholder forslaget en lempelse af forbuddet mod at beskæftige mindreårige, hvor der serveres alkohol.
Dette forslag åbner op for, at unge mellem 15 og 18 år kan arbejde på serveringssteder, hvis hovedformål er servering af mad, og hvor serveringen af stærke drikke sker i forbindelse hermed.
Muligheden for at beskæftige unge indføres alene for restaurationer, hvor der er en begrænset risiko for, at unge bliver udsat for at skulle håndtere alkoholpåvirkede personer.
Det foreslås, at bevillingsnævnene udvides med et sagkyndigt medlem og en jurist eller advokat.
Denne udvidelse af bevillingsnævnene skal være med til at sikre viden inden for virksomhedsøkonomi bl.a. til brug for vurderingen af bevillingernes længde, samt øge nævnenes fokus på ansøgerens retsstilling og sikre en saglig vurdering af hensynene i restaurationslovens § 12 i forbindelse med udstedelse af alkoholbevillinger.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
