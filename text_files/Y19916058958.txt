 Ved magelæg mellem 2 ejendomme kan værdien af det overdragne ikke  

 udregnes som forskelsværdien mellem de overførte arealer.
Vedr. arealoverførsel/magelæg De har i brev af 13. juni 1991 spurgt Kort- og Matrikelstyrelsen om  

 muligheden for ændring af skellet mellem 2 landbrugsarealer ved  

 arealoverførsel efter § 25, stk. 3, i lov nr. 137 af 7. marts 1990  

 (udstykningsloven) idet de oplyser, at forskelsværdien mellem 2 arealer, der  

 ombyttes ved et magelæg mellem ejendommene, er under 30.000 kr.
 De har yderligere oplyst:
a.
Arealerne henligger som landbrugsjord i landzone.
b.
Vurderingstallene er for matr.nr. 5a 2,50 kr/(m2) og for matr.nr. 6a  

 3,50 kr/(m2), svarende til en vurderingssum for delareal 1 på 70.312 kr. og  

 for delareal 2 på 79.828 kr.
Forskelsværdi 9.516 kr.
c.
Der foreligger uskadelighedsattest, idet ændringen er til fordel for  

 begge ejendomme.
d.
Arealerne byttes lige over uden købesum.
 De mener, at jordomlægningen bør kunne gennemføres som et magelæg efter  

 reglerne i udstykningslovens § 25, stk. 3, hvorimod anvendelse af reglerne i  

 § 25, stk. 2, der forudsætter tinglysning af et overdragelsesdokument for  

 hvert af arealerne, vil blokere for den ønskede arealomlægning.
De har endelig oplyst, at der i den konkrete sag er det helt specielle  

 problem, at den ene ejendom ejes af 134 anpartsejere og den anden af 85  

 anpartsejere.
Der er tinglyst pligt til medlemsskab af grundejerforeninger,  

 og herigennem er der ved generalforsamlingsbeslutninger givet bestyrelserne  

 ret til begrænsede dispositioner med ejendommmene.
Et magelæg falder ind  

 under dette.
Hvis der skal udarbejdes og tinglyses overdragelsesdokument,  

 kræver det underskrift af samtlige ejere, der er anført i tingbogen.
De mener  

 ikke, at det vil være muligt at opnå underskrift fra samtlige ejere og  

 anmoder derfor om, at der - såfremt magelægget ikke omfattes af reglerne i  

 udstykningslovens § 25, stk. 3 - gives en særtilladelse til at anvende  

 reglerne i denne sag.
 I den anledning skal Kort- og Matrikelstyrelsen oplyse følgende:
For at et areal, der overdrages, skal kunne overføres fra en ejendom til  

 en anden, skal der som hovedregel tinglyses et overdragelsesdokument.Herved  

 overholdes hovedprincippet i tinglysningslovens §§ 1 og 27, hvorefter  

 dommerens prøvelsespligt med hensyn til dokumenter, der indleveres til  

 tinglysning og den efterfølgende tinglysning af dokumentet, er grundlaget for  

 tinglysningens retsvirkninger.
Tinglysningslovens § 1 sikrer, at godtroende  

 aftaleerhververe og kreditorer kan se bort fra rettigheder over ejendommen,  

 som ikke fremgår af tingbogen.
Tinglysningslovens § 27, jf. § 31, sikrer, at  

 en aftaleerhverver (men ikke kreditorer), som afleder sin ret fra en ret  

 indført i tingbogen, også kan regne med, at retten gyldigt består.
Efter den tidligere udstykningslov kunne der gøres undtagelser fra kravet  

 om tinglysning af et overdragelsesdokument, når arealet kunne overføres ved  

 skelforandring, jf. § 16 i lovbekendtgørelse nr. 6 af 7. januar 1977.  

 Værdigrænsen for skelforandring var gældende for det areal, der blev overført  

 fra en ejendom til en anden.
Ved magelæg kunne værdien ikke udregnes som  

 forskelsværdien mellem de ombyttede arealer.
Den nye udstykningslovs § 25, stk. 3, udvider mulighederne for overførsel  

 af et areal fra en ejendom til en anden uden tinglysning af et  

 overdragelsesdokument.
Efter forhandlinger med bl.a.
Justitsministeriet er  

 der i § 4 i bekendtgørelse nr. 108 af 25. februar 1991 fastsat en grænse på  

 30.000 kr. for værdien af et areal, der kan overføres til en anden ejendom  

 uden tinglysning af et adkomstdokument.
Værdien kan ikke i  

 magelægssituationer udregnes som forskelsværdien mellem arealerne.
 Det kan tilføjes, at Kort- og Matrikelstyrelsen ikke har hjemmel til at  

 tillade en udvidet anvendelse af undtagelsesreglen i lovens § 25, stk. 3.
 (* 1) Offentliggjort i Landinspektørens Meddelelsesblad »De blå  

 sider" 1. årgang, 13.8.1991, side 8.
