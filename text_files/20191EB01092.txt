Beretning afgivet af Social- og Indenrigsudvalget den 30. juni 2020 Beretning over Forslag til folketingsbeslutning om nedsættelse af udsatteråd i alle kommuner [af Torsten Gejl (ALT) og Susanne Zimmer (ALT)]:
1. Politiske bemærkninger Socialdemokratiet, Venstre, Socialistisk Folkeparti, Radikale Venstre, Enhedslisten, Det Konservative Folkeparti og Alternativet Socialdemokratiets, Venstres, Socialistisk Folkepartis, Radikale Venstres, Enhedslistens, Det Konservative Folkepartis og Alternativets medlemmer af udvalget ser positivt på formålet bag forslaget, nemlig at øge udsattes inddragelse i kommunerne.
 Partierne er overbeviste om, at øget inddragelse af udsatte er prisværdigt og vil bidrage til større indsigt i udfordringer og løsninger for udsatte i de enkelte kommuner.
 Partierne er tilfredse med, at 41 kommuner allerede har nedsat et udsatteråd og udtrykker, at der fremadrettet skal være fokus på, hvordan de sidste kommuner kan inspireres til frivilligt at nedsætte råd, der kan sikre reel inddragelse af udsattes erfaringer.
 Partierne noterer desuden, at regeringen for nylig har oprettet et landspanel under Rådet for Socialt Udsatte, der skal styrke de udsattes stemme og kommuners interesse for lokale udsatteråd.
Partierne opfordrer på den baggrund regeringen til nærmere at undersøge, hvordan kommunal inddragelse af udsattes erfaringer kan forankres og understøttes.
Dette kunne ske ved at få indsigt i den eksisterende praksis, der har fungeret i de kommuner, der har nedsat et udsatteråd, og i, hvilke erfaringer der kan overføres fra kommunale handicap- og ældreråd.
Socialdemokratiet, Venstre, Socialistisk Folkeparti, Radikale Venstre, Enhedslisten og Det Konservative Folkeparti Socialdemokratiets, Venstres, Socialistisk Folkepartis, Radikale Venstres, Enhedslistens og Det Konservative Folkepartis medlemmer af udvalget udtrykker, at der ikke bør stilles ensartede krav til kommunerne, men at det skal være kommunalbestyrelsernes beslutning, om de ønsker at nedsætte et udsatteråd, da disse har størst forståelse for brugerinddragelse i den enkelte kommunes tilfælde.
 Partierne ønsker derfor at fastholde den lokale vurdering af, hvorvidt et sådant råd skal nedsættes, og hvordan det bedst sammensættes og forankres i den respektive kommune.
 Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 29. november 2019 og var til 1. behandling den 4. februar 2020. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
 P.u.v.
