Sambeskatning af selskaber   datterselskaber i  

 Tyskland og USA   kapitalforhøjelse uden aktieemission Bindende forhåndsbesked Spørgsmål 1.	Kan Ligningsrådet bekræfte, at en  

 kapitalforhøjelse i X Inc., USA efter de amerikanske regler om  

 "additional paid in capital", ikke vil udgøre et skattepligtigt  

 tilskud ved opgørelsen af den danske sambeskatningsindkomst.
 2. 	Kan Ligningsrådet bekræfte, at en  

 kapitalforhøjelse i Y GmbH, Tyskland, efter de tyske regler om  

 "Einzahlung in die Kapitalrücklage", ikke vil udgøre et  

 skattepligtigt tilskud ved opgørelsen af den danske  

 sambeskatningsindkomst.
Svar Ad 1)	Ja.
 Ad 2)	Ja.
Faktiske forhold NN A/S er moderselskab i en dansk sambeskatning, hvori der indgår  

 både danske og udenlandske datterselskaber.
 I sambeskatningen indgår bl.a. det amerikanske selskab X Inc. og det  

 tyske selskab Y GmbH, som begge er ejet af det danske selskab Z A/S.
X Inc., USA X Inc., USA, har dels en egen produktion og er dels forhandler af NN's  

 produkter i USA.
NN-koncernen påtænker at tilføre selskabet $ 10 mio.  

 med henblik på at styrke selskabets kapitalgrundlag.
Kapitalen  

 påtænkes tilført af Z A/S direkte som indskud på en  

 egenkapitalkonto i selskabet, der kaldes "additional paid in capital".  

 Der udstedes ikke aktier i den forbindelse.
Kapitalindskuddet posteres i  

 balancen som frie reserver.
Y GmbH, Tyskland Y GmbH, Tyskland, forhandler visse af NN's produkter.
NN-koncernen påtænker ligeledes at tilføre dette  

 selskab kapital med henblik på at styrke kapitalgrundlaget.  

 Tilførslen, der forventes at udgøre Euro1 mio., ønskes  

 gennemført direkte til en egenkapitalkonto, der kaldes  

"kapitalrücklage" (kapitalreserve). Der udstedes ikke aktier i  

 den forbindelse.
Kapitalindskuddet posteres i balancen som frie reserver.
Baggrund for anmodningen om bindende forhåndsbesked De påtænkte kapitaltilførsler skal ske efter de  

 selskabsretlige regler i USA og Tyskland.
Disse regler afviger på visse  

 punkter fra de danske selskabsretlige regler for  

 kapitaltilførsler.
 NN har derfor ønsket en bekræftelse fra Ligningsrådet  

 på, at de påtænkte kapitaltilførsler ikke vil blive  

 behandlet som skattepligtige tilskud, når det amerikanske og tyske  

 datterselskab skal opgøre deres danske sambeskatningsindkomst.
Selskabs- og skatteretlige regler om kapitaltilførsel i USA og  

 Tyskland Additional paid in capital NN's repræsentant har om de amerikanske regler oplyst, at den  

 amerikanske betegnelse for kapitaltilførsel er "additional paid in  

 capital" eller "contributions to capital".
Efter amerikansk ret findes flere forskellige måder, hvorpå en  

 aktionær kan tilføre et selskab kapital.
Den hyppigst anvendte  

 metode er i form af direkte kapitaltilførsel, hvor der  

 overføres likvide midler direkte fra aktionæren til selskabet.  

 De amerikanske regler om additional paid in capital fremgår af Inland  

 Revenue Code, section 118a og Treasury Regulations § 1.118-1 og er  

 kendetegnet ved:
 1. 	Formålet med tilførslen er at styrke det modtagende  

 selskabs kapitalgrundlag med henblik på at dette kan drive sin  

 virksomhed.
 2. 	Der består ingen tilbagebetalingsforpligtelse.
 3. 	Der udstedes ikke aktier i forbindelse med tilførslen.
4. 	I henhold til amerikansk lovgivning behandles en  

 kapitaltilførsel som en overkurs eller anden form for  

 tillægspris for aktier.
Tilførslen skal ikke medregnes til  

 selskabets indkomst, og den er således skatteneutral for det modtagende  

 selskab.
 5. 	Regnskabsteknisk skal tilførslen posteres i det modtagende  

 selskabs balance (balance sheet entry).
 6. 	Kapitaltilførslen forhøjer datterselskabets  

 aktieværdi, hvorfor moderselskabet ikke anses for at have fået en  

 gevinst eller et tab ved overførslen.
Kapitalrücklage NN's repræsentant har om de tyske regler oplyst, at den tyske  

 betegnelse for kapitaltilførslen er "Einzahlung in die  

 Kapitalrücklage" (indbetaling til kapitalreserven). I det  

 følgende er egenkapitalkontoen (Kapitalrücklage) benævnt  

 "indskudskonto".
Efter repræsentantens oplysninger er denne form for  

 kapitaltilførsel en metode, som hyppigt anvendes i tyske selskaber,  

 f.eks. for at afværge direktionens forpligtelse til at anmelde  

 selskabets konkurs i tilfælde af insolvens.
I modsætning til en  

 aktiekapitalforhøjelse er den anvendte metode langt enklere, bl.a.  

 fordi der ikke stilles krav om en notariel godkendelse.
Notariel godkendelse  

 medfører, at der skal betales en ikke ubetydelig stempellignende  

 afgift.
 De tyske regler om Einzahlung in die Kapitalrücklage er kendetegnet  

 ved:
 1. 	Beslutningen om kapitaltilførslen kan kun træffes af  

 selskabets aktionærer.
 2. 	Formålet med tilførslen er at styrke det modtagende  

 selskabs egenkapital.
 3. 	Der udstedes ikke aktier i forbindelse med tilførslen.
 4. 	Der foreligger for det modtagende selskab som udgangspunkt ingen  

 tilbagebetalingsforpligtelse.
 5. 	Tysk ret tillader ikke, at indskudskontoen forrentes.
 6. 	Indskudskontoen er og forbliver, uagtet eventuelle ændringer  

 i selskabets formuesituation, en egenkapitalkonto.
 7.	 Indskudskontoen har ingen fortrinsstilling i tilfælde af  

 konkurs.
 8. 	Regnskabsteknisk posteres tilførslen direkte på  

 selskabets indskudskonto ("Einlagenkonto").
9. 	Der er ingen lovmæssige begrænsninger for anvendelsen  

 af en indskudskonto, dvs. selskabsdeltagerne kan beslutte, at den skal  

 anvendes til dækning af tidligere underskud, konverteres til ansvarlig  

 kapital eller udloddes til aktionærerne.
En tilbagebetaling til  

 aktionærerne kræver dog - i lighed med kapitalnedsættelser  

 efter danske regler - at selskabet har tilstrækkelige frie  

 reserver.
 Efter tyske skatteregler behandles tilførslen efter  

 repræsentantens oplysninger efter følgende principper:
 1. 	Tilførslen er skatteneutral for det modtagende selskab.
2. 	Hvis tilførslen var blevet foretaget af en tysk  

 selskabsdeltager, ville denne tilførsel ud fra en skatteretlig  

 betragtning blive anset som et tillæg til aktiernes anskaffelsessum.  

 Tilsvarende betragtes en udbetaling fra indskudskontoen til en tysk  

 aktionær (selskab) skattemæssigt som en reduktion af aktiernes  

 skattemæssige anskaffelsessum.
En tilbagebetaling sidestilles  

 således ikke med udbytte.
Danske regler om kapitaltilførsler Den danske selskabslovgivning indeholder ikke tilsvarende regler om  

 kapitalindskud uden samtidig udstedelse af aktier eller anparter.  

 Kapitalindskud i danske selskaber sker derfor ved selskabets stiftelse eller  

 ved efterfølgende kapitalforhøjelser.
 De beløb, som danske selskaber modtager ved tegning af aktier eller  

 anparter ud over aktiernes pålydende (overkurs), er skattefri for  

 selskaberne efter selskabsskattelovens § 13, stk. 1, nr. 1.
Kapitaltilførsel fra en aktionær til et selskab uden samtidig  

 aktieudstedelse anses normalt som et skattepligtigt tilskud for selskabet,  

 jf.
Ligningsvejledningen 2001, Selskaber og aktionærer, afsnit  

 S.C.1.2.2.1.
 Spørgsmålet i nærværende forhåndsbesked er  

 herefter, om de selskabsretlige regler i USA og Tyskland kan begrunde, at  

 kapitaltilførslerne fra Z A/S ikke skal betragtes som skattepligtige  

 tilskud for de udenlandske selskaber ved opgørelsen af deres danske  

 sambeskatningsindkomst.
Told- og Skattestyrelsens indstilling og begrundelse Grundlaget for udenlandske sambeskattede selskabers  

 indkomstopgørelse Ifølge selskabsskattelovens § 31 kan det tillades, at et selskab  

 hjemmehørende her i landet sambeskattes med et eller flere udenlandske  

 datterselskaber.
De nærmere vilkår for sambeskatning  

 fastsættes af Ligningsrådet i det årlige  

 sambeskatningscirkulære.
Det nugældende  

 sambeskatningscirkulære er TSS-cirkulære nr. 2001-41.
Ifølge sambeskatningscirkulærets vilkår 2.7 er det den  

 skattepligtige indkomst for det udenlandske sambeskattede selskab -  

opgjort efter danske regler - der omregnes til danske kroner.
Det vil  

 sige, at det udenlandske selskabs regnskabsmæssige resultat konverteres  

 til skattepligtig indkomst opgjort efter danske skatteregler og  

 principper.
 Efter selskabsskattelovens § 8, stk. 1, opgøres den skattepligtige  

 indkomst for selskaber efter skattelovgivningens almindelige regler,  

 for så vidt de efter deres indhold er anvendelige på de i  

 selskabsskatteloven omhandlede selskaber og foreninger mv.
 Det er herefter Told- og Skattestyrelsens opfattelse, at det klart  

 fremgår af sambeskatningsreglerne i selskabsskattelovens § 31 og det  

 tilhørende sambeskatningscirkulære, at indkomsten i udenlandske  

 selskaber, som er inddraget i en dansk sambeskatning, skal opgøres i  

 henhold til danske skatteregler.
 I afgørelsen i SKM2001.217.LR (TfS 2001, 538) blev  

 Ligningsrådet anmodet om at fravige sambeskatningscirkulærets  

 vilkår 2.7, således at et udenlandsk sambeskattet datterselskab  

 kunne yde såkaldte "koncernbidrag" til et andet sambeskattet  

 datterselskab i samme land med den virkning, at det ydende selskab - ligesom  

 i hjemlandet - fik fradragsret for beløbet, og det modtagende selskab  

 blev beskattet af beløbet.
 Ligningsrådet afslog at fravige vilkår 2.7 med den  

 begrundelse, at selskabsskattelovens § 31 ikke giver Ligningsrådet  

 hjemmel til at fravige gældende dansk lovgivning, i det konkrete  

 tilfælde statsskattelovens § 6a.
NN's repræsentant har henvist til Ligningsrådets bindende  

 forhåndsbesked i SKM2001.322.LR (TfS 2001, 709). I denne  

 afgørelse udtalte Ligningsrådet, at det må afgøres  

 ved en konkret fortolkning, hvilke regler for danske selskaber, der finder  

 anvendelse ved opgørelsen af et udenlandsk sambeskattet datterselskabs  

 indkomst.
Ligningsrådet fandt herefter, at ligningslovens § 5 H, som  

 omhandler underskud fra udenlandske faste driftssteder og ejendomme, der er  

 erhvervet fra koncernforbundne selskaber, også gælder for  

 udenlandske sambeskattede selskaber.
Ligningsrådet fandt, at  

 bestemmelsens forarbejder klart forudsatte, at dette var tilfældet.
Efter Told- og Skattestyrelsens opfattelse indebærer  

 Ligningsrådets praksis, at der må sondres mellem 1) generelle  

 regler for danske selskaber, der umiddelbart kan overføres til  

 udenlandske selskaber, og 2) specielle regler, der vedrører  

 særlige situationer, som det ikke umiddelbart er muligt at  

 henføre et udenlandsk selskab til.
I de sidstnævnte  

 tilfælde må en konkret vurdering af reglernes indhold og baggrund  

 afgøre, om udenlandske sambeskattede selskaber også skal  

 overholde disse.
Statsskattelovens § 4, som medfører skattepligt for  

 aktionærtilskud, og undtagelsen i selskabsskattelovens § 13, stk. 1,  

 nr. 1, som foreskriver skattefrihed for overkurs ved aktieudstedelse,  

 må betragtes som generelle regler, der også finder anvendelse for  

 udenlandske sambeskattede datterselskaber.
I det følgende ses der  

 derfor først generelt på indholdet af de danske regler om  

 aktionærindskud og dernæst på, hvorvidt det konkret kan  

 tillægges  betydning, at dispositionerne skal foregå efter  

 udenlandske selskabsretlige regler, der afviger fra de tilsvarende danske  

 regler.
Danske regler om beskatning af aktionærindskud Bestemmelsen i statsskattelovens § 4, sidste stykke, er indsat i  

 statsskatteloven i 1912, hvor den blev foreslået som et  

 ændringsforslag i betænkningen afgivet af Landstingets Udvalg den  

 26. April 1912, jf.
Rigsdagstidende 1911/12, tillæg B, spalte 2777 ff.  

 Det pågældende ændringsforslag, nr. 6, er ledsaget af  

 følgende bemærkninger, jf.
Rigsdagstidende 1911/12, tillæg  

 B, spalte 2789:
"Nr. 6 giver en hidtil savnet Regel for, hvorledes den skattepligtige  

 Indkomst skal beregnes for Selskaber og Foreninger." NN's repræsentant har omtalt højesteretsdommen i UfR 1912.212  

 H.
Denne dom er afsagt den 22. december 1911. Tidsmæssigt kan dommen  

 derfor have influeret på landstingsudvalgets beslutning om at  

 fremsætte ændringsforslaget.
Formodningen herom  

 understøttes af dommens præmisser.
Dommen omhandler overkurs ved  

 tegning af aktier i forbindelse med udvidelse af aktiekapital.  

 Højesteret henviste i dommens præmisser til "de i Dommen  

 nævnte Skattelove, saaledes som disse efter Forholdets Natur maa  

 forstaas." Derfor bør man formentlig opfatte lovændringen som en  

 kodifikation af retspraksis, men man kan efter Told- og Skattestyrelsens  

 opfattelse netop af den grund ikke udlede, at landstingsudvalget ved  

 udformningen af ændringsforslaget blot har villet give et eksempel  

 på et antal forskellige former for kapitalindbetaling, der ikke skal  

 indgå i det skattepligtige overskud.
Eksistensen af  

 højesteretsdommen støtter snarere den opfattelse, at  

 lovændringen kun angår situationer, hvor der udstedes aktier  

 enten i forbindelse med stiftelse eller udvidelse af aktiekapitalen.
Bestemmelsen i statsskattelovens § 4, sidste stykke, er afløst af  

 den nuværende overkursregel i selskabsskattelovens § 13, stk. 1, nr. 1,  

 i 1960. I bemærkningerne til bestemmelsen, jf.
Folketingstidende  

 1959/60, tillæg A, spalte 1058, anføres:
"Nr. 1. Bestemmelsen om, at overkurs ved aktieemissioner ikke skal  

 medregnes til selskabets skattepligtige indkomst, svarer til den i den  

 nugældende statsskattelovs § 4, sidste stykke, indeholdte  

 regel." Også disse bemærkninger understøtter efter Told- og  

 Skattestyrelsens opfattelse, at bestemmelsen kun er tænkt anvendt ved  

 aktieemissioner.
 Den nyere skatteretlige litteratur er i overensstemmelse hermed:
J.O.
Engholm Jacobsen anfører i Selskabsskatteloven med  

 kommentarer, 1997, s. 253, bl.a. følgende om overkursreglen i  

 selskabsskattelovens § 13, stk. 1, nr. 1:
"...Skattefriheden er ikke betinget af en bestemt anvendelse af  

 overkursen.
I modsætning hertil vil aktionærindskud, som ikke  

 bliver fremmedkapital for det modtagende selskab, og som ikke foretages i  

 forbindelse med aktieudstedelse, være skattepligtige for selskabet  

 efter de almindelige regler i statsskattelovens § 4.
Selvom stk. 1, nr. 1 efter ordlyden sigter på aktieselskaber - og  

 hermed også til anpartsselskaber - omfatter bestemmelsen antageligt  

 også de af selskabsskattelovens § 1, stk. 1, nr. 2 omfattede  

 kapitalselskaber, hvor ingen deltagere hæfter personligt." Jan Pedersen anfører i Skatteretten 2, 3. udgave, 2000, s. 336,  

 bl.a. følgende:
"Indskud i et selskab af midler, der ikke modsvares af tilsvarende  

 vederlag eller aktieudstedelse, må efter statsskattelovens § 4 som  

 udgangspunkt betragtes som skattepligtig indkomst for selskabet.  

 Selskabsskattelovens § 13, stk. 1, nr. 1 indeholder imidlertid den regel, at  

 overkurs som et selskab opnår ved udstedelse af aktier eller ved  

 udvidelse af aktiekapital, ikke er skattepligtig indkomst for  

 selskabet." Selskabsskattelovens § 13, stk. 1, nr. 1, fremstår som en undtagelse  

 til det generelle princip om indkomstskattepligt i statsskattelovens § 4.  

 Bestemmelsen foreskriver skattefrihed for "overkurs, som et selskab  

 opnår ved udstedelse af aktier eller ved udvidelse af sin  

 aktiekapital". Det centrale spørgsmål i sagen er  

 anvendelsesområdet for denne lovbestemmelse.
 Det fremgår klart af lovbestemmelsen, at hvis et  

 aktionærindskud foretages som et led i en aktieudstedelse fra  

 selskabet, er kapitaltilførslen ikke skattepligtig for selskabet.
 Skattefriheden efter selskabsskattelovens § 13, stk. 1, nr. 1, er  

 altså for det første betinget af, at beløbet kan  

 kvalificeres som "overkurs".
 Derudover skal der efter bestemmelsens ordlyd enten være tale om  

udstedelse af aktier eller om en udvidelse af selskabets  

 aktiekapital.
 En udvidelse af aktiekapitalen vil i sagens natur altid indebære, at  

 der udstedes nye aktier, jf. eksempelvis aktieselskabslovens § 30, stk. 1,  

 som foreskriver, at ved enhver kontant forhøjelse af aktiekapitalen  

 har aktionærerne ret til forholdsmæssig tegning af de nye  

 aktier.
Aktieselskabslovens § 111, stk. 2, foreskriver, at beløb, som et  

 aktieselskab ved aktietegning modtager som vederlag for aktierne ud over  

 disses pålydende med fradrag af omkostninger ved selskabets stiftelse  

 eller aktiekapitalens forhøjelse, skal henlægges til den  

 såkaldte overkursfond.
Overkursfonden kan kun under særlige  

 betingelser anvendes til andet end dækning af selskabets underskud, jf.  

 aktieselskabslovens § 111, stk. 3.
Anpartsselskabsloven indeholder ikke tilsvarende bestemmelser om  

 overkursfond for så vidt angår anpartsselskaber.
Der er  

 således ingen begrænsninger i anpartsselskabers anvendelse af  

 overkursbeløb.
At selskabsskattelovens § 13, stk. 1, nr. 1, omhandler overkurs ved  

 aktieudstedelse eller kapitaludvidelse, kan dog efter Told- og  

 Skattestyrelsens opfattelse ikke medføre, at det herefter kan  

 lægges til grund, at bestemmelsen også omfatter kapitaludvidelse  

 uden samtidig aktieudstedelse.
Formuleringen må ses som en  

 tidsmæssig præcisering af bestemmelsens anvendelsesområde,  

 således at det præciseres, at skattefriheden ikke kun  

 gælder ved selskabets stiftelse, men også ved senere  

 kapitalforhøjelser.
Den ovenfor omtalte højesteretsdom, UfR  

 1912.212 H, omhandlede netop senere kapitalforhøjelse med  

 aktieudstedelse.
Ifølge Ligningsvejledningen 2001, Selskaber og aktionærer,  

 afsnit S.C.1.2.2.1., vil en kapitaltilførsel fra en aktionær til  

 et selskab, som ikke foretages i forbindelse med en aktieudstedelse, derimod  

 udgøre et skattepligtigt tilskud for selskabet.
Skattepligten af  

 kapital, der tilføres uden aktieudstedelse, følger af den  

 generelle bestemmelse om indkomstskattepligt i statsskattelovens § 4. At  

 undtagelsesbestemmelsen i selskabsskattelovens § 13, stk. 1, nr. 1, kun  

 finder anvendelse ved kapitaltilførsel i forbindelse med  

 aktieudvidelse, understøttes efter Told- og Skattestyrelsens  

 opfattelse både af den skatteretlige teori og af forarbejderne til den  

 relevante lovbestemmelse, selskabsskattelovens § 13, stk. 1, nr. 1.
Højesteret har senest lagt dette til grund for dommen i TfS 2002,  

 288 HRD, hvor et moderselskab betalte for et aktiv (goodwill), som reelt  

 måtte anses for at tilhøre selskabets datterselskab.
Dette blev  

 betragtet som et kapitaltilskud, der var skattepligtigt efter  

 statsskattelovens § 4. Højesterets flertal udtalte:
"Vi finder, at der i statsskattelovens § 4 sammenholdt med  

 selskabsskattelovens § 8 og § 13, stk. 1, nr. 1, er hjemmel til at  

 indkomstbeskatte en sådan betaling." Da selskabsskattelovens § 13, stk. 1, nr. 1, hjemler skattefrihed, og da  

 spørgsmålet om aktieudstedelse i øvrigt ikke var  

 berørt under sagen, kan der efter sammenhængen ikke være  

 tvivl om, at Højesteret har sluttet modsætningsvis fra  

 bestemmelsen.
Tidligere har Landsskatteretten i en utrykt kendelse af 30. september 1997  

 statueret, at et kontant kapitalindskud fra et hollandsk moderselskab til et  

 dansk datterselskab var skattepligtigt efter statsskattelovens § 4. Der blev  

 lagt vægt på, at indbetalingen ikke medførte en udvidelse  

 af selskabets indskudskapital.
Beløbet var i årsregnskabet  

 bogført under egenkapitalen som "andre reserver".
Endvidere har Ligningsrådet i en afgørelse offentliggjort i  

 TfS 1992, 451, lagt til grund, at værdien af goodwill, som blev  

 overdraget i forbindelse med et selskabs køb af en virksomhed i et  

 søsterselskab, var et skattepligtigt tilskud til det købende  

 selskab.
Sagen handlede om værdiansættelsen af den  

 pågældende goodwill.
Foruden de ovennævnte sager, hvor aktieudstedelse ikke har  

 været på tale, kan nævnes tre sager, hvor der angiveligt  

 var påtænkt aktieudstedelse i forbindelse med kapitalindskud.
Det  

 drejer sig om TfS 1984, 189 ØLD og TfS 1988, 550 LSR, hvor  

 aktieudstedelsen aldrig blev gennemført, samt TfS 1984, 112 LSR, hvor  

 aktieudstedelsen først blev formelt vedtaget flere år efter  

 kapitalindskuddet.
Kapitalindskuddene blev i disse tilfælde anset for  

 fordringer på selskabet med den virkning, at indskyderens tab blev  

 anset som et tab på tilgodehavender og ikke et tab på aktier.
 NN's repræsentant har henvist til omstændighederne ved  

 etableringen af Post Danmark som selvstændig offentlig virksomhed pr.  

 1. januar 1995. Disse omstændigheder kan efter Told- og  

 Skattestyrelsens opfattelse ikke begrunde, at det herved er generelt  

 anerkendt, at etablering af kapitalgrundlaget efter den retlige regulering,  

 der er gældende for den pågældende enhed, ikke skal  

 henregnes til den skattepligtige indkomst.
Post Danmark blev etableret som selvstændig offentlig virksomhed  

 pr.1. januar 1995 ved overtagelse af Postvæsenets aktiviteter samt et  

 apportindskud fra staten af ansvarlig egenkapital.
De aktiver og passiver,  

 Post Danmark herved opnåede, udgjorde efter Told- og Skattestyrelsens  

 opfattelse den åbningsstatus, hvormed Post Danmark påbegyndte sin  

 skattepligtige virksomhed.
Endelig har NN's repræsentant henvist til bemærkningen i  

 Generationsskifteudvalgets betænkning nr. 1374/August 1999 om at  

 eventuel betaling for udstedelse af tegningsretter (warrants) betragtes som  

 skattefri overkurs for det udstedende selskab.
Med hensyn til dette er det  

 Told- og Skattestyrelsens opfattelse, at Generationsskifteudvalgets  

 bemærkning kun er korrekt i de tilfælde, hvor tegningsretten  

 faktisk udnyttes.
I så fald udgør en eventuel forudgående  

 betaling for tegningsretten et tillæg til anskaffelsessummen for de  

 tegnede aktier.
Af hensyn til sammenhængen i regelsættet  

 betragtes den forudgående betaling derfor også som overkurs, der  

 er skattefri for selskabet efter selskabsskattelovens § 13, stk. 1, nr.  

 1.
I de tilfælde, hvor tegningsretten ikke udnyttes, antages det, at en  

 eventuel forudgående betaling for tegningsretten er skattepligtig for  

 selskabet efter statsskattelovens § 4, jf.
Erik Banner-Voigt og Søren  

 Rasmussen: Aktieløn, 2. udgave, 2002, s. 85.
Sammenfattende er det Told- og Skattestyrelsens opfattelse, at det for  

 så vidt angår kapitalindskud i danske aktie- og anpartsselskaber  

 er en betingelse for skattefrihed i medfør af selskabsskattelovens §  

 13, stk. 1, nr. 1, at der udstedes aktier.
Der er hverken i lovbestemmelsens  

 forarbejder, den skatteretlige litteratur eller praksis belæg for det  

 af repræsentanten anførte synspunkt, nemlig at kapitalindskud,  

 der ikke sker i forbindelse med aktieudstedelse, skulle være  

 skattefrit.
 Da de modtagende selskaber ikke er danske aktie- eller anpartsselskaber,  

 er det herefter nødvendigt at tage stilling til, om dette ændrer  

 ovenstående udgangspunkt.
Aktionærindskuddet i X Inc. og Y Gmbh Det kan lægges til grund, at de kapitaltilførsler, som  

 ønskes foretaget fra Z A/S til henholdsvis det tyske og amerikanske  

 datterselskab, er lovlige efter de selskabsretlige regler i henholdsvis  

 Tyskland og USA.
Kapitaltilførslerne behandles efter lovgivningen i  

 Tyskland og USA som overkurs, men ledsages ikke af en aktieudstedelse eller  

 en udvidelse af aktiekapitalen i datterselskaberne.
I stedet for behandles  

 beløbene som tillæg til anskaffelsessummen for de aktier, som Z  

 A/S i forvejen ejer.
 Forholdet kan således - med dansk begrebsanvendelse - nærmest  

 betragtes som en supplerende indbetaling af overkurs med tilbagevirkende  

 kraft til tidspunktet for den oprindelige aktietegning.
Efter det oplyste indgår beløbene såvel i Tyskland som  

 i USA på en særlig egenkapitalkonto  svarende til overkursfonden  

 i danske aktieselskaber.
I Tyskland og USA er der dog ikke de samme  

 begrænsninger i anvendelsen af de indbetalte midler som for danske  

 aktieselskaber.
Udenlandske reglers betydning Statsskattelovens § 4, som medfører skattepligt for  

 aktionærtilskud, og selskabsskattelovens § 13, stk. 1, nr. 1, som  

 foreskriver skattefrihed for overkurs ved aktieudstedelse, må som  

 tidligere nævnt betragtes som generelle regler, der også finder  

 anvendelse for udenlandske sambeskattede datterselskaber.
 Reglerne skal ses i sammenhæng med, at det efter danske  

 selskabsretlige regler ikke er muligt for aktionærerne at indbetale  

 overkursbeløb til selskabet uden en samtidig udstedelse af aktier  

 eller anparter.
 Spørgsmålet er herefter, om det forhold, at det i Tyskland og  

 USA er muligt at indbetale skattefri overkursbeløb uden en samtidig  

 aktieudstedelse, skal medføre, at de modtagne beløb ved  

 opgørelsen af den danske sambeskatningsindkomst skal anses som  

 omfattet af skattefriheden i selskabsskattelovens § 13, stk. 1, nr. 1, selv  

 om betingelsen om, at der skal ske en udstedelse af aktier eller en udvidelse  

 af aktiekapitalen, ikke er opfyldt.
Told- og Skattestyrelsen har i denne forbindelse noteret sig, at der ikke  

 i repræsentantens redegørelse oplyses noget om, at lovgivningen  

 i Tyskland eller USA skulle udgøre en hindring for en udvidelse af  

 aktiekapitalen.
Når NN ønsker at gøre brug af reglerne om  

 "Einzahlung in die Kapitalrücklage" og "additional paid in capital", er  

 der således tale om et frivilligt valgt alternativ til en udvidelse af  

 aktiekapitalen.
 Spørgsmålet om udenlandske civilretlige reglers betydning for  

 bedømmelsen af en udenlandsk disposition er bl.a. pådømt  

 af Østre landsret i to domme offentliggjort i TfS 1997, 102  

 ØLD, og TfS 1997, 277 ØLD.
 I TfS 1997, 102 fandt landsretten, at der ikke var grundlag for beskatning  

 af en fikseret rente i et tilfælde, hvor et dansk selskab havde ydet et  

 rentefrit lån til et svensk sambeskattet datterselskab.
Lånet blev ydet efter svensk ret som et "villkorat  

 aktieägartillskott", og landsretten lagde til grund, at dette var en  

 efter svensk ret rentefri udlånsform med en særegen retlig status  

 af ansvarlig lånekapital, der anvendes til retablering af  

 kapitalgrundlaget i et selskab som følge af underbalance.
Landsretten  

 fandt bl.a. på denne baggrund ikke, at rentefriheden kunne anses for en  

 sådan usædvanlig forretningsmæssig disposition, at der var  

 grundlag for at forhøje det danske selskabs skattepligtige indkomst  

 med en fikseret rente af det ydede "aktieägartillskott".
 Skatteministeriet, Departementet, har i TfS 1997, 452 DEP offentliggjort  

 en kommentar til dommen, hvori følgende bl.a. fremgår:
 "Landsrettens præmisser kan umiddelbart give indtryk af, at  

 landsretten har anvendt svensk ret ved afgørelsen af, om der var  

 grundlag for beskatning af en fikseret rente.
Efter en gennemgang af dommen er det imidlertid Skatteministeriets  

 opfattelse, at dommen må udlægges således, at landsretten  

 ved afgørelsen af, om der er grundlag for rentefiksering, har lagt  

 de danske skatteregler til grund.
Henvisningen i dommen til svensk ret om  

 "villkorat aktieägartillskott" har alene betydning for, om rentefriheden  

 i den konkrete sag var usædvanlig eller ej.
Henvisningen er  

 således ikke udtryk for, at danske skattemyndigheder og domstole skal  

 anvende et andet lands internretlige regler ved afgørelsen af et dansk  

 skattespørgsmål." (styrelsens  

 fremhævninger).
I TfS 1997, 277 ØLD havde en dansk skatteyder været  

 eneaktionær i et italiensk aktieselskab, der var gået konkurs.  

 Efter italiensk ret hæfter en eneaktionær ubegrænset for  

 selskabets forpligtelser.
Skatteyderen var blevet dømt i Italien til  

 at indbetale et beløb til dækning af medarbejdernes  

 løntilgodehavender, hvilket han derefter havde gjort.  

 Spørgsmålet var herefter, hvordan betalingen skulle kvalificeres  

 efter dansk ret.
Skatteyderen gjorde bl.a. gældende, at man burde se  

 helt bort fra selskabskonstruktionen og ligestille forholdet med en  

 personligt drevet virksomhed efter dansk ret.
Landsretten bemærkede  

 imidlertid, at hæftelsen efter dansk ret måtte anses som en  

 lovbestemt kautionsforpligtelse, idet eneaktionærens hæftelse er  

 subsidiær i forhold til selskabets hæftelse.
Herefter var tabet i  

 forbindelse med betalingen skattemæssigt et ikke fradragsberettiget  

 formuetab.
 Endvidere kan henvises til SKM2002.237.LSR.
Sagen omhandlede en fond, som to danske statsborgere havde stiftet i  

 Liechtenstein i en periode, hvor de var bosat i Spanien.
Fonden var stiftet i  

 overensstemmelse med de i Liechtenstein gældende fondsregler.
Fondens  

 formål var at understøtte en personkreds, hvis identitet fonden  

 nægtede at oplyse.
Begge stifterne var efterfølgende flyttet  

 tilbage til Danmark og derefter afgået ved døden.  

 Skattemyndighederne antog på grundlag af de foreliggende oplysninger om  

 dispositionsrettigheder m.v., at den begunstigede kreds bestod af stifterne  

 og disses pårørende.
Selv om der ikke blev sat  

 spørgsmålstegn ved, at de liechtensteinske regler var overholdt,  

 anerkendte Landsskatteretten ikke fonden som et selvstændigt  

 skattesubjekt, idet den efter dansk ret fundamentale forudsætning om,  

 at en fonds formue skal være uigenkaldeligt adskilt fra stifterens  

 formue, ikke ansås for opfyldt.
Der blev afgivet dissens for så  

 vidt angår størrelsen af det beløb, der herefter kunne  

 henføres til beskatning i stifternes danske dødsboer.
Endelig fandt Landsskatteretten i kendelsen TfS 1995, 905, at udbytte fra  

 et spansk kommanditselskab ikke kunne ligestilles med aktieudbytte ved  

 anvendelsen af reglen i selskabsskattelovens § 13, stk. 3, om skattefrihed  

 for udbytter fra datterselskaber hjemmehørende i udlandet.
Efter  

 spansk ret blev udbetalinger fra spanske kommanditselskaber til udenlandske  

 ejere i en situation som den foreliggende anset som udbytteudlodninger.  

 Landsskatteretten fandt imidlertid at der - i mangel af en udtrykkelig dansk  

 lovhjemmel herfor - ikke kunne bruges interne spanske retsregler ved  

 kvalifikationen af, hvordan betalingen skulle kvalificeres efter dansk  

 skatteret.
Det er på baggrund af disse afgørelser Told- og  

 Skattestyrelsens opfattelse, at de udenlandske civilretlige regler har  

 betydning for bedømmelsen af realiteten i en udenlandsk  

 disposition.
De udenlandske regler indgår således i  

 fastlæggelsen af faktum.
Om muligt identificeres et udenlandsk  

 civilretligt begreb med et kendt dansk civilretligt begreb.
Herefter  

 foretages der en skatteretlig kvalifikation af det fastlagte faktum.
Denne  

 foretages alene på baggrund af danske skatteregler.
 Told- og Skattestyrelsen finder således på baggrund af  

 repræsentantens oplysninger om de amerikanske og tyske selskabsretlige  

 regler, at det kan lægges til grund, at de beløb, som Z A/S  

 indbetaler til X Inc., USA og Y GmbH, Tyskland, kan anses som overkurs, selv  

 om det ikke efter danske selskabsretlige regler er muligt at indbetale  

 overkurs på en tilsvarende måde.
 Told- og Skattestyrelsen finder derimod ikke, at de amerikanske og tyske  

 regler kan begrunde, at kapitaltilførslerne kan anses som overkurs,  

 der er opnået ved udstedelse af aktier eller ved udvidelse af  

 aktiekapitalen, jf. selskabsskattelovens § 13, stk. 1, nr. 1.
 Kravet i selskabsskattelovens § 13, stk. 1, nr. 1, om at overkursen skal  

 være opnået ved aktieudstedelse eller kapitaludvidelse,  

 hænger naturligvis sammen med, at det efter den danske  

 selskabslovgivning ikke er muligt at indbetale overkurs, uden at der samtidig  

 sker nytegning af aktier.
Den amerikanske og tyske selskabslovgivning tillader derimod indbetaling  

 af overkurs uden samtidig aktieudstedelse.
Overkursen anses som et  

 tillæg til den overkurs, der knytter sig til de eksisterende aktier i  

 selskaberne.
Samtidig anses den supplerende overkurs også som et  

 tillæg til aktionærens oprindelige anskaffelsessum på de  

 aktier, overkursen knytter sig til.
 Efter Told- og Skattestyrelsens opfattelse er der derfor en sådan  

 sammenhæng i de tyske og amerikanske regler mellem den  

 skattemæssige behandling af kapitalindskud hos henholdsvis selskabet og  

 aktionærerne, at disse regler også i relation til den danske  

 skatteretlige kvalifikation må betragtes som et samlet og  

 sammenhængende regelsæt.
 Hvis det accepteres, at kapitaltilførslerne skal betragtes som  

 skattefri overkurs, vil det af hensyn til sammenhængen i  

 regelsættet være nødvendigt også at betragte  

 kapitaltilførslerne som et tillæg til anskaffelsessummen for de  

 aktier, som Z A/S i forvejen ejer.
Hvis Ligningsrådet tillagde kapitaltilførslerne denne  

 virkning, ville der efter Told- og Skattestyrelsens opfattelse opstå en  

 asymmetri i forhold til reglerne i aktieavancebeskatningsloven.
Det er  

 således en betingelse for at behandle et eventuelt senere tab som et  

 tab på aktier, at beløbet er registreret som værende  

 indbetalt på aktiekapitalen, således at der er tale om et  

 tillæg til aktiernes anskaffelsessum.
Der henvises i den forbindelse  

 til de tre sager om ikke registreret aktiekapital, der er omtalt ovenfor  

 under gennemgangen af de danske regler om beskatning af  

 aktionærindskud, TfS 1988, 550 LSR, TfS 1984, 189 ØLD og  TfS  

 1984, 112 LSR.
I alle tilfælde blev indskyderens tab anset for et tab  

 på tilgodehavender og ikke et tab på aktier.
Efter Told- og Skattestyrelsens opfattelse taler praksis vedrørende  

 den skattemæssige behandling af tab efter aktieavancebeskatningsloven  

 for, at der også efter selskabsskattelovens § 13, stk. 1, nr. 1,  

 består et krav om aktieudstedelse.
Det kan ikke antages, at det har  

 været lovgivers hensigt, at der skulle opstå en asymmetri som  

 beskrevet ovenfor.
Fri etableringsret For så vidt angår Y GmbH, Tyskland, har forespørgers  

 repræsentant anført, at det ikke vil være foreneligt med  

 princippet om den fri etableringsret, hvis danske skatteregler forhindrer, at  

 man tilrettelægger et kapitalindskud i et datterselskab i et andet  

 EU-land hensigtsmæssigt.
Hertil bemærker Told- og Skattestyrelsen, at sambeskatning efter  

 selskabsskattelovens § 31 er en skatteberegningsregel, som det er frivilligt  

 for danske selskaber, om de vil benytte sig af.
Hvis et udenlandsk  

 datterselskab frivilligt inddrages i en sambeskatning efter  

 selskabsskattelovens § 31, har det danske moderselskab således valgt,  

 at det udenlandske datterselskabs indkomst skal undergives beskatning efter  

 danske skatteregler med de fordele og ulemper, dette måtte  

 medføre, jf. herved Betingelse 2 i sambeskatningscirkulæret, der  

 har følgende ordlyd:
"2. Under sambeskatningen - og ved dennes ophør - er de  

 sambeskattede selskaber undergivet de til enhver tid gældende  

 vilkår.
For tiden gælder følgende: -" Efter Told- og Skattestyrelsens opfattelse er der derfor ikke tale om, at  

 danske skatteregler forhindrer en hensigtsmæssig  

 kapitaltilførsel til det tyske datterselskab, hvis beskatningen i  

 Danmark er en følge af, at koncernen har valgt at lade det tyske  

 datterselskab indgå i en dansk sambeskatning.
Konklusion Udenlandske datterselskaber, der er inddraget i en dansk sambeskatning,  

 skal i henhold til selskabsskattelovens § 31 og  

 sambeskatningscirkulærets vilkår 2.7 opgøre den  

 skattepligtige indkomst efter den danske skattelovgivnings almindelige  

 regler, jf. selskabsskattelovens § 8.
 Kapitalindskud i selskaber, såvel nominel forhøjelse som  

 overkurs, anses ikke for skattepligtig indkomst for selskaber omfattet af  

 selskabsskattelovens § 1, stk.1, jf. statsskatteloven § 4 og  

 selskabsskattelovens § 13, stk. 1, nr. 1. Skattefriheden er betinget af, at  

 der i forbindelse med kapitalindskuddet ved stiftelse eller ved udvidelse af  

 aktiekapitalen udstedes aktier.
 I modsætning til skattefriheden ved kapitalindskud og samtidig  

 aktieemission vil kapitalindskud, som ikke har tilknytning til en  

 aktieemission, som udgangspunkt være skattepligtigt for selskabet som  

 tilskud i medfør af statsskattelovens § 4.
Ligningsrådets afgørelse Idet bemærkes, at der efter Ligningsrådets opfattelse ikke  

 består et krav om, at der skal sluttes modsætningsvis fra  

 selskabsskattelovens § 13, stk. 1, nr. 1, og når henses til de foran af  

 forespørgeren afgivne oplysninger om, hvorledes der selskabsretligt  

 såvel som regnskabsmæssigt forholdes med hensyn til  

 indbetalingerne i de modtagende selskaber i henhold til den for disse  

 gældende lovgivning, finder Ligningsrådet efter en samlet konkret  

 vurdering, at der ikke består det fornødne grundlag for at anse  

 indbetalingerne for skattepligtige.
 På denne baggrund er der efter Ligningsrådets opfattelse det  

 fornødne grundlag for at besvare begge de stillede  

 spørgsmål med ja.
