 Fundet, at en helårsbolig der har henstået ubenyttet 1 år, hvorefter  

 helårsbenyttelsen blev genoptaget ikke var en væsentlig benyttelsesændring  

 omfattet af byggelovens § 2.
Vedr. lejligheden Danmarksgade 71, 1. sal tv. - j.nr. 35P1-87110-00001-86 Politimesteren har ved skrivelse af 10. december 1986 fremsendt ovennævnte  

 sag med bilag med anmodning om en vurdering af den skete anvendelse af  

 byggeloven og dens straffebestemmelse på det pågældende forhold.
 Det fremgår af sagen, at Fredericia kommunes boligkommission den 23. marts  

 1984 nedlagde forbud mod lejlighedens benyttelse til beboelse eller ophold  

 for mennesker i medfør af § 73 i lov om byfornyelse og boligforbedring.  

 Samtidig meddelte kommunen, at forbudet kunne søges ophævet i medfør af samme  

 lovs § 75 ved fremsendelse af forbedringsforslag inden en nærmere angivet  

 frist.
Da lejligheden på ny udlejes, uden at forbudet er ophævet, og da  

 boligkommissionen ikke finder at kunne acceptere udførte arbejder i  

 lejligheden som tilstrækkelige, pålægger plan- og miljøudvalget ejeren og  

 lejeren ved skrivelser af 7. oktober 1985 i medfør af byggelovens § 17 at  

 drage omsorg for, at lejligheden rømmes.
Påbudet om rømning af lejligheden  

 påklages efter byggelovens § 23 til Vejle amtskommune, som ved afgørelse af  

 30. maj 1986 pålagde kommunen at behandle forslag fra ejeren om lovliggørelse  

 af forholdet.
 Ved skrivelse af 15. august 1986 anmelder plan- og miljøudvalget sagen til  

 politimesteren, da ejeren endnu ikke har lovliggjort forholdet, og udvalget  

 anmoder om politiets bistand til, at lejligheden bringes i overensstemmelse  

 med bestemmelserne i byggelov og bygningsreglement.
Kommunen har i en udtalelse af 19. november 1985 til Vejle amtskommune  

 anført, at baggrunden for anvendelsen af byggelovens § 17 har været, at man  

 har betragtet genudlejningen af lejligheden som ibrugtagning af ny  

 bebyggelse, som der ikke er søgt om tilladelse til i henhold til byggelovens  

 bestemmelser.
Det fremgår af oplysninger i sagen (bilag 15), at lejligheden  

 har henstået ubeboet i et år på tidspunktet for genudlejningen.
 I denne anledning skal Byggestyrelsen meddele følgende:
Efter byggelovens § 2, stk. 1, litra c finder byggeloven anvendelse på  

 ændringer i benyttelse, som er væsentlige i forhold til bestemmelser i loven  

 eller de i medfør af loven udfærdigede bestemmelser.
Det er Byggestyrelsens  

 opfattelse, at bestemmelsen ikke kan anvendes i tilfælde, hvor en helårsbolig  

 har henstået ubenyttet i et tidsrum, hvorefter helårsbenyttelsen genoptages,  

 når den ubenyttede periode ikke har været af længerevarende art.
Da den  

 pågældende lejlighed efter det oplyste har henstået ubenyttet i 1 år forud  

 for genudlejningen, finder Byggestyrelsen ikke, at forholdet er en væsentlig  

 benyttelsesændring, som er omfattet af byggelovens § 2, stk. 1, litra c.  

 Genoptagelsen af helårsbeboelsen har derfor kunnet ske uden tilladelse i  

 henhold til byggeloven, jf. § 16.
 Byggestyrelsen finder på denne baggrund ikke, at kommunalbestyrelsen har  

 haft hjemmel til i medfør af byggelovens § 17 at meddele påbud som sket,  

 hvorfor man også er af den opfattelse, at straffebestemmelsen i byggelovens §  

 30 ikke kan bringes i anvendelse.
 Det tilføjes, at de byggearbejder, der er eller skal udføres i den  

 pågældende lejlighed, muligvis vil kræve byggetilladelse efter lovens § 16,  

 jf. § 2, stk. 1, litra b, såfremt de pågældende arbejder må anses for  

 væsentlige i forhold til bestemmelser i loven eller bygningsreglementet.  

 Dette forhold ses imidlertid ikke at være inddraget i kommunens behandling af  

 sagen.
 Byggestyrelsen beklager den sene besvarelse.
 De indsendte bilag returneres vedlagt.
