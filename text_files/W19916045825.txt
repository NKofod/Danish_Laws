Konkurrenceankenævnet har stadfæstet Konkurrencerådets afgørelse (* 2)  

 om indholdet af en ny bekendtgørelse (* 3) om prisskiltning for  

 motorbrændstof.
Med bekendtgørelsen, der trådte i kraft den 1.
januar 1991, er der sket en tilpasning af reglerne til forholdene på  

 benzinmarkedet, som de stiller sig nu.
Sagen angik, hvorledes skiltning skal  

 ske for blyfri og blylet benzin.
Bekendtgørelsen er udstedt i henhold til  

 konkurrenceloven, da skiltning vil øge gennemsigtigheden.
År 1991, den 19. april, blev i sagen j.nr. 90-62.550 Olieselskabet Danmark  

 a.m.b.a. (OK) ctr.
KonkurrenceRådet afsagt sålydende KENDELSE:
 1. I skrivelse af 7. november 1990 har Olieselskabet Danmark a.m.b.a.  

 klaget over en af KonkurrenceRådet den 10. oktober 1990 truffet beslutning om  

 at udstede en ny bekendtgørelse om prisskiltning for motorbrændstof.
 Beslutningen er meddelt ved skrivelse af 11. oktober 1990, og  

 KonkurrenceRådet har efterfølgende udstedt bekendtgørelse nr. 702 af 17.  

 oktober 1990 om prisskiltning for motorbrændstof.
 Klageren har nedlagt påstand om, at bekendtgørelsens § 2 skal ændres,  

 således at det gøres obligatorisk at skilte med 96-oktan blylet benzin i  

 stedet for som bestemt med 98-oktan blyfri benzin, og således at det bliver  

 valgfrit at skilte med 98-oktan blyfri benzin.
 KonkurrenceRådet har påstået beslutningen opretholdt.
 2. Rådets skrivelse af 11. oktober 1990 er sålydende:
»KonkurrenceRådet besluttede i mødet den 10. oktober 1990 at udstede  

 en ny bekendtgørelse om prisskiltning for motorbrændstof.
Bekendtgørelsen,  

 der træder i kraft den 1. januar 1991, er udstedt i medfør af  

 konkurrencelovens § 7, nr. 3. Kopi af bekendtgørelsen, som vil blive  

 offentliggjort i Lovtidende, vedlægges.
Ifølge den nye bekendtgørelse kan der skiltes med maksimalt 5 produkter  

 som i den gældende bekendtgørelse.
Der er fastsat obligatorisk skiltning for  

 95-oktan blyfri, 98-oktan blyfri, 98-oktan blyholdig samt autodiesel i den  

 nævnte rækkefølge.
Det vil herudover være tilladt at supplere skiltningen med  

 enten 92-oktan blyfri eller 96-oktan blylet.
 Med den nye bekendtgørelse er der sket en tilpasning af skiltningen efter  

 benzinmarkedet, som det ser ud i dag.
Ved udvælgelsen af produkterne er der lagt vægt på, at disse er alment  

 udbredte og udgør en betydelig del af brændstofomsætningen.
Endvidere  

 tilgodeser bekendtgørelsen ensartethed i skiltningen, ligesom antallet af  

 prisoplysninger er begrænset af hensyn til overskueligheden og  

 færdselssikkerheden.
Udvælgelsen blev i øvrigt drøftet på mødet i  

 KonkurrenceRådet den 16. august 1990.
 På mødet blev det nævnt, at det var forvirrende, at der på visse stationer  

 skiltes med priser for flere salgsformer.
KonkurrenceRådet har fundet, at en stillingtagen hertil af tidsmæssige  

 årsager må udsættes til en kommende revision af bekendtgørelsen, da der vil  

 være behov for en nærmere undersøgelse af udbredelsen af blandede  

 salgsformer.« 3. Klagerens argumentation.
 Klageren har anført, at det fremgår af brevet fra KonkurrenceRådet,  

 »at der er sket en tilpasning af skiltningen efter benzinmarkedet, og at  

 der er lagt vægt på ved udvælgelsen af produkterne, at disse er alment  

 udbredte og udgør en betydelig del af brændstofomsætningen.
Under disse forudsætninger er vi ikke enige med KonkurrenceRådet i den  

 udformning, som bekendtgørelsen har fået.« Klagerens produktfordeling, som selskabet mener svarer til størsteparten  

 af de danske benzinselskabers, viser, at 96-oktan blylet udgør 40%, medens  

 98-oktan blyfri udgør 4%. Det er derfor klagerens opfattelse, »at  

 bekendtgørelsen udover at være i konflikt med KonkurrenceRådets intentioner  

 også er i konflikt med forbrugsmønstret.« På denne baggrund finder klageren, at det bør være obligatorisk at skilte  

 med 96-oktan blylet, i stedet for at det er valgfrit at skilte hermed.  

 Omvendt skal det være valgfrit at skilte med 98-oktan blylet benzin.
 4. KonkurrenceRådets argumentation.
Rådet har anført, at baggrunden for ændringen var et ønske fra A/S Dansk  

 Shell om ændring af den da gældende bekendtgørelse.
Selskabet havde  

 konstateret en stigning i brugen af blyfri benzin, specielt på grund af  

 lanceringen af 98-oktan blyfri.
I den anledning indhentede Rådet kommentarer  

 hertil fra branchen.
Der viste sig at være tilslutning til den af A/S Dansk  

 Shell foreslåede ændring.
Herudover var der et udbredt ønske om at kunne  

 skilte med samtlige blyfri benzintyper.
Herefter sendte Rådet et udkast til  

 revision af bekendtgørelsen til høring.
Høringssvarene viste nogen uenighed.  

 Der afholdtes derfor et fællesmøde, hvor repræsentanterne fra branchen havde  

 lejlighed til at fremkomme med deres holdninger.
På baggrund af disse synspunkter samt det aktuelle benzinmarked blev der  

 udarbejdet et nyt udkast til bekendtgørelse.
Udkastet er identisk med den  

 bekendtgørelse, KonkurrenceRådet i mødet den 10. oktober 1990 besluttede at  

 udstede.
Ved fastsættelse af reglerne er der taget hensyn til overskuelighed og  

 sammenlignelighed.
Endvidere har Rådet ved udvælgelsen af de produkter, der  

 skal omfattes af reglerne om skiltningspligt, lagt vægt på, at de pågældende  

 produkter er alment udbredte og udgør en betydelig del af  

 brændstofomsætningen.
Endvidere tilgodeser bekendtgørelsen ensartethed i  

 skiltningen, ligesom antallet af prisoplysninger er begrænset af hensyn til  

 overskueligheden og færdselssikkerheden.
 De synspunkter, der er fremkommet i de skriftlige indlæg fra selskaberne  

 samt i fællesmødet den 16. august 1990, er indgået i overvejelserne ved  

 udformningen af den reviderede bekendtgørelse.
 Ved udfærdigelsen af generelle forskrifter vil naturligvis ikke alle  

 parters synspunkter kunne imødekommes fuldt ud, og der er derfor foretaget en  

 afvejning af de fremførte hensyn sammenholdt med de hovedformål,  

 bekendtgørelsen skal tilgodese.
 Bekendtgørelsens § 2 kan således betragtes som en kompromisløsning, hvor  

 KonkurrenceRådet i flere omgange har haft kontakt til de berørte parter og  

 inddraget alle synspunkter i overvejelserne.
 5. Nævnets bemærkninger.
 Som klagerens påstand er formuleret, angår sagen for ankenævnet alene, om  

 98-oktan blyfri og 96-oktan blylet benzin skal ombyttes i den udstedte  

 bekendtgørelse om prisskiltning for motorbrændstof § 2, stk. 1 og 2, således  

 at 98-oktan blyfri benzin gøres valgfri, og således at 96-oktan blylet benzin  

 gøres obligatorisk.
 Da det, der er anført af klageren, ikke giver grundlag for at ændre Rådets  

 afgørelse, der er truffet efter forhandling med de berørte olieselskaber,  

 stadfæster ankenævnet denne afgørelse.
 Herefter bestemmes:
 KonkurrenceRådets afgørelse af 10. oktober 1990 stadfæstes.
