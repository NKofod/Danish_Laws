Indledning Dette cirkulære, som knytter sig til bekendtgørelse nr. 382 af 15. juli  

 1985 om fredning af Vadehavet, afløser miljøministeriets cirkulære nr. 72 af  

 21. april 1982, der som følge heraf ophæves.
Vadehavet i sin helhed hører til de 4-5 mest værdifulde vådområder på  

 jorden.
Området har en særlig betydning som opvækstplads for Nordsøens  

 fiskeyngel, bl.a. tunger og rødspætter.
Desuden udgør Vadehavet et værdifuldt  

 fourageringsområde for større koncentrationer af vandfugle, der enten yngler  

 i området eller opholder sig der i væsentlige perioder af deres årscyklus i  

 forbindelse med træk, fældning eller overvintring.
Vadehavet tjener således i  

 perioder regelmæssigt som opholdssted for vandfugle der har yngleområder  

 mellem Grønland i vest og det centrale Nordsibirien i øst.
Samtidig er  

 Vadehavet og forlandsområderne levested for mere end 500 dyrearter,  

 fortrinsvis insekter, og for over en snes arter af planter, som ikke  

 forekommer andre steder på jorden end netop her.
 Den danske del af Vadehavet udmærker sig tillige ved at være den mest  

 naturprægede del af det samlede hollandsk-tysk-danske Vadehav, som de tre  

 landes regeringer ved et møde i København den 9. december 1982 har  

 underskrevet en særlig erklæring om at ville samarbejde om beskyttelsen af.  

 Dette er baggrunden for, at man ved udformningen af bekendtgørelsens  

 fredningsbestemmelser især har bestræbt sig på at undgå forstyrrelser på de  

 helt grunde og fladvandede vader samt har understreget vigtigheden af, at man  

 fortsat anvender de traditionelle vandveje, dyb, render og løb, og ikke  

 benytter moderne eller specielt byggede fartøjer eller transportmidler til at  

 bevæge sig udenfor disse.
På baggrund af Vadehavets nationale og internationale betydning udstedte  

 miljøministeriet i 1982 i henhold til naturfredningslovens § 60  

 bekendtgørelse nr. 162 af 21. april 1982 om fredning af Vadehavet.
Denne  

 bekendtgørelse er nu afløst af bekendtgørelse nr. 382 af 15. juli 1985.
Efter bekendtgørelsen er den danske del af Vadehavet og den tilstødende  

 del af Vesterhavet fredet som naturreservat.
En del af det område, som er  

 fredet ved bekendtgørelsen, er tillige omfattet af landbrugsministeriets  

 bekendtgørelse af 5. juli 1984 om Vadehavet Vildtreservat som ændret ved  

 bekendtgørelse af 21. august 1984.
 Ved Danmarks ratifikation af Ramsarkonventionen i 1977 blev det  

 tilkendegivet, at Vadehavet eller dele heraf skal optages på den  

 internationale liste over vådområder af international betydning udpeget i  

 henhold til artikel 2 i konventionen, når spørgsmålene omkring anlægget af  

 det fremskudte dige var afklaret, så der var mulighed for afgrænsning af  

 dette meget vigtige internationale vådområde.
Miljøministeren har i marts måned 1984 tilkendegivet, at en række  

 forudsætninger for at udpege den danske del af Vadehavsområdet som  

 Ramsar-område nu er ved at være opfyldt, og at udpegningen for landarealernes  

 vedkommende naturligt må ske som et led i amtsrådenes fredningsplanlægning i  

 samspil med anden fysisk planlægning og med særligt vægt på inddragelse af de  

 foreløbigt udpegede EF-fuglebeskyttelsesområder.
Ministeren har endvidere  

 anført, at der under fredningsplanlægningen også kan fremkomme oplysninger,  

 der gør det velbegrundet at medtage yderligere områder.
Ministeren  

 forudsætter som følge af denne fremgangsmåde, at en anmeldelse af det samlede  

 danske Vadehavsområde som Ramsar-område vil kunne ske i løbet af 1985-86.
 Miljøministeriet har fundet det hensigtsmæssigt i tilknytning til  

 fredningsbekendtgørelsen at revidere det tidligere udsendte cirkulære nr. 72  

 af 21. april 1982, der som nævnt ovenfor ophæves samtidig hermed.
 Som for det tidligere cirkulære er formålet med nærværende cirkulære at  

 forklare den almindelige baggrund for udstedelsen af bekendtgørelsen og at  

 orientere om hensigten med de enkelte fredningsbestemmelser.
 I cirkulæret er tillige medtaget en række bemærkninger om forhold, som  

 vedrører den fremtidige administration af fredningsbekendtgørelsen, men som  

 det ikke har været hensigtmæssigt at optage i selve bekendtgørelsen.
 Fredningsstyrelsen og landbrugsministeriets vildtforvaltning vil i  

 samarbejde med bl.a. de berørte ministerier og de pågældende amtsråd  

 fortsætte det hidtidige informationsarbejde og herunder revidere de tidligere  

 udsendte pjecer og kort samt skiltningen i terrænet.
Bemærkninger til bekendtgørelsens enkelte bestemmelser 1. Formål. (§ 1) Det fastslås, at Vadehavet skal bevares som et samlet naturområde.
Om dets  

 betydning - både i national og international sammenhæng - henvises til  

 cirkulærets indledningsafsnit.
Vadehavets særlige betydning som naturområde  

 må lægges til grund for den fremtidige administration af bekendtgørelsen og  

 bestemmelser i medfør af anden lovgivning, der regulerer forholdene i  

 Vadehavet.
 I sammenhæng hermed kan ses bestemmelserne i § 6, stk. 2, hvorefter der -  

 udover hvad der udtrykkeligt er reguleret - ikke må foretages noget, der  

 ødelægger eller varigt forandrer det naturlige miljø.
2. Afgrænsning af det fredede område. (§ 2) Ved afgrænsningen er fulgt det princip, at hele det danske søterritorium  

 syd for Blåvandshuk omfattes af fredningen (stk. 1), jfr. kortbilaget til  

 bekendtgørelsen.
Indenfor området omfattes tillige den statsejede ø Langli i  

 Ho bugt af fredningen.
 Afgrænsningen mellem land og søterritorium er den linje, der kan  

 fastlægges på grundlag af højeste daglige vandstand.
Mod Vesterhavet er det danske søterritoriums ydre begrænsning den linje,  

 der i 3 sømils afstand er udmålt, mod nord fra selve kystlinjen og mod syd  

 fra den basislinje, der ved kgl. anordning nr. 437 af 21. december 1966 er  

 fastsat mellem Skallingens sydlige ende og den dansk-tyske grænse.  

 Sidstnævnte basislinje danner vestgrænse for Vadehavet Vildtreservat.
Ved  

 fredningsbekendtgørelsen har man imidlertid som nævnt fundet det rigtigst at  

 medtage hele det pågældende søterritorium.
Baggrunden herfor er, at efter  

 konventionen om vådområder af international betydning, navnlig som levesteder  

 for vandfugle (Ramsar-konventionen), anses alle farvande med mindre end 6  

 meters vanddybde ved lavvande som vådområder.
Den valgte afgrænsning medtager alle de områder, hvor vanddybderne er  

 beskedne og gennemsnitligt ikke overstiger 6 meters dybde ved lavvande.
Visse  

 arealer med en større vanddybde end 6 meter er herved også blevet inddraget  

 under det fredede område.
Blandt andet dette forhold er årsagen til, at det  

 kun er begrænsede restriktioner, der gælder i området mellem basislinjen og  

 søterritoriets vestgrænse.
Således er sejlads i dette område ikke reguleret  

 ifølge bekendtgørelsen.
I stk. 2 er det præciseret, at det i stk. 1 afgrænsede søterritorium  

 tillige omfatter højsander, flak og lignende områder i Vadehavet, der kan  

 være tørlagt ved lavvande.
De områder, bestemmelsen nævner ved navn, er  

 imidlertid kun eksempler og derfor ikke udtryk for en udtømmende opregning.  

 Skulle nogle af højsanderne efter gældende regler herom blive matrikuleret  

 til staten, er områderne stadig omfattet af fredningsbekendtgørelsen.
 Godkendte havnes søområder er, som det fremgår af § 2, stk. 3, ikke  

 omfattet af fredningsbestemmelserne.
 Oplysning om afgrænsningen af det under en havn hørende søområde vil  

 normalt være angivet i »Den danske Havnelods«.
 Det bemærkes herved, at der ikke ved bekendtgørelsen er taget stiling til  

 spørgsmålet om etablering af nye havne, hvorfor tilladelse hertil som hidtil  

 skal meddeles af ministeriet for offentlige arbejder, jfr. § 8, stk. 1, nr.  

 2.
3. Motorkørsel m.v. (§ 3) Der er et generelt forbud mod enhver form for motorkørsel eller anvendelse  

 af køretøjer, der fremdrives med sejl i hele det fredede område (stk. 1.).  

 Derimod er det tilladt i overensstemmelse med de i øvrigt gældende  

 adgangsregler at anvende motorkøretøj på Mandø Ebbevej og Låningsvej samt til  

 Jordsand (stk. 2, nr. 1).
 Det kan bestemmes, at motorkørsel skal være tiladt på nærmere afgrænsede  

 områder langs Fanø og Rømø. Der tænkes her på områder, der henregnes til  

 søterritoriet, men som er tørre ved lavvande og traditionelt har været  

 benyttet til kørsel i forbindelse med den offentlige færdsel langs stranden  

 (stk. 2, nr. 2).
 Bestemmelserne herom træffes af de lokale myndigheder, dvs. af vedkommende  

 amtsråd, kommunalbestyrelse og politimester, og skal offentliggøres af  

 amtsrådet, jfr. under § 13. Skovstyrelsen vil som ejer af strandbredder blive  

 inddraget i de beslutninger, der træffes i medfør af stk. 2. nr. 2.
 Endvidere vil motorkørsel være tilladt i forbindelse med godkendte  

 entreprenøropgaver, samt ved anvendelse af hjemlet ret til indsamling af  

 drivtømmer og optagning af sand til eget forbrug.
 Offentlige myndigheder kan i forbindelse med varetagelse af deres opgaver  

 også anvende motordrevet køretøj (stk. 2, nr. 3).
4. Sejladsbegrænsninger. (§ 4) 4.1. Baggrunden for begrænsningerne i sejlads Når man har anset det for nødvendigt at foretage reguleringer af sejladsen  

 i det fredede område, skyldes det især hensynet til de meget store  

 koncentrationer af vandfugle, som året igennem opholder sig på de lavvandede  

 eller tørlagte flader i Vadehavet.
Hertil kommer de afgrænsede, men ret  

 konstante rastepladser for sæler.
Her bliver sælerne ofte forstyrret ved  

 landgang eller kørsel på højsanderne, og desuden ved sejlads i nærheden af  

 rastepladserne.
4.2. Reguleringen af sejlads i det fredede område (§4) 4.2.1. Sejlads vest for basislinjen Bestemmelsen fastslår indledningsvis (§ 4, stk. 1), at sejlads vest for  

 den basislinje, der ved kgl. anordning nr. 437 af 21. december 1966 er  

 fastsat mellem Skallingens sydlige ende og den dansk-tyske grænse ikke er  

 omfattet af bekendtgørelsen.
Bekendtgørelsen regulerer således kun sejladsen  

 øst for basislinjen, når undtages bestemmelsen (§ 4, stk. 8) om brætsejlads.
4.2.2. Sejlads øst for basislinjen.
Hovedbestemmelsen Hovedreglen er her, at sejlads kun er tilladt i de områder, som er nævnt i  

 stk. 2, nr. 1-7. Udenfor disse områder er enhver form for sejlads, der ikke  

 vedrører erhvervsmæssigt fiskeri, forbudt.
 Denne hovedregel modificeres imidlertid af visse begrænsninger og  

 udvidelser.
4.2.3. Særlige sejladsbegrænsninger a.
Sejlads i området mellem Skallingen og Langli (fra Ebbevej og til  

 Spundsen) er, uanset bestemmelsen i stk. 2, nr. 1, forbudt.
Endvidere  

 indføres i et bælte øst for Langli et sejlfartsforbud i perioden 16.  

 september-15. juli.
Se nærmere herom nedenfor i afsnit 6.
b.
Der er forbud mod at sejle med en hastighed over 10 knob i andre  

 områder end 1) Grådyb tidevandsområde, afgrænset mod nord af en linje fra  

 sydspidsen af Langli til Møllebækken ca. 2 km syd for Hjerting. 2) Knudedyb  

 samt 3) Lister Dyb med fortsættelse i Højer Dyb og Rømø Dyb (stk. 5).
c.
Endvidere er der forbud mod anvendelse af luftpudebåde og hydrofoilbåde  

 bortset fra til betjening af en af ministeriet for offentlige arbejder  

 anerkendt rute (stk. 7).
d.
Endelig er brætsejlads (wind-surfing) kun tilladt efter nærmere  

 bestemmelser af vedkommende amtsråd.
Der kan alene meddeles tilladelse til  

 brætsejlads på vestsiden af Skallingen, Fanø, Rømø, i begrænsede områder i Ho  

 Bugt og i Grådyb Tidevandsområde (stk. 8).
4.2.4. Udvidet sejladsadgang a.
Det er tilladt, uanset bestemmelsen i § 4, stk. 2, at sejle fra  

 nærmeste dyb, rende eller løb til højsander (stk. 3). Denne mulighed for en  

 begrænset passage til højsanderne skal dog ses i sammenhæng med  

 færdselsbegrænsningerne i vildtreservatbekendtgørelsen.
b.
Det er tilladt at sejle udenfor de nævnte områder bl.a. i forbindelse  

 med godkendte entreprenøropgaver eller i forbindelse med offentlige  

 myndigheders færdsel under varetagelse af deres opgaver (§§ 10 og 11).
c.
I forbindelse med badning og lignende friluftsaktiviteter er det  

 tilladt at sejle med gummibåde og både uden motor på vestsiden af Skallingen,  

 Fanø og Rømø. Det er også tilladt med motorbåde at sejle vinkelret på de  

 nævnte kyststrækninger, hvorimod sejlads i øvrigt langs kysten ikke er  

 tilladt (stk. 9).
d.
Endvidere indeholder bekendtgørelsen som tidligere nævnt ingen  

 begrænsninger vedrørende sejlads i forbindelse med og udøvelse af  

 erhvervsmæssigt fiskeri (§ 4, stk. 6 samt § 10, stk. 1, nr. 1).
4.2.5. Dispensationsordning for lokale både Fredningsstyrelsen vil i medfør af § 12, stk. 1, jfr. stk. 3, (se afsnit  

 12) i nærmere bestemt omfang fortsat bemyndige Ribe amtsråd og Sønderjyllands  

 amtsråd til at meddele dispensation fra bestemmelserne om  

 sejladsbegrænsninger til personer, der har både liggende enten ved kysten  

 eller i visse bådehavne i Vadehavet.
Dispensationsordningen vil også fremover  

 blive baseret på den gennemførte registrering og nummerering af de både, der  

 omfattes af ordningen, og af udstedelsen af et personligt bevis til  

 vedkommende bådejer.
Hovedformålet med denne ordning er, at bekendtgørelsen  

 ikke medfører væsentlige indskrænkninger for de i området fastboende bådejere  

 og disses familier.
 I tilladelse i medfør af § 12, stk. 1, vil blive angivet, på hvilke vilkår  

 tilladelse gives, samt på hvilken nærmere måde sejlads må finde sted.  

 Eksempelvis vil landgang af både på kysten, hvor kystsikrings- og  

 forlandsarbejder foregår, kun kunne ske med tilladelse fra vedkommende  

 bygherre, ligesom sejlads i og omkring forlandsfelter og andre særligt  

 angivne områder ikke må finde sted.
5. Anden færdsel. (§ 5) Anden færdsel, f.eks. med hestekøretøj, ved ridning, på cykel eller til  

 fods, er - bortset fra i området mellem Skallingen og Langli (fra Ebbevej og  

 til en ret linje fra Langli's sydspids over yderspidsen af Spundsen til  

 Skallingen), samt i perioden 16. september - 15. juli på Langli og det  

 afgrænsede område nord og øst for øen - ikke forbudt efter  

 fredningsbekendtgørelsen.
Derimod indeholder landbrugsministeriets  

 vildreservatbekendtgørelse visse begrænsninger i denne henseende (§ 6).
6. Naturvidenskabeligt referenceområde mellem  

 Skallingen og Langli samt på Langli og i et bælte øst for øen (§ 2, stk. 1,3.  

 pkt., § 4, stk. 4, og § 5, stk. 1 og stk. 2) Med fredningen indføres i et område mellem Skallingen og Langli et totalt  

 forbud mod enhver form for færdsel og sejlads (§ 4, stk. 4 og § 5, stk. 1).  

 Derudover indføres i et bælte øst for øen et tilsvarende totalt forbud mod  

 offentlighedens færdsel i perioden 16. september - 15. juli.
Endvidere må  

 færdsel i samme periode på Langli kun finde sted efter forud indhentet  

 tilladelse fra fredningsstyrelsen (§ 5, stk. 2). Disse færdselsbegrænsninger  

 har til formål at bevare så uberørte naturforhold som muligt og herunder  

 begrænse forstyrrelserne i dyrelivets yngleperiode samt fuglenes træk- og  

 rasteperioder, hvor der er behov for fredfyldte opholdssteder.
Det samlede  

 område, der er omfattet af færdselsbegrænsningerne efter § 4, stk. 4 og § 5,  

 stk. 1 og stk. 2, udgør et naturvidenskabeligt referenceområde, dvs. et  

 naturområde stort set uden direkte kulturpåvirkning.
Det samlede  

 naturvidenskabelige referenceområde (se bilag 2 i bekendtgørelsen) udgør lidt  

 over 1 pct. af arealet af den samlede Vadehavsfredning.
 Det naturvidenskabelige referenceområde mellem Langli Ebbevej i nord og en  

 linje mellem Langli's sydspids og Spundsen på Skallingen mod syd samt  

 områderne på og ved Langli har med udgangspunkt i Skallinglaboratoriets  

 arbejde i mere end 50 år været genstand for undervisning, registreringer og  

 forskning af international betydning.
Når man netop i dette område har ønsket at lade Vadehavets natur, herunder  

 dets bundforhold, dets flora og fauna udvikle sig helt uberørt, skyldes det, - at der i danske naturområder og ikke mindst i det samlede Vadehavsområde  

 er behov for sådanne referenceområder, - at områdets afgrænsede natur er velegnet til formålet, - at undersøgelser har været foretaget netop her i en meget lang årrække  

 og - at staten med henblik på langsigtet naturbevarelse har erhvervet dets  

 tilgrænsende landarealer i form af halvøen Skallingen og øen Langli.
7. Forbud mod forskellige foranstaltninger. (§ 6) I det fredede område er det ikke tilladt at foretage noget, der ødelægger  

 eller varigt forandrer det naturlige miljø.
 Det er endvidere forbudt at optage sømaterialer medmindre dette sker til  

 reparation og forstærkning af diger med tilgrænsende forland (jfr. § 10, stk.  

 1, nr. 2), foretage boringer og sprængninger i bunden, samt henkaste eller  

 anbringe affald (§ 6, stk. 1, nr. 1 og 6).
 Disse restriktioner skal sammen med tilsvarende, der forbyder maskinel  

 optagning af sandorme, hjertemuslinger og lignende organismer fra havbunden  

 (§ 6, stk. 1, nr. 4), jfr. i øvrigt afsnit 8 nedenfor, ses i sammenhæng med  

 ønsket om at opretholde det overordentligt rige dyreliv på bunden af  

 Vadehavet.
 Forbudet mod at foretage udsætning af fritlevende dyr og planter, som er  

 fremmede for området (stk. 1, nr. 3), er også begrundet i hensynet til det  

 eksisterende plante- og dyreliv i Vadehavet.
 Forbudet mod anbringelse af luftledninger og master (stk. 1, nr. 5) er  

 begrundet i hensynet til de mange fugle og Vadehavets landskabelige værdi.
 Udskiftning af eksisterende luftledninger med hertil hørende master kan  

 finde sted uden tilladelse efter bekendtgørelsen.
 Endelig har man ønsket at påpege det særlige hensyn, der i området bør  

 tages til de kulturhistoriske levn (stk. 1, nr. 7).
 Ud over de aktiviteter, som udtrykkelig forbydes ifølge § 6, stk. 1,  

 findes i § 6, stk. 2, en almindelig bestemmelse, hvorefter der ikke må  

 foretages noget, der ødelægger eller varigt forandrer det naturlige miljø.  

 Denne bestemmelse finder således anvendelse på andre foranstaltninger end de,  

 der er nævnt i bekendtgørelsens § 6, stk. 1.
Som eksempel herpå kan nævnes havbrug og lignende anlæg.
Sådanne anlæg  

 kræver som hidtil efter lovgivningens almindelige regler tilladelse fra  

 fiskeriministeriet samt, for så vidt angår anlæggets drift, tilladelse fra  

 miljøstyrelsen (jfr. § 9), men må som anført i øvrigt afgøres på grundlag af  

 bestemmelsen i § 6, stk. 2, sammenholdt med fredningsstyrelsens adgang efter  

 § 12, stk. 1, til at tillade mindre betydende fravigelser fra bl.a. denne  

 bestemmelse.
8. Jagt, fiskeri og yderligere færdselsrestriktioner  

 (§ 7) Bekendtgørelsen regulerer ikke jagt og fiskeri, bortset fra bestemmelsen i  

 § 6, stk. 1, nr. 4, om maskinel optagning af hjertemuslinger.
Om fiskeri i  

 øvrigt henviser bekendtgørelsen til lovgivningens almindelige regler, der i  

 denne forbindelse også omfatter optagning af blåmuslinger, hvad enten det  

 sker ved skrabning eller sugning.
 Om jagt og yderligere sejlads- og færdselsrestriktioner i det naturfredede  

 område henviser fredningsbestemmelsernes § 7 til landbrugsministeriets  

 bekendtgørelse om Vadehavet Vildtreservat, jfr. tillige ovenfor i cirkulærets  

 afsnit 5.
 Endvidere henviser fredningsbestemmelserne til ministeriet for offentlige  

 arbejders bekendtgørelse nr. 44 af 12. februar 1951 angående forbud mod  

 sejlads i farvandet ved Rømø-dæmningen, der tillige indeholder visse  

 bestemmelser om fiskeri.
9. Diverse anlægsarbejder. (§ 8) Statens højhedsret over søterritoriet administreres af ministeriet for  

 offentlige arbejder.
Dette vil i praksis sige, at anlægsarbejder i Vadehavet,  

 som medfører terrænændringer, faste anlæg eller forlandsarbejder, i hvert  

 enkelt tilfælde kræver tilladelse fra ministeriet for offentlige arbejder  

 (stk. 1). Se dog afsnit 7 om havbrug.
 For så vidt angår etablering af nye fyld- og dumpningpladser kræves  

 tilladelse fra miljøstyrelsen (stk. 2). Se endvidere cirkulæret afsnit 11.
 Inden ministeriet for offentlige arbejder eller miljøstyrelsen træffer  

 afgørelse, skal der (som hidtil) forhandles herom med fredningsstyrelsen.
 Fredningsbekendtgørelsen ændrer ikke denne kompetencefordeling, der  

 således eksempelvis også gælder med hensyn til nye lystbådehavne og lignende  

 anlæg.
 Når de nævnte forhold er omtalt i bekendtgørelsen, skyldes det således  

 udelukkende hensynet til at gøre bekendtgørelsen så oplysende som muligt.
10. Forurening. (§ 9) Disse regler vil blive administreret af miljøstyrelsen i samarbejde med  

 fredningsstyrelsen.
Det understreges i den forbindelse, at bekendtgørelsen  

 ikke indeholder regler om eventuel landbaseret forurening, f.eks.  

 spildevandsudledning fra vandløb.
Her gælder alene reglerne i  

 miljøbeskyttelsesloven.
 Bestemmelsen i § 9, stk. 1, 3. pkt., foreskriver, at der i det fredede  

 område ikke må ske udtømning af affald fra skibe, bortset fra frisk fisk og  

 dele deraf.
 Med udtrykket »frisk fisk« forstås i overensstemmelse med  

 bestemmelserne i § 23 i lov af 9. april 1980 om beskyttelse af havmiljøet  

 alene fiskerester hidrørende fra rensning af friskfanget fisk, herunder fra  

 den efter lovgivningen om kvalitetskontrol med fisk og fiskevarer foreskrevne  

 rensning ombord af visse fiskearter.
 Som angivet i stk. 2, hindrer bestemmelsen i stk. 1, 3. pkt., ikke  

 genudsætning af muslinger taget som bifangst.
 I øvrigt er bestemmelsen i § 9, stk. 1, 3. pkt., ikke til hinder for  

 iagttagelse af reglerne i saltvandsfiskerilovens § 22, stk. 1, hvorefter  

 undermålsfisk og undermålskrebs samt fredede fisk og fredede hvirvelløse  

 havdyr straks efter fangsten skal genudsættes i havet, såvidt muligt i  

 levende tilstand.
 Bestemmelsen i stk. 1, nr. 5, er ikke til hinder for afbrænding af  

 »flodskarn«, som det hidtil har været praktiseret.
 11. Undtagelser fra fredningsbestemmelserne. (§§ 10 og  

 11) I disse bestemmelser er nævnt en række undtagelser, der angår arbejder  

 m.v. i Vadehavsområdet, f.eks. vedrørende erhvervsmæssigt fiskeri, optagning  

 af materialer til reparation og forstærkning af diger med tilgrænsende  

 forlande, terrænændringer i øvrigt i forbindelse med vedligeholdelse,  

 udvidelse eller omlægning af anlæg og kanaler, indsamling af vraggods,  

 optagning af sand til eget forbrug samt den nødvendige færdsel i forbindelse  

 med tilsyn med græssende dyr.
 Disse bestemmelser fritager ikke for at indhente de tilladelser, der måtte  

 være nødvendige i henhold til anden lovgivning, f.eks råstofloven og lov om  

 beskyttelse af havmiljøet, når det drejer sig om de aktiviteter, der er  

 omtalt i henholdsvis § 10, nr. 2 og 3.
 Fredningsbekendtgørelsen begrænser ikke de rettigheder, som beboerne på  

 Mandø måtte have i henhold til skøde af 20. juni 1743 fra Kong Christian den  

 Sjette.
12. Konkrete dispensationer fra  

 fredningsbestemmelserne. (§ 12) Til mere specielle formål kan  

 fredningsstyrelsen give tilladelse til mindre betydende fravigelser fra  

 fredningsbekendtgørelsen.
Forinden der træffes afgørelse efter denne  

 bestemmelse, skal der forhandles med landbrugsministeriet og i spørgsmål, der  

 vedrører fiskeri, høres tillige fiskeriministeriet (stk. 1).
 Der er allerede i forbindelse med den tidligere bekendtgørelse dispenseret  

 - eller truffet beslutning om, at der kan gives dispensation - til:
 Også andre dispensationer vil kunne komme på tale, f.eks. til  

 forsvarsministeriet i forbindelse med øvelsesformål.
 Fredningsstyrelsen kan bemyndige Ribe amtsråd, henholdsvis Sønderjyllands  

 amtsråd til at meddele tilladelser i henhold til § 12, stk. 1.
 Omfanget af en sådan bemyndigelse vil blive fastlagt efter forhandling med  

 amtsrådene og landbrugsministeriet henholdsvis fiskeriministeriet (stk. 2).  

 Se i øvrigt afsnit 4.2.5.
 Afgørelser, der træffes af fredningsstyrelsen i medfør af stk. 1, er  

 endelige og kan ikke indbringes for anden administrativ myndighed (stk. 3).  

 Det samme kan bestemmes i en bemyndigelse til amtsrådene.
13. Offentliggørelse af lokale myndigheders  

 bestemmelser. (§ 13) Lokale myndigheders bestemmelser om afgrænsninger af områder til f.eks.  

 motorkørsel og strandsejlads (§ 3, stk. 2, nr. 2, og stk. 3) eller jfr. § 4,  

 stk. 8, til brætsejlads (wind-surfing) skal offentliggøres.
Offentliggørelse  

 sker - efter vedkommende amtsråds nærmere bestemmelse - dels i stedlige dag-  

 eller ugeblade, dels ved skiltning i eller ved områderne.
Amtsrådet  

 beslutter, i hvilket omfang og på hvilken måde skiltning skal ske.
14. Tilsyn. (§ 14) Bestemmelserne fastslår, at fredningsstyrelsen har ansvaret for, at der  

 føres tilsyn med overholdelsen af reglerne i bekendtgørelsen.
 Tilsynet med overholdelsen af reglerne i § 8, stk. 1 og stk. 2, føres dog  

 af ministeriet for offentlige arbejder, henholdsvis miljøstyrelsen.
 Tilsynet med overholdelsen af reglerne i den i § 7 nævnte bekendtgørelse  

 føres af landbrugsministeriets vildtforvaltning, henholdsvis ministeriet for  

 offentlige arbejder.
 Fredningsstyrelsen vil træffe aftale med Ribe amtsråd, Sønderjyllands  

 amtsråd, landbrugsministeriets vildtforvaltning og eventuelt andre  

 myndigheder om den praktiske tilrettelæggelse af tilsynet og om varetagelse  

 af visse opgaver i forbindelse hermed (stk. 2).
15. Ikrafttrædelse. (§ 16) Bekendtgørelsen træder i kraft den 1. september 1985, idet den tidligere  

 bekendtgørelse ophæves.
