Skriftlig fremsættelse (29. januar  

 2003) Justitsministeren Herved tillader jeg mig for Folketinget at  

 fremsætte:
Forslag til lov om ændring af retsplejeloven  

 (Revision af regler om midlertidig beskikkelse af advokater som landsdommere  

 eller byretsdommere mv.) (Lovforslag nr.
L 153).
 Lovforslagets formål er at gøre  

 forsøgsordningen efter retsplejelovens § 44 c med midlertidig  

 beskikkelse af advokater som landsdommere eller byretsdommere i en periode  

 på 3 måneder (såkaldte korttidskonstitutioner)  

 permanent.
Ordningen med kortidskonstitution af advokater blev  

 indført som led i målsætningen om en bredere rekruttering  

 til domstolene og havde særligt til formål at søge at  

 fjerne de barrierer, der hidtil har været for i videre omfang at  

 rekruttere advokater til domstolene.
Ordningen giver interesserede advokater  

 mulighed for at stifte bekendtskab med domstolsarbejdet i en 3 måneders  

 periode som alternativ til den sædvanlige konstitutionsperiode på  

 ca. 9 måneder, som efter retsplejelovens § 42, stk. 4, og § 44 b  

 normalt er en forudsætning for at blive udnævnt som dommer.  

 Ønsker advokaten efterfølgende at gennemføre en  

 sædvanlig uddannelseskonstitution, vil denne efter  

 omstændighederne kunne begrænses fra 9 til 6 måneder.
 Da der var tale om en nyskabelse, og idet det på  

 forhånd var vanskeligt at bedømme, i hvilken udstrækning  

 ordningen ville give anledning til problemer i praksis, blev ordningen i  

 første omgang etableret som en forsøgsordning i en periode  

 på 3 år.
 Erfaringerne har vist, at ordningen har haft en positiv  

 virkning i relation til målsætningen om en bredere rekruttering  

 til dommerhvervet og har medvirket til en øget dialog og  

 forståelse mellem dommere og advokater.
Det foreslås derfor, at den revisionsbestemmelse,  

 der blev indsat i § 11 i lov nr. 402 af 26. juni 1998 om ændring af  

 retsplejeloven, tjenestemandsloven og forskellige andre love (Rekruttering af  

 dommere, dommerfuldmægtiges ansættelsesvilkår, dommeres  

 bierhverv og ændringer som følge af oprettelse af en  

 domstolsstyrelse mv.), ophæves.
Der foreslås ikke i øvrigt  

 lovgivningsmæssige ændringer i ordningen.
 Endvidere foreslås det, at kompetencen til at  

 kære afgørelser om erstatning og godtgørelse efter  

 retsplejelovens § 505, stk. 4, overføres fra justitsministeren til  

 Domstolsstyrelsen. Ændringen er en konsekvens af, at Domstolsstyrelsen  

 siden 1. juni 1999 har varetaget domstolenes bevillingsmæssige og  

 administrative forhold, hvorunder sådanne erstatningssager mv. blandt  

 andet hører.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
