Nr BTL 45 Betænkning over Forslag til lov om ændring af skattekontrolloven,  

 skattestyrelsesloven, kildeskatteloven, ligningsloven og vurderingsloven  

 (Diverse justeringer af administrativ karakter, bl.a. ændrede  

 oplysningspligter,forlænget ligningsfrist, indeholdelsespligt for visse  

 udenlandske arbejdsgiveres herværende fuldmægtige samt tilpasning af reglerne  

 om beskatning af visse huslejebindinger)   

 Nr L 45 1994-95, 1. samling Afgivet af Skatteudvalget Afgivet: 19941209 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra:
Advokatrådet, Advokatsamfundet og Foreningen af Statsautoriserede Revisorer.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 ÆndringsforslagAf skatteministeren, tiltrådt af udvalget:
 Til § 1 1) I den under nr. 2 foreslåede ændring af § 7,  

 stk. 1, ændres »ophæves nr. 3-5 og 7 » til:  

 »ændres »nr. 1-7« til: »nr. 1-3«, og nr. 3-5  

 og 7 ophæves,».
 2) Efter nr. 4 indsættes som nyt nummer:
 »01. Efter § 7 B indsættes som ny paragraf:
»§ 7 C.
Skatteministeren kan efter aftale med  

 socialministeren fastsætte regler, hvorefter indeholdelsespligtige efter  

 kildeskatteloven vedrørende A-skat skal foretage månedlige indberetninger til  

 de statslige told- og skattemyndigheder af personnumrene (CPR-nr.) på de  

 personer, den indeholdelsespligtige har udbetalt A-indkomst til i den  

 foregående kalendermåned.
Indberetningspligten består i givet fald, uanset om  

 der er foretaget indeholdelse af A-skat i udbetalingen eller ej.
 Stk. 2. Skatteministeren kan efter aftale med arbejdsministeren  

 fastsætte regler, hvorefter statsanerkendte arbejdsløshedskasser skal  

 foretage løbende edb-indberetninger af personnumrene på dagpengemodtagere i  

 den foregående ydelsesperiode.
Stk. 3. Sker indberetning efter stk. 1 og 2 ikke rettidigt, skal  

 den indberetningspligtige betale en afgift til staten på 500 kr.
Reglerne i  

 kildeskatteloven om redegørelse for indeholdelsen efter kildeskattelovens §  

 57, jf. kildeskattelovens § 74, stk. 1, nr. 3 og 4, og §§ 85 og 86, finder  

 tilsvarende anvendelse på indberetninger efter stk. 1 og 2.
Stk. 4. Oplysninger som nævnt i stk. 1 og 2, der modtages af de  

 statslige told- og skattemyndigheder, kan i elektronisk form stilles til  

 rådighed for statslige og kommunale myndigheder og for statsanerkendte  

 arbejdsløshedskasser med henblik på kontrol af udbetaling af offentlige  

 ydelser og dagpenge m.v. bl.a. ved hjælp af registersamkøring.«» 3) Nr. 10 affattes således:
»10. I § 8 H, stk. 1, 2. pkt., ændres »i  

 øvrigt« til: »som led i deres virksomhed«.' Til § 2 4) I den under nr. 1 foreslåede affattelse af §  

 3 affattes stk. 3 således:
»Stk. 3. Den kommunale skattemyndighed kan ikke foretage  

 eller ændre en skatteansættelse i det omfang, hvor en anden skattemyndighed  

 har taget stilling til ansættelsen.
Den kommunale skattemyndighed kan heller  

 ikke foretage eller ændre en skatteansættelse, som en anden skattemyndighed  

 har under behandling.« Til § 3 5) I det under nr. 1 foreslåede § 46, stk. 5,  

 ændres »påhviler det den befuldmægtigede at foretage indeholdelse«  

 til: »er indkomsten A-indkomst uanset bestemmelsen i § 44, litra b, og  

 det påhviler den befuldmægtigede at foretage indeholdelse«.
 Til § 6 6) I stk. 2 ændres »§ 1, nr. 20 og 24-26«  

 til: »§ 1, nr. 21, 23-25 og 29«.
Bemærkninger Til nr. 1, 3 og 4 Ændringsforslagene er redaktionelle.
 Til nr. 2 Ændringsforslaget går ud på at skabe hjemmel for en  

 kontrolordning, der kan modvirke fejludbetalinger fra de kommunale  

 socialforvaltninger.
 Ændringsforslaget er et led i aftalen om finansloven for 1995, indgået  

 mellem regeringspartierne samt Venstre og Det Konservative Folkeparti.
 Det foreslås, at skatteministeren bemyndiges til efter aftale med  

 socialministeren at fastsætte regler, hvorefter arbejdsgivere og andre, der  

 udbetaler A-indkomst, ved den månedlige redegørelse til de statslige told- og  

 skattemyndigheder for den indeholdte A-skat tillige skal oplyse, hvilke  

 personer, angivet ved CPR-nr., der i den pågældende periode har modtaget  

 A-indkomst.
 Det foreslås endvidere, at skatteministeren bemyndiges til efter aftale  

 med arbejdsministeren at fastsætte regler for, at arbejdsløshedskasser via  

 edb skal foretage løbende indberetninger om, hvilke personer, angivet ved  

 CPR-nr., der i den pågældende periode har modtaget dagpenge.
 I regeringens aftaler af 10. juni 1994 med henholdsvis Kommunernes  

 Landsforening, Københavns Kommune og Frederiksberg Kommune om den kommunale  

 økonomi i 1995 indgår bl.a., at der skal gennemføres en undersøgelse af, i  

 hvilket omfang der er problemer med fejludbetalinger af offentlige ydelser  

 m.v.
 Et udvalg under Finansministeriet med repræsentanter for  

 Økonomiministeriet, Justitsministeriet, Skatteministeriet, Socialministeriet,  

 Arbejdsministeriet, Boligministeriet samt Kommunernes Landsforening og  

 Københavns og Frederiksberg Kommuner er derfor i gang med at belyse omfanget  

 af fejludbetalinger af offentlige ydelser.
 Problemerne ved fejludbetaling af offentlige ydelser antages navnlig at  

 være koncentreret om udbetaling af offentlige ydelser samtidig med, at der  

 oppebæres lønindkomst.
 Kommunernes Landsforening har tilkendegivet, at fejludbetalingerne kan  

 reduceres væsentligt, hvis man får adgang til hurtige oplysninger om, at  

 personer, der modtager indkomstafhængige sociale ydelser, tillige modtager  

 lønindtægt i et ansættelsesforhold.
Efter gældende regler og praksis har de kommunale socialforvaltninger  

 adgang til at søge oplysninger på klienter i skatteregistrene over de  

 slutlignede indkomstår.
På denne måde kan et antal tilfælde af  

 fejludbetalinger findes efterfølgende, men ofte vil der være gået op til  

 halvandet år, før det opdages, at en klient har haft f.eks. lønarbejde i en  

 periode, hvor der samtidig blev udbetalt bistandshjælp uden hensyntagen til  

 lønindtægten.
Efter ændringsforslaget er det tanken at fastsætte regler, således at de  

 månedlige oplysninger om, hvem der har modtaget lønindtægt og anden  

 A-indkomst, af de kommunale myndigheder og eventuelt af a-kasserne kan  

 benyttes til meget hurtigt at blive varskoet, når en bistandsklient eller  

 dagpengemodtager samtidig har lønindtægt.
Herved vil fejludbetalingerne kunne  

 begrænses til væsentlig kortere perioder med deraf følgende besparelse.
 Besparelser forventes at kunne opnås både på det statslige og på det  

 kommunale område, og fejludbetalinger vil efter omstændighederne kunne berøre  

 såvel bistandsområdet, pensionsområdet og dagpengeområdet som statens  

 uddannelsesstøtte.
 Iværksættelsen af den øgede kontrol vil ske så hurtigt som muligt og  

 forventes at træde i kraft ca. medio 1995.
 Det tilstræbes med ændringsforslaget at opnå samlede budgetforbedringer på  

 ca. 200 mio. kr.
 Ved lov nr. 387 af 13. juni 1990 om ændring af forskellige lovbestemmelser  

 om kontrol med udbetaling af offentlige ydelser m.v. er der givet hjemmel til  

 videregivelse af oplysninger fra bl.a. arbejdsløshedskasser til brug for  

 myndighedernes udbetaling af sociale ydelser.
 De fleste arbejdsløshedskasser giver disse oplysninger på edb, men enkelte  

 arbejdsløshedskasser anvender ikke edb i forbindelse med indgivelse af disse  

 oplysninger.
 Det foreslås derfor, at der skabes hjemmel for at pålægge  

 arbejdsløshedskasser at edb-indberette månedligt eller med kortere  

 intervaller oplysninger om dagpenge m.v.
 Efter ændringsforslaget skal arbejdsløshedskassernes indberetninger  

 foretages til de statslige told- og skattemyndigheder.
 Det foreslås endvidere, at oplysninger om månedlige lønudbetalinger m.v.  

 (CPR-nr.) skal kunne videregives til arbejdsløshedskasser til brug for deres  

 kontrol.
 Den skitserende indberetningsordning for arbejdsgivere tænkes etableret i  

 nær tilknytning til den allerede eksisterende pligt til månedligt at redegøre  

 for den samlede indeholdte A-skat i den foregående periode.
 Især for de arbejdsgivere, der ikke i forvejen er tilsluttet et af de  

 større edb-lønsystemer eller har eget edb-lønningsbogholderi, vil  

 ændringsforslaget kunne medføre administrativt merarbejde.
 De praktiske forhold for indberetterne kan eventuelt bevirke, at en  

 iværksætttelse af indberetningspligten må ske med et vist varsel, og det kan  

 i den forbindelse vise sig nødvendigt i en overgangsperiode alene at pålægge  

 indberetningspligt for de oplysninger, der allerede er umiddelbart  

 edb-tilgængelige.
 De efter kildeskatteloven gældende bestemmelser vedrørende redegørelse for  

 indeholdelsen finder tilsvarende anvendelse på indberetning efter den  

 foreslåede § 7 B, herunder bestemmelserne om straf, jf. § 74, om registrering  

 og dagbøder, jf. § 85, og om kontrol, jf. § 86.
 De administrative konsekvenser af ændringsforslaget indgår i det  

 afsluttede ændringsforslag til finanslovsforslaget for 1995 vedrørende de  

 statslige told- og skattemyndigheder.
 Ændringsforslaget har ikke forinden fremsættelsen været til udtalelse hos  

 kommunerne og erhvervsorganisationerne.
 Ændringsforslaget er derfor samtidig med oversendelsen til udvalget sendt  

 til høring i Kommunernes Landsforening, Københavns Kommune, Frederiksberg  

 Kommune, Dansk Arbejdsgiverforening, Landsorganisationen i Danmark, Dansk  

 Industri, Håndværksrådet, Amtsrådsforeningen, Finansrådet,  

 Assurandør-Societetet, Realkreditrådet, Entreprenørforeningen,  

 Arbejdsløshedskassernes Samvirke, Arbejdsløshedskassen for selvstændigt  

 erhvervsdrivende i Danmark og Arbejdsløshedskassen for Selvstændige med  

 anmodning om at fremkomme med eventuelle bemærkninger senest den 5. december  

 1994.
 Til nr. 5 Der stilles ændringsforslag om en præcisering af bestemmelsen,  

 således at samspillet mellem den foreslåede bestemmelse og kildeskattelovens  

 § 44, litra b, tydeliggøres.
 Efter § 44, litra b, er løn, der udbetales fra virksomheder, der ikke har  

 hjemting eller fast driftssted har i landet, ikke A-indkomst, og der skal  

 ikke foretages indeholdelse.
 Det tydeliggøres således, at i de tilfælde, hvor en udenlandsk virksomhed  

 uden hjemting eller fast driftssted her i landet udbetaler løn for arbejde  

 her i landet gennem en fuldmægtig med hjemting her i landet, skal lønnen  

 behandles som A-indkomst og fuldmægtigen foretage indeholdelse af A-skat i  

 lønudbetalingen.
 Til nr. 6 Der stilles dels ændringsforslag om en redaktionel justering af  

 bestemmelsen, dels om udskydelse til den 1. januar 1995 af  

 ikrafttrædelsestidspunktet for overflytning af inddrivelseskompetencen  

 vedrørende administrativt fastsatte bøder fra politimestrene til  

 skatteministeren.
