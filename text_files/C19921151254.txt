 Som bekendt udarbejdede Justitsministeriet, Direktoratet for  

 Kriminalforsorgen i december 1991 en redegørelse om prøveløsladelse, udgang  

 og kontraktfængsel, efter at Folketinget i foråret 1991 havde drøftet  

 spørgsmålet om skærpelse af reglerne om prøveløsladelse og udgang.  

 Redegørelsen blev af Justitsministeren sendt til Folketingets Retsudvalg den  

 3. januar 1992. I forbindelse hermed modtog kriminalforsorgens institutioner  

 en kopi af redegørelsen.
I redegørelsen konkluderes blandt andet, at der ikke på nuværende  

 tidspunkt findes grundlag for at ændre lovgivningen, men at der er behov for  

 en række stramninger i administrationen af reglerne om prøveløsladelse og  

 udgang.
De forslag, der peges på er blandt andet følgende:
 Vedrørende udgang:
1. Større tilbageholdenhed med at tillade weekend-udgang til besøg  

 hos personer, hvis tilknytning til den indsatte er begrænset.
I sådanne  

 tilfælde bør det overvejes i stedet at give korte udgange uden overnatning.
 2. En skærpet kontrol af udgangsadressen, særligt for så vidt  

 angår indsatte, der er idømt længerevarende straf for personfarlig  

 kriminalitet.
3. En indskærpelse af pligten til at underrette politiet, når  

 indsatte udebliver.
Dette bør ske omgående i alle tilfælde, hvor den indsatte  

 er dømt for grov/personfarlig kriminalitet.
 4. En skærpelse af reaktionerne på udgangsmisbrug i form af ny  

 kriminalitet.
 Vedrørende prøveløsladelse:
 1. En skærpet vurdering af utilrådelighedskriteriet i de enkelte  

 sager.
2. En indskærpelse af, at indsatte ikke må prøveløslades, hvis det  

 anses for nødvendigt at begrænse risikoen for recidiv ved  

 efterforsorgsmæssige foranstaltninger, men hvor et tilsyn af  

 kriminalforsorgen skønnes formålsløst på grund af den indsattes manglende  

 samarbejdsvilje.
I disse tilfælde må den pågældende enten motiveres til at  

 samarbejde med tilsynsmyndigheden eller have afslag på prøveløsladelse.
3. En indskærpelse af, at der skal ske indberetning til  

 Justitsministeriet, Direktoratet for Kriminalforsorgen med henblik på  

 eventuel § 40-reaktion i alle tilfælde, hvor en vilkårsovertrædelse begrunder  

 en nærliggende risiko for kriminalitet.
I tilfælde af vilkårsovertrædelse i  

 øvrigt skal afdelingen give den prøveløsladte et pålæg og i  

 gentagelsestilfælde afgive indberetning til Justitsministeriet, Direktoratet  

 for Kriminalforsorgen.
De nævnte forslag vil blive indarbejdet i en samlet vejledning om udgang  

 og en revideret vejledning om prøveløsladelse, som i øjeblikket er under  

 udarbejdelse i direktoratet.
Vejledningerne forventes at blive udsendt til  

 tjenestestederne omkring årsskiftet 1992/1993.
 Justitsministeriet skal imidlertid allerede nu indskærpe ovenstående  

 og anmode om, at administrationen af reglerne skærpes i overensstemmelse med  

 de ovennævnte forslag fra redegørelsen af december 1991.
I anledning af de seneste tilfælde af misbrug af udgangsordningen har  

 direktoratet besluttet at ændre reglen i udgangscirkulærets § 12 om  

 udgangskarantæne, således at længstetiden for karantæne, som i dag er 6  

 måneder, i visse tilfælde kan fastsættes til et år.
Det drejer sig om  

 tilfælde, hvor indsatte under undvigelse, udeblivelse fra udgang eller under  

 udgang gør sig skyldig i alvorlig, personfarlig kriminalitet.
 Cirkulære om ændring af cirkulære af 18. marts 1986 om udgang til  

 indsatte vedlægges.
 Cirkulæret træder i kraft straks.
 Cirkulæret af 18. marts 1986 med de ændringer, der følger af cirkulæret af  

 dags dato, vil snarest blive udsendt til optagelse i kriminalforsorgens  

 cirkulæresamling mv.
 P.M.V.
 E.B.
