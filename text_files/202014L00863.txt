Betænkning afgivet af Skatteudvalget den 18. marts 2021 Betænkning over Forslag til lov om ændring af afskrivningsloven, ligningsloven, pensionsafkastbeskatningsloven og lov om afgift af svovl (Forhøjelse af grænsen for straksafskrivning m.v., midlertidig forhøjelse af afskrivningsgrundlaget for nye driftsmidler, forlængelse af den midlertidige forhøjelse af fradrag for udgifter til forsøgs- og forskningsvirksomhed og forlængelse af bundfradrag i svovlafgiften) [af skatteministeren (Morten Bødskov)]:
1. Ændringsforslag Skatteministeren har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af EL og Simon Emil Ammitzbøll-Bille (UFG)) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Et andet mindretal i udvalget (Simon Emil Ammitzbøll-Bille (UFG)) vil ved 2. behandling redegøre for sin stilling til lovforslaget og de stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Radikale Venstre og Det Konservative Folkeparti Venstres, Radikale Venstres og Det Konservative Folkepartis medlemmer af udvalget støtter aftalen om en grøn skattereform, som har til hensigt at reducere Danmarks CO2-udledning med 70 pct. inden 2030.
 V, RV og KF er glade for, at et så stort flertal i Folketinget tager de klimamæssige udfordringer, som hele verden står over for, seriøst.
 V, RV og KF havde dog gerne set, at aftalens klimaambitioner var højere, og at man havde indfaset en ensartet CO2-afgift hurtigere.
V, RV og KF mener, at den grønne omstilling går hånd i hånd med vækst og frihed.
Derfor glæder V, RV og KF sig over, at lovforslaget trods alt giver virksomhederne et incitament til at investere i grønne løsninger gennem bl.a. lempelse af beskatninger og tilskud.
Lovforslaget vil understøtte den grønne omstilling, som er afgørende for vores klima, samtidig med at vi hjælper erhvervslivet med at træffe grønne valg.
Således får vi både et rigere og et grønnere Danmark.
Enhedslisten Enhedslistens medlemmer af udvalget bemærker, at Enhedslisten gerne havde medvirket til en grøn skattereform.
Desværre er der med denne aftale ikke taget fat på den helt centrale komponent i en grøn skattereform, der omhandler en ensartet CO2-afgift.
Dette lovforslag omhandler de for erhvervslivet kompenserende skattelettelser.
De grønne afgifter stiger fra 2023-2025 op til 240 mio. kr., mens erhvervslivet i perioden 2020-2025 får skattenedsættelser for tæt ved 6 mia. kr., hvilket i Enhedslistens optik er helt uproportionalt meget.
Dermed er den grønne skattereform frem for at være et middel til at løse klimakrisen blevet transformeret til en erhvervspakke med milliardstore skattelettelser til erhvervslivet.
Derfor kan Enhedslisten ikke støtte dette lovforslag.
4. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (udvalget med undtagelse af (Simon Emil Ammitzbøll-Bille (UFG)):
 1) Nr. 2 affattes således:
»2. § 5 C, stk. 4, 2. pkt., og stk. 6, ophæves.« [Redaktionel ændring] 2) I den under nr. 3 foreslåede affattelse af § 5 D ændres i stk. 1, 1. pkt., »jf. dog stk. 2-7« til: »jf. dog stk. 2, 3, 5 og 7«.
[Redaktionel ændring] Bemærkninger Til nr. 1 Afskrivningslovens § 5 C, stk. 6, henviser til bestemmelsens stk. 4, 2. pkt., der ved lovforslagets § 1, nr. 2, foreslås ophævet, som følge af at bestemmelsen ikke længere er virksom.
 Idet afskrivningslovens § 5 C stk. 4, 2. pkt., foreslås ophævet, foreslås det med ændringsforslaget, at henvisningen i § 5 C, stk. 6, til den pågældende bestemmelse ligeledes ophæves.
 Den ved ændringsforslaget foreslåede ophævelse af afskrivningslovens § 5 C, stk. 6, er redaktionel.
Til nr. 2 I den ved lovforslagets § 1, nr. 3, foreslåede affattelse af afskrivningslovens § 5 D er det foreslået, at der i § 5 D, stk. 1, 1. pkt., henvises til stk. 2-7.
 Det foreslås med ændringsforslaget, at den ved lovforslaget foreslåede henvisning i § 5 D, stk. 1, 1. pkt., »jf. dog stk. 2-7« ændres til »jf. dog stk. 2, 3, 5 og 7«.
Baggrunden er, at det med udtrykket »jf. dog« signaleres, at der er tale om undtagelser fra bestemmelsen i det stykke, der henvises fra.
Det er ikke tilfældet, for så vidt angår henvisningen til stk. 4 og 6. Derfor foreslås det, at der i stk. 1 ikke henvises til disse to stykker, men alene til stk. 2, 3, 5 og 7.
 Den ved ændringsforslaget foreslåede justerede affattelse af § 5 D, stk. 1, 1. pkt., er redaktionel.
5. Udvalgsarbejdet Lovforslaget blev fremsat den 24. februar 2021 og var til 1. behandling den 11. marts 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 18. december 2021 dette udkast til udvalget, jf.
SAU alm. del  bilag 94. Den 24. februar 2021 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Skriftlige henvendelser Udvalget har under udvalgsarbejdet modtaget 4 skriftlige henvendelser om lovforslaget.
Spørgsmål Udvalget har under udvalgsarbejdet stillet 9 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) nfmd.
Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Merete Scheelsbeck (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
