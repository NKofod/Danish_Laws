Cirkulære om Styrelsen for Slotte og Kulturejendommes virksomhed Formål § 1. Styrelsen for Slotte og Kulturejendomme skal gennem sin virksomhed sikre, at den bygnings- og havekulturelle arv fra slotte og kulturejendomme indsamles, bevares og formidles.
 Stk.  Styrelsen for Slotte og Kulturejendomme skal gennem sin virksomhed sikre, at faglig viden og erfaring indenfor virksomhedsområdet opbygges og udvikles i styrelsen og gøres tilgængelig for offentligheden.
Administrative opgaver § 2.  Styrelsen for Slotte og Kulturejendomme forestår administrationen af Statsinventarieudvalget, jf. bekendtgørelse nr. 172 af 5. marts 2003 om statsinventar i civillisteslottene.
Slotte og statslige kulturejendomme m.v. i styrelsens ejendomsportefølje § 3. Styrelsen for Slotte og Kulturejendomme forvalter og administrerer de palæer og slotte m.m., der er omfattet af den til enhver tid gældende civillistelov, samt en række øvrige slotte og statslige kulturejendomme m.v., der af kulturministeren er henlagt til styrelsens ejendomsportefølje (statslig ejendomsportefølje). Styrelsen gennemfører det her under hørende nybyggeri, tilbygning og ombygning samt de til stk. 2 hørende drifts- og vedligeholdelsesarbejder.
 Stk. 2. Styrelsen for Slotte og Kulturejendomme forestår drift, vedligeholdelse og udvikling af de i stk. 1 nævnte ejendomme m.v.
 Stk. 3. Bygningsdriften og -vedligeholdelsen tilrettelægges med henblik på at opnå effektivisering, herunder stordriftsfordele på tværs af bygningsporteføljen under samtidig hensyn til bygningernes særlige karakter og anvendelse.
Statslige kulturejendomme m.v. i kulturinstitutionernes ejendomsportefølje § 4. Styrelsen for Slotte og Kulturejendomme yder institutioner på Kulturministeriets område faglig rådgivning og byggeadministrativ bistand, herunder vedrørende byggeri, bygningsdrift og -vedligeholdelse, lejeforhold m.v.
Rådgivningen og bistanden vedrører kulturejendomme, der anvendes af institutioner under kulturministeren, og hvor institutionerne selv udøver funktioner som bygningsejer og bygherre (institutionernes ejendomsportefølje).
 § 5. Styrelsen for Slotte og Kulturejendomme forestår udbud og indkøb vedrørende byggeri, ejendomsdrift, lokaleindretning, service m.v. for de i § 4 nævnte institutioner.
§ 6. Styrelsen for Slotte og Kulturejendomme kan for de i § 4 nævnte institutioner påtage sig bestilleropgaver, indgå aftaler og tilvejebringe lokaler eller løsninger ved 1) lejeaftaler med offentlige og private parter, 2) gennemførelse og administration af offentlige-private partnerskaber (OPP), eller 3) andre tilsvarende organiserings- og aftaleformer.
 § 7. Styrelsen for Slotte og Kulturejendomme forestår bygningsdrift og -vedligeholdelse af ejendomme, der ejes af de i § 4 nævnte institutioner.
 Stk. 2. Bygningsdriften og -vedligeholdelsen tilrettelægges med henblik på at opnå effektivisering, herunder stordriftsfordele på tværs af bygningsporteføljen under samtidig hensyn til bygningernes særlige karakter og anvendelse.
Øvrig virksomhed § 8. Styrelsen for Slotte og Kulturejendomme yder institutioner på Kulturministeriets område, hvor en tredjepart udøver funktioner som bygningsejer (tredjemands ejendomsportefølje), byggeadministrativ og faglig rådgivning og bistand, herunder vedrørende ombygning, drift og vedligeholdelse, lejeforhold m.v.
§ 9. Styrelsen for Slotte og Kulturejendomme kan foretage udlejning af styrelsens lokaler og arealer til offentlige og private parter.
Styrelsen kan i tilknytning hertil levere og koordinere levering af ydelser, der knytter sig til driften og formidlingen af kulturejendommene.
 § 10. Styrelsen for Slotte og Kulturejendomme kan inden for sit virksomhedsområde stille sine særlige kompetencer til rådighed for en bredere kreds, herunder yde rådgivning og bistand til private og offentlige ejere af tilsvarende bygninger og anlæg.
Betaling for ydelser § 11. Styrelsen for Slotte og Kulturejendomme kan for ydelser efter §§4-6, 8 og 10 hos institutioner og ejere opkræve betaling i overensstemmelse med de til enhver tid gældende regler herfor i Budgetvejledningen.
Ydelser efter §§4-6 vederlægges af institutionerne på grundlag af indgåede aftaler mellem Styrelsen for Slotte og Kulturejendomme og institutionerne om drift og vedligehold af bygninger og udearealer.
 Stk. 2. Indledende rådgivning efter §§4-6, 8 og 10 ydes dog vederlagsfrit over for institutionerne.
 Stk. 3. Nærmere retningslinjer for betaling af ydelser efter stk. 1 og for vederlagsfri rådgivning efter stk. 2 fastlægges af styrelsen efter drøftelse med Kulturministeriets departement.
Ikrafttræden § 12. Cirkulæret træder i kraft 22. april 2015.
