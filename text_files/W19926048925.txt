Patentankenævnet stadfæstede Patentdirektoratets afgørelse, hvorefter  

 varemærket »LørdagsKylling Natur« ikke blev anset for så særpræget,  

 at det kunne registreres År 1992, den 20. marts afsagde Patentankenævnet (Grønning-Nielsen, Hans Chr.
Thomsen, Gulmann) følgende Den 13. november 1990 indleverede klageren en ansøgning om registrering af  

 varemærket »LørdagsKylling Natur« for alle varer i klasse 29.
 I skrivelse af 22. november 1990 meddelte Patentdirektoratet, at det  

 ansøgte mærke var fundet uegnet til registrering i medfør af varemærkelovens  

 § 13, da det ikke kunne anses for at være i besiddelse af det til  

 registrering som varemærke fornødne særpræg.
 Klageren fastholdt ved skrivelse af 23. november 1990 ansøgningen.
 Den 28. november 1990 afslog Direktoratet ansøgningen med følgende  

 begrundelse:
 »Deres ansøgning afslås herved, da mærket ikke er anset for at være i  

 besiddelse af det til registrering som varemærke fornødne særpræg, jf.  

 bestemmelsen i § 13 i varemærkeloven, jf. lovbekendtgørelse nr. 249 af 17.  

 april 1989.
Begrundelsen herfor er, at mærket kan angive varens art og beskaffenhed,  

 nemlig at der er tale om en kyllingeret, der nydes om lørdagen.« Denne afgørelse har klageren ved skrivelse af 30. november 1990 indbragt  

 for Patentankenævnet.
 I ankebegrundelsen skriver klageren bl.a.:
 »Som begrundelse for nærværende anke gøres det gældende, at ordmærket  

 »LørdagsKylling Natur« er egnet til at adskille min klients varer  

 fra andres, hvorfor det kan registreres som varemærke, jf. varemærkelovens §  

 13.
 Min argumentation til støtte for denne påstand følger nedenfor og  

 underbygges i øvrigt af følgende bilag, der vedlægges i kopi:
 1. Udtalelse af 2. november 1989 fra Dansk Sprognævn.
 2. Artikel af 8. december 1982 i Aalborg Stiftstidende.
 3. Uddrag af henholdsvis Ugebladet »Hjemmet« den 28. december  

 1984 og Dagbladet »Information« af 1. juni 1988.
 4. Udtalelse af 5. marts 1990 fra Det Danske Fjerkræråd.
 Ordet »lørdagskylling« har været anvendt kontinuerligt af min  

 klient siden 1982, jf. bilag 2.
 Anvendelsen af ordet »lørdagskylling« i artiklen i Aalborg  

 Stiftstidende er endvidere den første forekomst, som Dansk Sprognævn kender  

 af ordet, jf. bilag 1.
 Det er herudover Det Danske Fjerkræråds opfattelse, at ordet ikke har  

 været anvendt, før min klient tog det i anvendelse, jf. bilag 4.
 Ordet »lørdagskylling« er skabt af min klient gennem langvarig  

 indarbejdelse, og ordet forbindes - alene - med min klients produkter, jf.  

 bilag 4.
 Det kan oplyses, at min klient har brugt anselige summer på markedsføring  

 og indarbejdelse af ordet.
Ordet har ikke mistet sin distinktivitet som følge af en almindelig  

 benyttelse af andre end min klient.
Se således bilag 1 sammenholdt med bilag  

 3.
Som det fremgår af bilag 3, er ordet »lørdagskylling« her  

 anvendt dels i forbindelse med en madopskrift og dels som en journalistisk  

 »smart« overskrift under et foto relaterende sig til et møde mellem  

 Reagan og Gorbatjov.
Ordet er således ikke som følge af degenerering gjort  

 uegnet til registrering som varemærke.
 Allerede som følge af ovenstående må ordet »lørdagskylling«  

 siges at have det til registrering fornødne særpræg, jf. varemærkelovens §  

 13, stk. 2.
Det gøres endvidere gældende, at udtrykket ikke er deskriptivt.
Jeg finder  

 det utænkeligt, at ordet - således som det gøres gældende af  

 Patentdirektoratet - opfattes som angivende en kylling, der indkøbes specielt  

 med henblik på indtagelse om lørdagen.
 Patentdirektoratets argumentation, hvorefter ordet angiver varens art og  

 beskaffenhed, fordi det angiver, at kyllingen kan nydes om lørdagen, er  

 endvidere ikke en dokumentation for, at ordet angiver en specifik  

 beskaffenhed, idet alt kan indtages om lørdagen. -»Lørdagskylling«  

 kan også indtages på alle ugens andre dage, ligesom alt andet.
 At ordet har det fornødne særpræg kan også udledes deraf, at registrering  

 af ordet som varemærke for min klient ikke vil indebære en urimelig  

 begrænsning i andres muligheder for at benytte det danske sprog.
Slutteligt vil jeg henlede opmærksomheden på Sø- og Handelsrettens dom af  

 30. september 1985, gengivet i Ugeskrift for Retsvæsen 1987, side 230 og  

 følgende, vedrørende varemærkeregistrering af ordet »kondi« - Jeg  

 finder, at dommen har talrige lighedspunkter med nærværende sag.' I klagerens bilag udtales bl.a. følgende:
 »Vi sender Dem hermed kopi af en artikel i Aalborg Stiftstidende 8.  

 december 1982, side 14, spalte 6-8. Artiklen rummer den ældste forekomst vi  

 kender med ordet lørdagskylling . Men vi kan naturligvis ikke udelukke at  

 ordet kan være forekommet før 8. december 1982.
 Vi forstår at Deres klient nu ønsker at søge at få ordet lørdagskylling  

 registreret som ordmærke, så der kan opnås eneret til at bruge selve ordet  

 lørdagskylling .
Her har det varemærkeretlig betydning at ordet i meget vidt omfang er  

 blevet brugt netop om Deres klients produkt.
Jf. herved varemærkelovens § 2  

 (lov nr. 249 af 17. april 1989), evt. også dens § 13, stk. 2. Foruden det  

 ovennævnte citat fra 1982 (Aalborg Stiftstidende) har vi flere senere  

 aviscitater hvor ordet er brugt om Deres klients vare.
 Men vi har også aviscitater hvor det er brugt uden denne forbindelse, fx i  

 Hjemmet 28. december 1984, side 51, spalte 5:
 Hannes lørdagskylling er mør og god - ..
 og i Information 1. juni 1988, side 12, spalte 3-5, under et foto fra  

 Moskva:
SOVJETISK LØRDAGSKYLLING. ..Kyllingen på billedet koster omsat til dansk mønt over 100 kr. ..
Dette kunne muligvis tyde på at det varenavn som Deres klienter vel må  

 have brugt allerede siden 1982 og som de måske har erhvervet varemærkeret til  

 efter varemærkelovens § 2, altså uden registrering hos Patentdirektoratet, er  

 på vej til at miste sin karakter af (egen)navn og varemærke og er ved at  

 blive en almindelig fribetegnelse.
En sådan udvikling kaldes jo i  

 varemærkesammenhæng for at varemærket er på vej til at blive degenereret.
Om  

 en sådan degenering har fundet sted, kan vi ikke udtale os om - det er i  

 sidste instans et domstolsspørgsmål.« I bilag 2 nævnes bl.a. følgende:
 »DANPO-fjerkræslagterierne har haft stor succes med den særlige  

 »lørdagskylling«, som man introducerede i sommer, og det betyder  

 nu, at produktionen af den udvides.
 2,5 millioner af disse kyllinger ventes solgt på det danske marked som  

 »lørdagskyllinger« en kylling, der er parteret i otte dele og har  

 gennemgået en særlig modningsproces, inden den sendes på markedet i særlige  

 aluminiumsfolie æsker.
Succes'en med lørdagskyllingen har foreløbig bevirket, at 18 personer af  

 de ca. 200 på slagteriet i Aars direkte er beskæftiget med tilvirkning af  

 denne.' Bilag 3 er citeret i ovenfor anførte bilag 1.
 I bilag 4 udtaler Det Danske Fjerkræraad sig således:
 »På given foranledning skal Fjerkræraadet bekræfte, at begrebet  

 »lørdagskylling« er skabt og introduceret på det danske marked af  

 Danpo A/S.
 Såvidt Fjerkræraadet er orienteret, har udtrykket  

 »lørdagskylling« ikke været anvendt, før Danpo A/S tog det i  

 anvendelse.
Der er for Fjerkræraadet ingen tvivl om, at begrebet  

 »lørdagskylling« af alle identificeres med det af Danpo A/S  

 producerede produkt med tilsvarende navn.' I anledning af klagen har Direktoratet ved skrivelse af 5. april 1991  

 bl.a. anført:
»Det er gjort gældende, at ordet »Lørdagskylling« har været  

 anvendt siden 1982 og derfor må siges at have opnået det til registrering  

 fornødne særpræg, jf. § 13, stk. 2 i varemærkeloven.
Ansøgeren har skabt  

 ordet »Lørdagskylling« gennem langvarig indarbejdelse, og det er  

 dennes opfattelse, at ordet alene forbindes med hans produkter.
Det er  

 oplyst, at der er brugt anselige summer på markedsføring og indarbejdelse.  

 Sprognævnet har oplyst, at »Lørdagskylling« først er brugt af  

 ansøger, og at det ikke har været anvendt før ansøger tog det i brug.
Det forhold, at »Lørdagskylling« har været brugt af andre, mener  

 klageren ikke betyder en degenerering, hvorved mærket er gjort uegnet til  

 registrering og i øvrigt mener klageren også, at mærket i sig selv har det  

 til registrering fornødne særpræg.
Ordet »Lørdagskylling« vil ikke  

 blive opfattet som angivende en kylling, der specielt indkøbes med henblik på  

 indtagelse om lørdagen.
I ovennævnte anledning skal det oplyses, at Direktoratet fortsat finder,  

 at betegnelsen »LørdagsKylling Natur« ikke har det til registrering  

 fornødne særpræg, jf. § 13 i varemærkeloven.
Ordet kylling angiver varens art  

 og ordet lørdag, at det drejer sig om en kylling af en særlig god kvalitet,  

 som er specielt egnet til at nydes ved en lidt festligere lørdagsmiddag.  

 Såfremt en enkelt mærkeindehaver fik eneret på at bruge ordet lørdag i  

 forbindelse med en bestemt vareart, ville man kunne forbyde andre i naturlig  

 sammenhæng at bruge ordet lørdag, der er et almindeligt ord i det danske  

 sprog.
Direktoratet har da også i andre tilfælde fundet lignende mærker uegnet  

 til registrering.
Således er ordet søndag og Søndagskage fundet uegnet til  

 registrering for varer i klasse 30. Ordet hverdag og ordet dag er også fundet  

 uegnet til registrering for klasse 30 og for klasse 25. Endelig kan det  

 nævnes, at ordene Weekendsalat og Weekendfisk er fundet uegnet til  

 registrering for varer i klasse 29.
 Ansøgerne Danpo A/S har tidligere indgivet en ansøgning omhandlende  

 »LørdagsKylling Natur« nemlig under VA 6108 1988. Dette mærke blev  

 også fundet uegnet til registrering i medfør af § 13. Direktoratets afgørelse  

 blev anket, men anken var indgivet for sent og blev derfor afvist.
I denne sag var Direktoratet opmærksom på og havde haft lejlighed til at  

 se det materiale, der nu er indsendt med klagen.
I skrivelse herfra af 30.  

 marts 1990 blev det meddelt, at uanset erklæringen fra Det Danske Fjerkræraad  

 om, at begrebet »Lørdagskylling« oprindeligt har været knyttet til  

 produkter fra Danpo, mente Direktoratet, under henvisning til Sprognævnets  

 udtalelse af 2. november 1989, at udtrykket »Lørdagskylling« også  

 brugtes om kyllinger fra andre fjerkræslagterier end fra Danpo, idet  

 udtrykket var brugt i så udbredte uge- og dagblade som Hjemmet og  

 Information.
Der er således ikke indsendt noget nyt materiale i sagen.
Der er  

 ej heller indsendt oplysning om, at klageren har skredet ind overfor den brug  

 af ordet »Lørdagskylling«, som fremgår af de nævnte artikler i  

 Hjemmet og Information.
Det fremgår i øvrigt af Dansk Sprognævns udtalelse,  

 at »Lørdagskylling« formentlig har været brugt af klageren siden  

 1982, men at det er på vej til at miste karakter af et varemærke og ved at  

 blive en almindelig fribetegnelse, at der altså er ved at ske en  

 degenerering.
Om en sådan degenerering har fundet sted er i sidste instans et  

 domstolsspørgsmål.
Erklæringen fra Det Danske Fjerkræraad af 5. marts 1990 bekræfter, at  

 »Lørdagskylling« er skabt og introduceret på markedet af Danpo A/S,  

 og at det ikke har været anvendt før Danpo A/S tog det i anvendelse.
Endelig  

 er Fjerkræraadet ikke i tvivl om, at begrebet »Lørdagskylling«  

 identificeres med det produkt med tilsvarende navn som hidrører fra Danpo  

 A/S.
 Som nævnt ovenfor er det Direktoratets opfattelse, at denne erklæring ikke  

 er tilstrækkelig til at dokumentere, at ordet »LørdagsKylling«  

 alene har været anvendt og nu er indarbejdet af Danpo A/S for kyllinger jf. §  

 13, stk. 2.
 På det grundlag, der foreligger, mener Direktoratet ikke, at der kan  

 bortses fra afgørelsen om, at mærket er uegnet til registrering i medfør af  

 bestemmelsen i § 13 i varemærkeloven på grund af manglende særpræg.
Det skal tilføjes, at en eventuel registrering af det ansøgte mærke ikke  

 giver eneret til ordet »LørdagsKylling«, men en eneret til mærket i  

 dets helhed, nemlig »LørdagsKylling Natur«.' Ankenævnet har behandlet sagen på sit møde den 21. februar 1992.
 Klageren gav ikke møde.
 Ankenævnet skal udtale:
I henhold til de af Patentdirektoratet anførte grunde og idet det for  

 Ankenævnet anførte ikke findes at kunne føre til andet resultat bestemmes:
 Den påklagede afgørelse stadfæstes.
Grønning-Nielsen.
Hans.
Chr.
Thomsen.
S.
Gulmann.
