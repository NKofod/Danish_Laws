Den 1. januar 1998 træder Trafikministeriets lov om taxikørsel m.v. nr.  

 329 af 14. maj 1997 i kraft.
Med virkning fra samme dato træder  

 Trafikministeriets bekendtgørelse om taxikørsel m.v. af 16. december 1997 og  

 Trafikministeriets bekendtgørelse om særlige krav til taxier m.v. af 16.  

 december 1997 i kraft.
Bekendtgørelse om særlige krav til taxier m.v. af 16. december 1997, der  

 vedlægges som bilag til denne meddelelse, indeholder en sammenfatning af  

 bestemmelser, der hidtil har været spredt over flere bekendtgørelser,  

 meddelelser og administrative retningslinier m.v.
Disse bestemmelser er  

 blevet gennemgået og ajourført.
 Derudover indeholder bekendtgørelsen ændrede og nye bestemmelser, hvoraf  

 de vigtigste fremgår som følger:
1. I § 1 er det blevet præciseret, at motorcykel ikke  

 kan godkendes til f.eks. taxikørsel.
Begrundelsen herfor er, at motorcykler  

 har mange gange større uheldsrisiko end biler.
2. Den hidtidige ordning, hvorefter biler, der ikke  

 standardtypegodkendes eller EF-typegodkendes, skal findes egnet til  

 hyrekørsel ved udstedelse af en godkendelseserklæring hos Færdselsstyrelsens  

 Typegodkendelsessektion, ophører.
Denne egnethedsvurdering foretages jf. § 2,  

 stk. 1 herefter ved et af Statens Bilinspektion udpeget synssted i hver  

 region i forbindelse med 1. registreringssyn af bilen.
Statens Bilinspektion  

 har udpeget synsstederne ved regionskontorerne til dette.
Oversigt over  

 regionskontorerne er vedlagt som bilag.
3. I § 3, stk. 2 åbnes der mulighed for, at  

 Kommunalbestyrelsen kan tillade anvendelse af mindre biler til taxier.
Dette  

 har betydning for energiforbruget og CO2 emissionen.
4. I § 8, stk. 2 kræves det, at et mekanisk eller  

 elektromekanisk taxameter skal være godkendt og mærket i henhold til Rådets  

 direktiv nr. 77/95/EØF.
Pågældende type taxametre, der ikke er godkendt og  

 mærket, kan dog fortsat anvendes indtil den 1. januar 1999, jf.  

 overgangsbestemmelsen i § 21, stk. 1.
 5. For bedst muligt at sikre korrekt funktion og  

 pålidelighed for elektroniske taxametre, skal disse, jf. § 8, stk. 3. (1),  

 opfylde specifikationerne i Europæisk Standard EN 50148. Elektroniske  

 taxametre, der ikke opfylder disse specifikationer, og som er taget i brug  

 eller tages i brug inden den 1. januar 1999, må dog anvendes, forudsat de  

 opfylder bestemmelserne i bekendtgørelsens bilag 1 (der svarer til de  

 hidtidige krav) jf. overgangsbestemmelsen i § 21, stk. 2.
 6. Som alternativ til trafikbogen gøres det jf. § 15,  

 stk. 1 muligt for kommunalbestyrelsen og politiet at tillade anvendelse af  

 printerudskrifter på særlige vilkår.
7. For at sikre en tilpas høj standard hos  

 taxameterkontrollanter, skærpes kravene for at blive godkendt som  

 taxameterkontrollant jf. § 16. Tillige gøres godkendelsen tidsbegrænset,  

 således at godkendelsen skal fornyes hvert 10. år.
Endvidere henvises til  

 regler for udøvelse af taxameterkontrollantvirksomhed i bekendtgørelsens  

 bilag 2.
 8. Det bemærkes endvidere, at de hidtidige attester  

 »Attest for taksameterkontrol« og »Erklæring om  

 apparatkontrol« udgår og løbende erstattes af een  

 »Taxameterattest«.
9. I § 17 fremgår det, at der ikke må medbringes flere  

 personer end det antal bilen er godkendt til.
Den hidtidige regel, om at børn  

 under 4 år ikke medregnes, og at 2 børn i alderen 4-12 år regnes som 1  

 voksen, bortfalder således.
I overgangsbestemmelserne i § 21, stk. 5 er der  

 dog indført en regel om, at børn kan befordres efter de hidtidige regler  

 indtil den 1. januar 1999.
 Med virkning fra den 1. januar 1998 ophæves meddelelserne om køretøjers  

 indretning og udstyr m.v. nr. 1456 af 1. april 1981, angående bestemmelser om  

 kontrolapparater og nr. 1466 af 3. juni 1982, angående  

 ikke-standardtypegodkendte hyrevogne.
Færdselsstyrelsen, den 23. december 1997 Ib Rasmussen Bilag Trafikministeriets bekendtgørelse nr. 1012 af 16. december 1997 om særlige  

 krav til taxier m.v.
