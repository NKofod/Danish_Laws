Betænkning afgivet af Udlændinge- og Integrationsudvalget den 21. januar 2020 Betænkning over Forslag til folketingsbeslutning om, at afviste asylbørn skal tildeles bedre vilkår i hjem- og udrejsecentre og midlertidig opholdstilladelse senest 18 måneder efter endeligt afslag (borgerforslag) [af Peter Skaarup (DF), Sofie Carsten Nielsen (RV), Karsten Hønge (SF), Pernille Skipper (EL), Mai Mercado (KF), Rasmus Nordqvist (ALT), Pernille Vermund (NB), Ole Birk Olesen (LA) og Aaja Chemnitz Larsen (IA)]:
1. Ændringsforslag Radikale Venstre, Socialistisk Folkeparti og Enhedslisten har stillet 7 ændringsforslag til beslutningsforslaget.
2. Indstillinger Et mindretal i udvalget (V, DF, KF og NB) indstiller beslutningsforslaget til forkastelse.
Mindretallet vil stemme imod de stillede ændringsforslag.
Et andet mindretal i udvalget (S) indstiller beslutningsforslaget til forkastelse.
Mindretallet vil stemme for ændringsforslag nr. 1 og 5.
 Et tredje mindretal i udvalget (RV, SF og EL) indstiller beslutningsforslaget til vedtagelse med de stillede ændringsforslag.
 Et fjerde mindretal i udvalget (ALT) indstiller beslutningsforslaget til vedtagelse med ændringsforslag nr. 2-4, 6 og 7. Mindretallet vil stemme imod ændringsforslag nr. 1 og 5.
 Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Ændringsforslag med bemærkninger Ændringsforslag Til titlen Af et mindretal (RV, SF og EL), tiltrådt af et mindretal (S):
 1) I titlen udgår »og midlertidig opholdstilladelse senest 18 måneder efter endeligt afslag«.
[Konsekvensændring af ændringsforslag nr. 5] Af et mindretal (RV, SF og EL), tiltrådt af et mindretal (ALT):
 2) I titlen indsættes efter »udrejsecentre«: », og at der lægges øget vægt på barnets tarv ved tildeling af opholdstilladelse til børn med langvarigt ophold i Danmark«.
[Konsekvensændring af ændringsforslag nr. 6] Til teksten 3) I 1. afsnit ændres »som ikke går i folkeskolen« til: »som i modsætning til andre børn ikke har ret til at gå i folkeskolen«.
[Præcision af den manglende ret til at gå i folkeskole] 4) I 3. afsnit ændres »foreslår Folkebevægelsen for asylbørns fremtid« til: »pålægger Folketinget regeringen«.
[Konsekvens af de materielle ændringer af det oprindelige borgerforslag] Af et mindretal (RV, SF og EL), tiltrådt af et mindretal (S):
 5) I 3. afsnit udgår » alle afviste familier, som ikke har kunnet udsendes 18 måneder efter endeligt afslag, tildeles midlertidig opholdstilladelse for 2 år ad gangen og«.
[Fjernelse af automatisk adgang til midlertidigt ophold efter 18 måneder] Af et mindretal (RV, SF og EL), tiltrådt af et mindretal (ALT):
 6) I 3. afsnit indsættes før » alle afviste børn garanteres optagelse i folkeskolen«: » der ved fremtidige afgørelser om opholdstilladelse til afviste asylansøgerbørn efter udlændingelovens § 9 c, stk. 1, lægges afgørende vægt på barnets tarv i situationer, hvor barnet har levet i adskillige år som afvist asylansøger i Danmark, uden at udsendelse har været mulig, og«.
[Indsættelse af styrket hensyn til barnets tarv] 7) I 3. afsnit indsættes efter »folkeskolen«: », hvor dette af fagfolk vurderes at være pædagogisk relevant,«.
[Indsættelse af en individuel vurdering af skoletilbud] Bemærkninger Til nr. 1 og 5 Ændringsforslagene tager sigte på at fjerne det oprindelige forslags absolutte 18-månedersgrænse, der skulle medføre en midlertidig opholdstilladelse.
Baggrunden er, at det oprindelige forslag vil gøre det muligt for asylansøgere med børn, der kommer fra lande, som ikke modtager egne statsborgere ved tvangsudsendelse, at spekulere i at søge asyl i Danmark og vente 18 måneder efter endeligt afslag på en opholdstilladelse til børnene  uanset at asylmyndighederne har vurderet, at der ikke er grundlag for at give asyl.
Til nr. 2 og 6 Ændringsforslagene tilsigter en ændret praksis for tildeling af opholdstilladelse efter udlændingelovens § 9 c, stk. 1, eftersom forslagsstillerne har konstateret, at selv børn, der inden for en overskuelig fremtid når myndighedsalderen efter at have levet hele deres barneliv i Danmark som afviste asylansøgere, får afslag på opholdstilladelse, med henvisning til at hensynet til barnets tarv ikke kan begrunde en sådan, jf.
Dagbladet Informations artikel »16 år i Danmark er ikke nok til at få opholdstilladelse«, den 19. juni 2018.
Til nr. 3 og 7 Den aktuelle situation er, at en del af børnene går i folkeskolen, men at en kommune ikke er forpligtet til at tilbyde asylansøgerbørn undervisning i folkeskolen.
Folkeskolen er det rigtige tilbud for nogle asylansøgerbørn, mens andre kan have gavn af andre skoletilbud.
Forslagsstillerne ønsker med ændringsforslag nr. 3 at præcisere, at børnene ikke alle er afskåret fra at komme i folkeskolen, men at der i øjeblikket ikke er tale om en ret.
Forslagsstillerne ønsker med ændringsforslag nr. 7 at få gennemført en ret til at gå i folkeskolen, hvis det fagligt og pædagogisk vurderes at være det bedste for barnet.
Til nr. 4 Ved en vedtagelse af ændringsforslagene vil forslaget ikke længere fremtræde som det oprindelige forslag fra Folkebevægelsen for asylbørns fremtid.
Derfor vil det være misvisende at angive Folkebevægelsen for asylbørns fremtid som afsender af forslagene.
Det ligger i et beslutningsforslags natur, at det, hvis det vedtages, udgør et politisk pålæg fra Folketinget til regeringen.
Derfor den valgte formulering.
3. Udvalgsarbejdet Beslutningsforslaget blev fremsat den 2. oktober 2019 og var til 1. behandling den 14. november 2019. Beslutningsforslaget blev efter 1. behandling henvist til behandling i Udlændinge- og Integrationsudvalget.
Om baggrunden for beslutningsforslaget Beslutningsforslaget er et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Tone Henriette Olaf Nielsen, København, som hovedstiller med Michala Clante Bendixen, København, Knud Klarskov Vilby, Tårnby, Kjeld Christian Festersen Holm, Aarhus, Anne Lise Marstrand-Jørgensen, København, Shaka Loveless Grøn, København, Kirsten Thorup, København, Bjørn Erik Elmquist, Rudersdal, Ghita Nørby, Rudersdal, og Jon Bjarke Kiellberg, København, som medstillere.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 4 møder.
Deputationer Trampolinhuset har mundtligt over for udvalget redegjort for sin holdning til beslutningsforslaget.
Bilag Under udvalgsarbejdet er der omdelt 4 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Spørgsmål Udvalget har under udvalgsarbejdet stillet 10 spørgsmål til udlændinge- og integrationsministeren til skriftlig besvarelse, som ministeren har besvaret.
Bjørn Brandenborg (S) Birgitte Vind (S) Camilla Fabricius (S) Christian Rabjerg Madsen (S) fmd.
Jeppe Bruus (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Andreas Steenberg (RV) Katrine Robsøe (RV) Carl Valentin (SF) Jacob Mark (SF) Peder Hvelplund (EL) Rosa Lund (EL) Sikandar Siddique (ALT) Mads Fuglede (V) Fatma Øktem (V) Heidi Bank (V) Inger Støjberg (V) Jan E.
Jørgensen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Marie Krarup (DF) Peter Skaarup (DF) Karsten Lauritzen (V) Marcus Knuth (KF) Pernille Vermund (NB) Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
