Bekendtgørelse om erhvervsuddannelsen til glarmester I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 956 af 21. juni 2022, og efter bestemmelse fra, samråd med og inddragelse af Glarmesterfagets faglige udvalg, fastsættes efter bemyndigelse i henhold til § 1, nr. 13, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til glarmester har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Planlægning og udførelse af opgaver tilhørende fagområdet med respekt for fagets praksis og inden for rammerne af gældende regler, herunder regler vedrørende byggeri, arbejdsmiljø, brandsikring, tilbudsgivning og kvalitetssikring samt med respekt for miljøet lokalt og globalt.
 2) Planlægning, beskrivelse og udførelse af facade- og glarmesteropgaver inden for nybyggeri, ombygning og reparation under iagttagelse af kvalitets- og produktionsmæssige hensyn.
 3) Planlægning, beskrivelse og udførelse af opgaver inden for bygningsglas, interiørglas, billedindramninger, blyindfattede ruder, glasinventar, vinduesrenovering, facade- og tagkonstruktion i aluprofiler og andre profiler samt autorudearbejde.
 4) Informationssøgning om og valg mellem forskellige materialer, konstruktions- og montagemetoder samt planlægning, tilrettelæggelse og udførelse af arbejdsopgaver i samarbejde med andre faggrupper.
 5) Branchens virksomhedsudvikling, efter- og videreuddannelser og grundlag for at etablere egen virksomhed.
 Stk. 2. Eleven eller lærlingen skal nå de uddannelsesmål, som er fastsat for det speciale, jf. stk. 3, som eleven eller lærlingen har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Alubygger.
 2) Glarmester.
Varighed § 2. Uddannelsen varer fra 4 år og 2 måneder til 4 år og 8 måneder, jf. dog stk. 3. Uddannelsens varighed består af grundforløbets 1. del, der er på 20 skoleuger, og grundforløbets 2. del, der er på 16 skoleuger, og hovedforløbet.
 Stk. 2. For elever og lærlinge, der gennemfører uddannelsen som erhvervsuddannelse for unge, varer uddannelsens hovedforløb fra 3 år og 3 måneder til 3 år og 9 måneder for hvert af de to specialer, hvoraf skoleundervisningen udgør 30 skoleuger fordelt på mindst fem skoleperioder.
 Stk. 3. For elever og lærlinge, der gennemfører uddannelsen som erhvervsuddannelse for voksne (euv-forløb), varer uddannelsens specialer fra 3 år og 2 måneder til 3 år og 8 måneder, hvoraf skoleundervisningen udgør 27 skoleuger.
 Stk. 4. Den i stk. 3 nævnte skoleundervisning opdeles i mindst fem skoleperioder for forløb efter § 66 y, stk. 1, nr. 2, i lov om erhvervsuddannelser (euv2-forløb).
Stk. 5. Uddannelsen afsluttes med en skoleperiode tilrettelagt således, at uddannelsen afsluttes ultimo marts eller ultimo september.
Afslutningen kan forskydes af hensyn til helligdage.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen have kompetence til med præstationsstandarden begynderniveau niveau at kunne 1) udføre simple opmålinger og tilskæringer samt montere vinduesglas i kit og bånd, 2) udføre simple opmålingsopgaver, tildannelse og samling af profiler til bygningskomponenter, 3) udføre simple opmålingsopgaver, klipning og samling af billedrammer og montage, 4) under instruktion lave en model med skæring og montage af autoglas i profilgummi, 5) foretage hulboring, slibning og polering af glas under instruktion, 6) udføre simple kreative moderne/historiske elementer hvor stil, form og farve indgår, 7) finde og anvende relevante anvisninger på uddannelsens faglige område om konstruktioner, værktøj, materialer, arbejdsmiljø og sikkerhed i skriftlige og elektroniske opslagsværker, 8) læse og anvende skitser og målfaste arbejdstegninger og diagrammer ved udførelse af praktiske opgaver, herunder forklare de anvendte symboler og illustrationer, 9) udføre målfaste arbejdstegninger og diagrammer af enkle konstruktioner i 2D ved brug af digitale tegneprogrammer med korrekt brug af branchens symboler, standarder og illustrationsmetoder, 10) referere de typiske anvendte glastyper og aluminiumsprofiler og kan gengive simple fremstillingsmetoder og anvendelsesmuligheder af glas og aluminium, 11) udarbejde simple arbejdssedler og egenkontrol og formidle egne arbejdsprocesser, metoder og resultater, 12) begrunde valgte arbejdsmetoder i en given arbejdsproces, hvor der indgår forskellige konstruktioner, teknikker og materialer, 13) planlægge og udføre en overskuelig arbejdsproces og samarbejde med andre om løsning af opgaver samt vælge kommunikationsformer og metoder, der er afpasset modtageren, 14) anvende simple regnemetoder i forbindelse med materialeberegning og opmåling, 15) referere hvordan arbejdstid og ressourcer udnyttes bedst i forbindelse med en stillet opgave.
16) anvende de grundlæggende faglige udtryk og begreber der benyttes i branchen, 17) gengive formål med og regler for APV, herunder gengive begrebet seksuel chikane og hvordan det håndteres, 18) varetage egen og andres sikkerhed i kendte arbejdssituationer, demonstrere brug af kroppen i forskellige arbejdsstillinger, bevægelser og arbejdsgange og valg heraf med henblik på at forebygge belastninger, samt identificere farer og ulykker før løsning af opgaver og 19) bruge personlige værnemidler korrekt og anvende fagets almindelige værktøjer, hjælpemidler og materiel sikkerhedsmæssigt og ergonomisk korrekt.
 Stk. 2. Eleven eller lærlingen skal have gennemført følgende grundfag på følgende niveau og med følgende karakter:
 1) Matematik på F-niveau, bestået.
 2) Teknologi på F-niveau, bestået.
 Stk. 3. Eleven eller lærlingen skal have opnået følgende certifikater eller lignende:
1) Opstilling af rulle- og bukkestillads, jf.
Arbejdstilsynets regler.
2) Arbejde med epoxy og isocyanater, jf.
Arbejdstilsynets regler.
 3) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 4) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 4. Elever og lærlinge, der har gennemført grundforløbet til træfagenes byggeuddannelse, har adgang til hovedforløbet i begge specialer i glarmesteruddannelsen.
Kompetencer i hovedforløbet § 4. Kompetencemålene for hovedforløbet er følgende:
 1) Lærlingen kan foretage opmåling samt vælge relevante måleinstrumenter til opgaverne.
 2) Lærlingen kan indrette en arbejdsplads under hensyntagen til arbejdsmiljø, herunder ergonomi, sikkerhed, adgangsveje, affaldssortering, vinterforanstaltninger og velfærdsordninger.
 3) Lærlingen kan foretage kvalitetsstyring og dokumentation ud fra kendskab til modtagekontrol, proce skontrol og slutkontrol, herunder identificere de almindeligste fejl på området.
 4) Lærlingen kan foretage styk- og mængdeberegninger af materialer til almindeligt forekommende ar bejdsopgaver.
 5) Lærlingen kan foretage informationssøgning i skriftlige og elektroniske opslagsværker efter materiale-, sikkerheds-, arbejds- og brugsanvisninger samt love og regler.
 6) Lærlingen kan udføre tegninger, skitser og skabeloner, herunder anvende digitale løsninger til brug for udførelse og dokumentation af en arbejdsopgave.
 7) Lærlingen kan vejlede om valg af materialer og konstruktion til en arbejdsopgave under hensyntagen til stilart, egenskaber, funktion, økonomi, tidsplan og vedligehold.
 8) Lærlingen kan kommunikere om arbejdsforhold på engelsk og anvende engelske kataloger og brugsan visninger.
 9) Lærlingen kan kommunikere og træffe aftaler med kunder.
 10) Lærlingen kan montere glas, herunder elektronik og beslag på glas, profilkonstruktioner, facader og glastage samt foretage montage af vindues- og dørelementer og vinduesrenovering.
 11) Lærlingen kan anvende kompetencer inden for læring, kommunikation og samarbejde i jobmæssige og almene sammenhænge samt fremadrettet kunne arbejde med egen læring og sætte arbejdsforhold ind i en samfundsmæssig sammenhæng.
12) Lærlingen kan anvende viden om forskellige organisatoriske principper i virksomheder og samspillet mellem udviklingen i samfundet og i virksomhederne, herunder de miljømæssige aspekter.
Desuden anvende viden om arbejdsmarkedets opbygning, forskellige sociale systemer og det fagretlige system.
 13) Lærlingen kan redegøre for forretningsgange i en branchevirksomhed, herunder indkøb, økonomisk styring, it-drift og metoder til at udvikle forretningsgange.
 14) Lærlingen kan planlægge, tegne, rådgive om, fremstille og montere avancerede facadekonstruktioner i aluminium.
 15) Lærlingen kan planlægge, tegne, rådgive om, fremstille og montere tagkonstruktioner i aluminium.
 16) Lærlingen kan anvende teknologi og forarbejdningsmaskiner til opgaver i specialet.
 17) Lærlingen kan foretage afslætning, udføre fyldningsopbygninger, anvende viden om membranvalg  og konstruktionsprincipper for elementfacader samt anvende forskellige fastgørelsesmetoder for  facader.
 18) Lærlingen kan planlægge, tegne, rådgive om og fremstille avancerede glasløsninger.
 19) Lærlingen kan vurdere, reparere og renovere vinduer.
 20) Lærlingen kan anvende teknologi og forarbejdningsmaskiner til opgaver i specialet.
 21) Lærlingen kan forarbejde glas, udføre indramninger, autoglas og reparation af blyindfattede ruder.
 Stk. 2. Kompetencemålene nr. 1-13, jf. stk. 1, gælder for alle lærlinge på hovedforløbet.
Stk. 3. Kompetencemålene nr. 14-17, jf. stk. 1, gælder for lærlinge i specialet alubygger.
Kompetencemålene nr. 18-21, jf. stk. 1, gælder for lærlinge i specialet glarmester.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen i samråd med det faglige udvalg.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
For at kunne deltage i prøven skal lærlingen have bestået alle fag i hovedforløbet og virksomheden have udstedet afsluttende erklæring om oplæring med indstilling til svendeprøve.
 Stk. 2. For specialet alubygger består prøven af en projektprøve og en færdighedsprøve, som har følgende indhold og varighed mv.:
1) Projektprøven består af en case, hvor der indgår fremstilling og skriftlige elementer, som præsenteres ved en mundtlig fremlæggelse på op til 30 minutter.
Casen udarbejdes af skolen i samråd med det faglige udvalg og tildeles den enkelte lærling ved lodtrækning.
Lærlingens arbejde med projektet udføres inden for en varighed af en uge.
Lærlingen kan under den mundtlige fremlæggelse anvende rids eller modeller og demonstrere teknikker, værktøjer m.v.
Der gives én karakter for projektprøven.
2) Færdighedsprøven består af en fremstillingsopgave, der løses inden for en varighed af 37 klokketimer fordelt på fem dage.
Der gives én karakter for færdighedsprøven.
 Stk. 3. For specialet glarmester består prøven af en projektprøve og en færdighedsprøve, som har følgende indhold og varighed mv:
1) Projektprøven af en case, hvor der indgår fremstilling og skriftlige elementer som præsenteres ved en mundtlig fremlæggelse på op til 30 minutter.
Casen udarbejdes af skolen i samråd med det faglige udvalg og tildeles den enkelte lærling ved lodtrækning.
Lærlingens arbejde med projektet udføres inden for en varighed af 2 dage.
Lærlingen kan under den mundtlige fremlæggelse anvende rids eller modeller og demonstrere teknikker, værktøjer m.v.
Der gives én karakter for projektprøven.
2) Færdighedsprøven for specialet glarmester består af en fremstillingsopgave, der løses inden for en varighed af 12 klokketimer fordelt på to dage.
Der gives én karakter for færdighedsprøven.
 Stk. 4. Censorerne er til stede under den mundtlige prøve og ved bedømmelsen af fremstillingsopgaverne.
Stk. 5. På svendebrevet anføres hver delkarakter og det samlede resultat af svendeprøven, som er et gennemsnit af prøvekaraktererne.
I gennemsnittet indgår den teoretiske del med 1/2 og den praktiske del med 1/2.
 Stk. 6. Grundelementerne for projektprøven er for begge specialer følgende:
 1) Mål og krav er, at lærlingen skal kunne planlægge, dokumentere og kvalitetssikre et produkt inden for sit speciale ved at redegøre for konstruktive løsninger og valg af materialer med henvisning til konstruktionstegninger og love og regler svarende til uddannelsens kompetencemål.
 2) Eksaminationsgrundlaget er for begge specialer den stillede projektopgave.
 3) Bedømmelsesgrundlaget er for begge specialer en samlet vurdering af lærlingens udførelse af projektprøven og præstation ved den mundtlige prøve.
4) Bedømmelseskriterierne danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier i skolens lokale undervisningsplan inden for følgende generelle kriterier:
 a) Fyldestgørende besvarelse.
 b) Helhedsindtryk.
 c) Systematik.
 d) Fremlæggelse og faglig sikkerhed.
 e) Dokumentation og tegninger.
 f) Kvalitetssikring.
 g) Arbejdsmiljø og sikkerhed.
 h) Perspektivering.
 Stk. 7. Grundelementerne for færdighedsprøven er følgende:
 1) Mål og krav for prøven er følgende:
 a) For specialet alubygger: Lærlingen skal kunne planlægge, kvalitetssikre, dokumentere og udføre en fremstillingsopgave udført på grundlag af lærlingens arbejde med projektopgaven samt en færdighedsopgave svarende til uddannelsens kompetencemål, blandt andet ved at udføre konstruktioner, tilskæringer, glasgenkendelse, opmåling, opstille og udføre kvalitetsdokumentation ved den håndværksmæssige udførelse af konstruktionerne.
 b) For specialet glarmester: Lærlingen skal kunne planlægge, kvalitetssikre, dokumentere og udføre en fremstillingsopgave udført på grundlag af lærlingens arbejde med projektopgaven samt en færdighedsopgave svarende til uddannelsens kompetencemål, blandt andet ved at udføre konstruktioner, tilskæringer, glasgenkendelse og opmåling, opstille og udføre kvalitetsdokumentation ved den håndværksmæssige udførelse af konstruktionerne.
 1) Eksaminationsgrundlag er for begge specialer den stillede praktiske fremstillingsopgave og færdighedsopgaven.
 2) Bedømmelsesgrundlag er for begge specialer de produkter, som lærlingen har fremstillet under færdighedsprøven.
3) Bedømmelseskriterierne danner udgangspunkt for en helhedsvurdering af målopfyldelsen.
Skolen fastsætter nærmere bedømmelseskriterier i skolens lokale undervisningsplan inden for følgende generelle kriterier:
 a) For specialet alubygger:
 i) Konstruktive løsninger.
 ii) Overholdelse af mål.
 iii) Aluminiumsarbejde.
 iv) Bearbejdning.
 v) Tilskæring og målnøjagtighed.
 vi) Montage.
 vii) Glasgenkendelse.
 viii) Opklodsning.
 ix) Inddækning.
 x) Ventil og topforsegling.
 xi) Kvalitetssikring.
 xii) Helhedsindtryk.
 b) For specialet glarmester:
 i) Konstruktive løsninger.
 ii) Overholdelse af mål.
 iii) Bearbejdning.
 iv) Tilskæring og målnøjagtighed.
 v) Montage.
 vi) Glasgenkendelse.
 vii) Opklodsning.
 viii) Kitning.
 ix) Inddækning.
 x) Indramning og interiør.
 xi) Ventil og topforsegling.
 xii) Kvalitetssikring.
 xiii) Helhedsindtryk.
Stk. 8. For at der kan udstedes skolebevis, skal lærlingen have opnået et gennemsnit på mindst 2,0 af alle fag i hovedforløbet, og hver af delprøverne i den afsluttende prøve skal være bestået.
Derudover skal lærlingen have opnået mindst 02 i hvert af de uddannelsesspecifikke fag.
Stk. 9. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres specialets navn og karakteren for svendeprøven.
Det faglige udvalg kan påtegne svendebrevet udmærkelse for veludført svendeprøve med betegnelserne: Ros, bronzemedalje eller sølvmedalje.
 Stk. 10. For arbejdsmarkedsuddannelser, som indgår i uddannelsen, anvendes bedømmelsen Bestået eller Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2023.
 Stk. 2. Bekendtgørelse nr. 303 af 26. marts 2019 om erhvervsuddannelsen til glarmester ophæves.
Stk. 3. Bekendtgørelsen finder ikke anvendelse for elever og lærlinge, som er påbegyndt eller overgået til uddannelsen før bekendtgørelsens ikrafttræden.
For sådanne elever og lærlinge finder de hidtil gældende regler i bekendtgørelse nr. 303 af 26. marts 2019 om erhvervsuddannelsen til glarmester anvendelse.
 Stk. 4. Elever og lærlinge, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
