Ankestyrelsens principmeddelelse 7-22 om arbejdsskade - tilbagebetaling - oplysningspligt Principmeddelelsen fastslår Efter arbejdsskadesikringsloven er der tre situationer, hvor tilskadekomne kan blive pålagt at tilbagebetale en ydelse, som han/hun har modtaget uberettiget og mod bedre vidende.
I de to første situationer har tilskadekomne mod bedre vidende enten undladt at give oplysninger eller afgivet urigtige oplysninger, og undladelsen/de forkerte oplysninger har ført til en forkert afgørelse.
Den tredje situation er, når tilskadekomne i øvrigt uberettiget og mod bedre vidende har modtaget ydelser.
 Denne principmeddelelse handler om spørgsmålet om tilbagebetaling som følge af, at tilskadekomne har undladt at give oplysninger om ændringer i de erhvervsmæssige forhold, og denne undladelse har ført til, at arbejdsskademyndigheden har truffet en forkert afgørelse.
Er oplysningen tilbageholdt mod bedre vidende Det er en konkret vurdering, om tilskadekomne mod bedre vidende har undladt at give oplysninger til arbejdsskademyndigheden.
 Følgende kan tale for, at tilskadekomne mod bedre vidende har undladt at give oplysninger:
- Der er tale om en betydelig ændring i de erhvervsmæssige forhold, fx overgang fra ledighed/sygemelding til arbejde - Tilskadekomne er vejledt om sin oplysningspligt - Det fremgår tydeligt af en eventuel tidligere afgørelse om erstatning for tab af erhvervsevne, på hvilket grundlag tilskadekomne har ret til erstatning for tab af erhvervsevne, og hvornår en ændring i den erhvervsmæssige situation derfor kan have betydning for retten til erstatning - Der er sket væsentlige forbedringer i tilskadekomnes helbredsmæssige situation, som gør, at tilskadekomne ikke længere har væsentlige gener efter arbejdsskaden Følgende kan tale imod, at tilskadekomne mod bedre vidende har undladt at give oplysninger:
- Tilskadekomne er ikke vejledt om sin oplysningspligt - Oplysningerne kan betragtes som præciserende i forhold til de oprindelige oplysninger - Der er tale om mindre ændringer i den erhvervsmæssige situation, fx overgang fra én offentlig ydelse til en anden Opregningen er ikke udtømmende.
Har den manglende oplysning ført til en uberettiget ydelse Det er også en betingelse for tilbagebetaling, at undladelsen af at afgive oplysningen har ført til en forkert afgørelse, og at tilskadekomne på den baggrund har modtaget ydelser, som han/hun ikke har været berettiget til.
Det vil sige, at den manglende oplysning har medført, at tilskadekomne har modtaget en afgørelse om højere erstatning for tab af erhvervsevne, end tilskadekomne ville have fået, hvis oplysningen havde foreligget, da arbejdsskademyndigheden traf afgørelse.
Den konkrete sag Ankestyrelsen har behandlet spørgsmålet om tilbagebetaling i den situation, hvor tilskadekomne afventer en afgørelse om erstatning for tab af erhvervsevne fra Arbejdsmarkedets Erhvervssikring, og i den forbindelse ikke oplyser om overgang til fuldtidsarbejde.
Tilskadekomne påbegyndte et seniorjob på fuld tid, hvilket hun ikke oplyste Arbejdsmarkedets Erhvervssikring om.
Arbejdsmarkedets Erhvervssikring traf herefter afgørelse om tilkendelse af midlertidig erstatning for tab af erhvervsevne ud fra den forudsætning, at tilskadekomne var arbejdsløs.
Tilskadekomne skulle tilbagebetale modtaget erstatning for tab af erhvervsevne fra det tidspunkt, hvor hun havde påbegyndt et seniorjob på fuld tid.
Ankestyrelsen lagde vægt på, at tilskadekomne måtte indse, at ansættelse på fuld tid ville kunne have afgørende betydning for spørgsmålet om erstatning for tab af erhvervsevne, og at hun derfor skulle have oplyst Arbejdsmarkedets Erhvervssikring om det.
Det var i sagen uden betydning, at tilskadekomne tidligere havde fået afslag på erstatning for tab af erhvervsevne og derfor ikke var blevet vejledt om oplysningspligten.
Hun havde selv anmodet om genoptagelse af spørgsmålet om erstatning for tab af erhvervsevne, fordi hun havde måtte opgive sit tidligere job.
Hun havde også tre gange forud for afgørelsen besvaret spørgeskemaer om sine erhvervsforhold, herunder om hun var i arbejde.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at fastslå, hvornår en tilskadekommen mod bedre vidende har undladt at give oplysninger til Arbejdsmarkedets Erhvervssikring, med den konsekvens at Arbejdsmarkedets Erhvervssikring træffer en forkert afgørelse om erstatning for tab af erhvervsvene, og den tilskadekomne derfor skal betale for meget udbetalt erstatning tilbage.
Reglerne Love og bekendtgørelser Lov om arbejdsskadesikring (arbejdsskadeloven), senest bekendtgjort i lovbekendtgørelse nr. 376 af 31. marts 2020.
  § 40 a, stk. 1, nr. 1, om tilbagebetaling, når tilskadekomne mod bedre vidende har undladt at give oplysninger til Arbejdsmarkedets Erhvervssikring og den manglende oplysning har medført, at Arbejdsmarkedets Erhvervssikring træffer en forkert afgørelse.
Praksis Dom af 13. marts 2020 fra retten i Glostrup (BS-1462872019-GLO) Gældende:
 Følgende principmeddelelser er brugt ved afgørelsen og gælder stadig:
13-20, sag nr. 1: En tilskadekommen, der modtog løbende midlertidig erstatning for tab af erhvervsevne, fordi han på grund af sin arbejdsskade ikke kunne udføre rengøringsarbejde, eller andet ufaglært arbejde i fuldt omfang, begyndte igen at arbejde med rengøring, først på fuld tid og derefter på mere end fuld tid.
Han skulle tilbagebetale erhvervsevnetabserstatning fra det tidspunkt, hvor han begyndte at arbejde fuld tid, jf. arbejdsskadesikringslovens § 40 a, stk. 1, nr. 3. Lang sagsbehandlingstid havde ikke betydning for tilbagebetalingskravet.
35-20. En tilskadekommen som oplyste, at han var kommet til skade på arbejdet, skulle tilbagebetale erstatning efter § 40 a, stk. 1, nr. 2, da det senere viste sig, at skaden var sket i hjemmet ved privat arbejde.
Det lange tidsrum, der gik fra den forkerte oplysning blev givet, til den blev opdaget, havde ikke betydning for spørgsmålet om tilbagebetaling.
Den konkrete afgørelse Du har klaget over Arbejdsmarkedets Erhvervssikrings afgørelse om tilbagebetaling af erstatning for tab af erhvervsevne.
 Arbejdsmarkedets Erhvervssikring afgjorde sagen den 24. august 2018.
 Ankestyrelsen har nu afgjort din sag.
 Resultatet er:
  Du skal tilbagebetale den udbetalte erstatning for tab af erhvervsevne fra 1. juni 2016 frem til udbetalingen af erstatningen ophørte.
 Det betyder, at vi stadfæster Arbejdsmarkedets Erhvervssikrings afgørelse, da vi er kommet til samme resultat.
Begrundelsen for afgørelsen om tilbagebetaling Sådan vurderer vi sagen Ankestyrelsen vurderer, at du har modtaget erstatning for tab af erhvervsevne uberettiget, og at du har mod bedre vidende har undladt at oplyse Arbejdsskadestyrelsen (Arbejdsmarkedets Erhvervssikring) om den ændring i dine erhvervsmæssige forhold, der gjorde, at du fra den 1. juni 2016 ikke længere var berettiget til erstatning for tab af erhvervsevne.
 Du skal derfor betale den for meget udbetalte erstatning for tab af erhvervsevne tilbage.
Hvad er afgørende for resultatet Mod bedre vidende har undladt at oplyse Arbejdsmarkedets Erhvervssikring om din ansættelse i seniorjob fra 1. juni 2016 Vi vurderer, at du mod bedre vidende har undladt at oplyse Arbejdsskadestyrelsen (Arbejdsmarkedets Erhvervssikring) om din ansættelse i seniorjob pr. 1. juni 2016. Det havde den konsekvens, at Arbejdsskadestyrelsen (Arbejdsmarkedets Erhvervssikring) traf en forkert afgørelse den 17. juni 2016. Ifølge denne afgørelse var du berettiget til en løbende midlertidig erstatning for tab af erhvervsevne på 15 procent, idet du efter de da foreliggende oplysninger modtog arbejdsløshedsdagpenge.
Du vidste, at Arbejdsskadestyrelsen (Arbejdsmarkedets Erhvervssikring) ville træffe en ny afgørelse om erstatning for tab af erhvervsevne.
Det gjorde du, fordi du og dit fagforbund ved brev af 7. november 2013 havde anmodet om genoptagelse af bl.a. spørgsmålet om erstatning for tab af erhvervsevne.
Du havde senest den 16. februar 2016 besvaret et spørgeskema om dine erhvervsmæssige forhold.
Du oplyste, at du ikke var i arbejde.
Du oplyste også, at du modtog arbejdsmarkedsydelse, og skulle i praktikforløb.
 Vi vurderer, at du burde have indset, at ændringen i din situation som følge af, at du nu begyndte i et seniorjob på fuld tid, ville kunne have afgørende betydning for din erstatning for tab af erhvervsevne, og at du burde have oplyst Arbejdsskadestyrelsen (Arbejdsmarkedets Erhvervssikring) om dette.
Vi har ved denne vurdering lagt vægt på, at du havde anmodet om genoptagelse af spørgsmålet om erstatning for tab af erhvervsevne med den begrundelse, at du på grund af arbejdsskaden ikke længere kunne arbejde og derfor var blevet sygemeldt.
Vi har også lagt vægt på, at du, efter anmodningen om genoptagelse, tre gange havde besvaret spørgeskemaer om din erhvervsmæssige situation, herunder om du var i arbejde (skemaerne er udfyldt 28. januar 2014, 27. august 2014 og 18. februar 2016). Du måtte således være klar over, at dette havde afgørende betydning for din ret til erstatning for tab af erhvervsevne.
Vi er i den forbindelse opmærksomme på, at du ikke har modtaget nogen decideret vejledning om kravene for at få erstatning for tab af erhvervsevne.
Vi er i den forbindelse også opmærksomme på, at du med din baggrund, uddannelse og forudsætninger i øvrigt ikke kan forudsættes at have viden om beregningen af erstatningen for tab af erhvervsevne.
Dette er dog heller ikke nødvendigt for at indse, at retten til erstatning for tab af erhvervsevne er snævert forbundet med, om man arbejder eller ej.
Vi henviser i den forbindelse også til Ankestyrelsens principmeddelelse 13-20, sag nr. 1 og dom af 13. marts 2020 fra retten i Glostrup, hvor henholdsvis en rengøringsmedarbejder og en taxachauffør skulle tilbagebetale erstatning for tab af erhvervsevne efter arbejdsskadesikringslovens § 40 a, stk. 1, nr. 3, fra det tidspunkt, hvor de genoptog arbejdet på fuld tid.
Modtaget uberettiget Vi vurderer, at erstatningen er modtaget uberettiget siden den 1. juni 2016.
Vi lægger vægt på, at du denne dag begyndte at arbejde fuld tid i et såkaldt seniorjob.
Arbejdsmarkedets Erhvervssikring traf den 24. august 2018 afgørelse om, at du efter overgangen til ansættelse i seniorjob ikke længere havde en lønnedgang på 15 procent eller derover.
Du har ikke klaget over denne afgørelse, som vi derfor har lagt til grund.
Fra hvilket tidspunkt skal der ske tilbagebetaling Vi vurderer, at du skal tilbagebetale erstatningen for tab af erhvervsevne fra den 1. juni 2016, hvor du på begyndte dit seniorjob på fuld tid.
Vi har lagt vægt på, at du allerede før den 1. juni 2016 vidste, at du skulle begynde i jobbet, og at du derfor senest den 1. juni 2016 burde vide, at du skulle underrette Arbejdsskadestyrelsen (Arbejdsmarkedets Erhvervssikring).
 Vi har også vedrørende dette spørgsmål lagt vægt på principperne i Ankestyrelsens principmeddelelse 13-20, sag nr. 1 og dom af 13. marts 2020 fra retten i Glostrup, hvor henholdsvis en rengøringsmedarbejder og en taxachauffør skulle tilbagebetale erstatning for tab af erhvervsevne efter arbejdsskadesikringslovens § 40 a, stk. 1, nr. 3, fra det tidspunkt, hvor de genoptog arbejde på fuld tid.
 Oplysningerne fremgår særligt af afgørelse af 24. april 2009 fra Arbejdsskadestyrelsen, brev af 7. november 2013 fra Y Fagforening, din besvarelse af spørgeskema af 28. januar 2014, din besvarelse af spørgeskema af 27. august 2014, din besvarelse af spørgeskema af 18. februar 2016, Arbejdsmarkedets Erhvervssikrings afgørelse af 17. juni 2016, din besvarelse af spørgeskema af 14. juni 2017, brev af 19. juni 2018 fra Arbejdsmarkedets Erhvervssikring, mail af 28. juni 2018 fra FOA, afgørelse af 24. august 2018 fra Arbejdsmarkedets Erhvervssikring, samt ansættelsesbrev af 7. juli 2016 fra X Kommune.
