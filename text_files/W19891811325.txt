 Ejendomsværdien for ejerlejligheder, der var genudlejet efter den 1.
 januar 1980, uden at det i lejekontrakterne tilstrækkeligt tydeligt  

 var anført, at der gælder særlige opsigelsesregler, blev nedsat til 50% af  

 den anslåede handelsværdi for ejerlejlighederne som frit omsættelige.
Advokat A klagede som repræsentant for ejeren over de af skyldrådet  

 foretagne ansættelser af ejendomsværdien for et større antal genudlejede  

 ejerlejligheder.
Ejendomsværdien var af skyldrådet ansat til 80% af den  

 enkelte ejerlejligheds skønnede handelsværdi som frit omsættelig.
 De af klagen omfattede ejerlejligheder var beliggende i en  

 etagebebyggelse, der i 1974 blev opdelt i ejerlejligheder, og de var i  

 tidsrummet mellem 1. januar 1980 og 1. januar 1986 blevet frigjort for de på  

 opdelingstidspunktet værende lejemål og derefter genudlejet.
I vilkårene for lejeaftalerne, der hvilede på de af Københavns  

 Grundejerforening udarbejdede standardkontrakter, var der på side 1 gjort  

 opmærksom på, at ejendommen var opdelt i ejerlejligheder.
Endvidere var der  

 gjort enkelte tilføjelser, bl.a. til standardkontraktens § 14, stykkerne 7 og  

 9. Derimod fremtrådte § 14, stk. 1 - hvorefter lejemål, der er indgået på  

 opsigelsesvilkår, af udlejeren kun kan opsiges efter reglerne i § 82 og 83 i  

 lov om leje - som en ikke fremhævet del af de almindelige bestemmelser i  

 standardkontrakten.
Til støtte for påstanden om nedsættelse af ejendomsværdierne henviste  

 advokaten til, at lejemålene ikke kunne opsiges, idet lejekontrakterne ikke  

 havde et sådant indhold at betingelserne for at opsige lejeforholdet i medfør  

 af lov om leje § 84, litra d, var opfyldt.
Efter advokatens opfattelse skulle  

 de omhandlede ejerlejligheder derfor i vurderingsmæssig henseende sidestilles  

 med lejligheder, der var udlejet på tidspunktet for opdelingen i  

 ejerlejligheder, d.v.s. ansættes til 50% af den skønnede handelsværdi som  

 frit omsættelige ejerlejligheder.
 Landsskatteretten bemærkede, at i henhold til bestemmelsen i lov om leje §  

 84, litra d, gælder der for ejerlejligheder udlejet efter den 1. januar 1980  

 den begrænsning i udlejerens opsigelsesadgang, at opsigelse kun kan ske, hvis  

 lejeren ved lejemålets indgåelse blev gjort bekendt med, at det lejede er en  

 ejerlejlighed, og at opsigelse kan ske efter bestemmelsen i lovens § 83,  

 litra a.
Efter det i sagen oplyste fandt Landsskatteretten ikke, at de i ovennævnte  

 lovbestemmelse indeholdte betingelser for, at udlejeren kunne bringe  

 lejeforholdet til ophør var til stede.
Retten fandt derfor, at lejerne af  

 disse genudlejede lejligheder nød beskyttelse mod opsigelse på lige fod med  

 lejere af lejligheder, der var udlejet på tidspunktet for ejendommens  

 opdeling i ejerlejligheder, og som ikke siden var genudlejet.
De genudlejede  

 ejerlejligheder måtte følgelig i vurderingsmæssig henseende sidestilles med  

 de ejerlejligheder, der ikke var genudlejet.
 Landsskatteretten kunne herefter tiltræde advokatens påstand om, at der på  

 vurderingstidspunktet den 1. januar 1986 påhvilede de omhandlede  

 ejerlejligheder en sådan byrde af offentligretlig karakter, at  

 ejendomsværdien burde nedsættes til 50% af den enkelte ejerlejligheds  

 handelsværdi som frit omsættelig ejerlejlighed.
 De påklagede ansættelser blev herefter ændret i overensstemmelse hermed.
 (* 1) Afgørelsen er offentliggjort i Skat 1989, nr. 4, side 346.
