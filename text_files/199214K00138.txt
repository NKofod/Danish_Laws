Nr BTL 138 Betænkning over Forslag til lov om ændring af lov om ferie (Anvendelse af  

 renteafkastet af FerieKonto til uddannelsesformål)   

 Nr L 138 1992-93, 1. samling Afgivet af Arbejdsmarkedsudvalget Afgivet: 19921211 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
Arbejdsministeren har over for udvalget bekræftet, at lovforslaget ikke på  

 nogen måde har karakter af ekspropriation.
Han har herved bl.a. henvist til  

 den af justitsministeren til brug for besvarelsen af spørgsmål 3 (L 138 -  

 bilag 2) afgivne udtalelse af 10. december 1992.
 Arbejdsministeren har endvidere over for udvalget bekræftet, at når der  

 til uddannelsespuljen er indbetalt 200 mio. kr. af renteafkastet af  

 FerieKonto, bortfalder de bemyndigelser, som arbejdsministeren får efter den  

 foreslåede bestemmelse i § 19, stk. 2. Herefter står partierne frit.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse uændret.
Et flertal inden for flertallet (Socialdemokratiets, Venstres og Det  

 Konservative Folkepartis medlemmer af udvalget) udtaler, at der i forbindelse  

 med behandlingen af lovforslaget har været rejst tvivl om, hvorvidt  

 lovforslaget kunne være i konflikt med grundlovens bestemmelser om  

 ekspropriation.
Derfor har udvalget under behandlingen udbedt sig  

 Justitsministeriets lovkontors vurdering af dette spørgsmål.
Endvidere har  

 arbejdsministeren utvetydigt erklæret, at lovforslaget »ikke på nogen  

 måde har karakter af ekspropriation«.
 Flertallet understreger, at da ansvaret for det juridiske grundlag for  

 lovudformningen, herunder for lovforslaget overensstemmelse med grundlovens  

 bestemmelser, alene påhviler regeringen, tager man arbejdsministerens  

 utvetydige erklæring til efterretning.
Et mindretal inden for flertallet (Socialdemokratiets medlemmer af  

 udvalget) tilslutter sig lovforslagene L 137, L 138, L 139 og L 141, som  

 udgør en udmøntning af finanslovaftalen for 1993, og er et led i  

 finansieringen af et betydeligt uddannelsesløft for lønmodtagerne.
Et  

 voksenuddannelsesløft, som indeholder en samlet udvidelse på omkring 1 mia.  

 kr. samt en større grad af behovsorienteret og fleksibel uddannelsesindsats  

 over for de udsatte grupper på arbejdsmarkedet, således at disse gives  

 tilbud, som både er relevante for dem selv og for det lokale arbejdsmarked.
 Finansieringsforslagene medfører en samtidighed i de aktuelle bidrag  

 f.eks. medlemsbidrag og AUD-bidrag, som indebærer, at aktiviteteten  

 finansieres år for år og ikke som nu med 1 til 2 års efterregulering.
 Stigningen i bidragene er forholdsvis beskedne sammenholdt med den  

 kraftige udvidelse af nye muligheder for aktivering og uddannelse.
 Et mindretal (Socialistisk Folkepartis og Fremskridtspartiets  

 medlemmer af udvalget) indstiller lovforslaget til forkastelse ved 3.  

 behandling.
Et mindretal inden for mindretallet (Fremskridtspartiets medlem af  

 udvalget) finder, at det er særdeles betegnende, at de seks forligspartier  

 bag finansloven foreslår at anvende Feriefondens renteafkast som provenukilde  

 til uddannelsesformål.
Lovforslaget savner enhver retmæssig legitimitet og er  

 præget af en vilkårlighed, der underminerer enhver lønmodtagers  

 retssikkerhed.
Når de seks forligspartier bag finansloven føler sig motiveret til at  

 beslaglægge en del af Feriefondens renteafkast, så skyldes det givetvis, at  

 renteafkastet under den hidtidige lov ikke tilfalder lønmodtagerne.  

 Formentlig opfatter forligspartierne således renteafkastet som et frit gode,  

 der kan anvendes efter forgodtbefindende.
Fremskridtspartiet mener dog, at  

 denne motivation er irrelevant for en ændring af ferieloven.
Ønsket om at ændre ferieloven rejser snarere et principielt spørgsmål om  

 statens rolle i lønmodtagernes ferieopsparing.
Fremskridtspartiet er og har  

 altid været modstander af statslig indblanding på områder, der principielt må  

 betragtes som overenskomstanliggender.
Lovforslaget har kun befæstet denne  

 modstand, idet lønmodtagernes retssikkerhed herved undermineres.
 At ændre ferielovens formålsbestemmelse, så en del af renteafkastet kan  

 anvendes til f.eks. voksenuddannelse, er ren og skær ekspropriation.  

 Fremskridtspartiet mener, at renteafkastet alene skal tilfalde lønmodtagerne,  

 og har således været immun over for vilkårlige finanslovspolitiske indgreb.
Fremskridtspartiet mener ikke, at en sådan retssikring kan ske inden for  

 rammen af den nuværende ferielov.
Det kan kun ske ved at liberalisere  

 ferielovgivningen, så den enkelte lønmodtager frit kan placere sine  

 feriepenge og dermed også få det fulde renteafkast.
Fremskridtspartiet vil i anledning af det her fremførte tage de nødvendige  

 lovinitiativer.
Jytte Andersen (S) Bakholt (S) Ole Vagn Christensen (S) Poul  

 Erik Dyrlund (S) Hans Jørgen Jensen (S) fmd.
Lone Møller (S) Taanquist (S)  

 Lilli Gyldenkilde (SF) nfmd.
Duetoft (CD) Pia Christmas-Møller (KF)  

 Kai Dige Bach (KF) Charlotte Antonsen (V) Helge Sander (V) Jørgen Winther (V)  

 Poul Nødgaard (FP) Lone Dybkjær (RV) Glønborg (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder og har herunder stillet spørgsmål til arbejdsministeren, som denne har besvaret dels skriftligt, dels i samråd.
To af udvalgets spørgsmål til arbejdsministeren og dennes svar er optrykt som bilag til tillægsbetænkningen.
 Arbejdsministeren har i samråd præciseret svaret på spørgsmål 25, som  

 indebærer, at retstilstanden senest den 1. januar 1995 er som angivet i  

 lovforslagets § 26, stk. 2, medmindre et flertal inden da har ændret loven.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse uændret.
 Et mindretal (Socialistisk Folkepartis og Fremskridtspartiets  

 medlemmer af udvalget) indstiller lovforslaget til forkastelse.
Jytte Andersen (S) Bakholt (S) Ole Vagn Christensen (S) Poul Erik Dyrlund  

 (S) Hans Jørgen Jensen (S) fmd.
Lone Møller (S) Taanquist (S) Lilli  

 Gyldenkilde (SF) nfmd.
Duetoft (CD) Pia Christmas-Møller (KF) Kai Dige  

 Bach (KF) Charlotte Antonsen (V) Helge Sander (V) Jørgen Winther (V) Poul  

 Nødgaard (FP) Lone Dybkjær (RV) Glønborg (KRF) Bilag Nogle af udvalgets spørgsmål til arbejdsministeren og dennes besvarelse  

 heraf Spørgsmål nr. 2:
 Ministeren bedes redegøre for, hvorvidt lovforslaget indeholder elementer  

 af ekspropriation af lønmodtagermidler.
 Spørgsmål nr. 3:
Ministeren bedes indhente Justitsministeriets lovkontors vurdering af,  

 hvorvidt lovforslaget er i overensstemmelse med grundlovens regler om  

 ekspropriation.
Der udbedes endvidere en vurdering af, hvorvidt det fremsatte  

 lovforslag kan opfylde formålet i henhold til finanslovaftalen uden  

 vedtagelse af yderligere ændringsforslag.
 Svar:
 Jeg vedlægger Justitsministeriets skrivelse af 10. december 1992, hvortil  

 jeg kan henholde mig.
 På baggrund af de synspunkter, som nu også fremgår af Justitsministeriets  

 udtalelse, var det nødvendigt at udmønte forliget på en anden måde end gennem  

 anvendelse af feriefondsmidlerne og en ændring af fondens formål.
Feriefonden oppebærer forskellige indtægter.
En af disse indtægter er  

 renteafkastet af FerieKonto, og L 138 omhandler alene en regulering af  

 renteafkastet af FerieKontomidlerne.
 Feriekontosystemet er oprettet i medfør af ferielovens § 19. For at  

 opfylde formålet med finanslovaftalen vil det være tilstrækkeligt kun at  

 ændre § 19, når man accepterer, at en mindre del af de 200 mio. kr. først  

 indbetales i 1994.
Justitsministeriet 10. december 1992 Arbejdsministeriet har den 8. december 1992 anmodet Justitsministeriet om  

 en udtalelse til brug for besvarelsen af spørgsmål nr. 2 og 3 fra  

 Folketingets Arbejdsmarkedsudvalg vedrørende L 138, Forslag til lov om  

 ændring af lov om ferie. (Anvendelse af renteafkastet af FerieKonto til  

 uddannelsesformål), (L 138 - bilag 2).
 Spørgsmålene har følgende ordlyd:
 »2. Ministeren bedes redegøre for, hvorvidt lovforslaget indeholder  

 elementer af ekspropriation af lønmodtagermidler.
3. Ministeren bedes indhente Justitsministeriets lovkontors vurdering af,  

 hvorvidt lovforslaget er i overensstemmelse med grundlovens regler om  

 ekspropriation.
Der udbedes endvidere en vurdering af, hvorvidt det fremsatte  

 lovforslag kan opfylde formålet i henhold til finanslovaftalen uden  

 vedtagelse af yderligere ændringsforslag.« Arbejdsministeriet har oplyst, at man alene ønsker Justitsministeriets  

 udtalelse om problemstillingen vedrørende ekspropriation.
 I den anledning skal Justitsministeriet herefter udtale følgende:
 1. Forslaget til ny affattelse af ferielovens § 19 har følgende  

 formulering:
»§ 19. Medmindre andet følger af loven, ydes feriegodtgørelse  

 gennem et system, FerieKonto, der sikrer, at feriegodtgørelsen udbetales til  

 lønmodtageren, når ferien holdes.
Arbejdsministeren fastsætter nærmere regler  

 herom.
Stk. 2. Arbejdsministeren bestemmer inden den 31. januar 1993 og  

 inden den 31. december 1993, hvor stor en del af renteafkastet af FerieKonto  

 i hvert af årene 1993 og 1994 der skal tilfalde Arbejdsmarkedets Feriefond,  

 og hvor stor en del der skal anvendes til uddannelsesformål til lønmodtagere.  

 Der kan for 1993 og 1994 tilsammen anvendes op til 200 mio. kr. til  

 uddannelsesformål.
Arbejdsministeren kan fastsætte nærmere regler om  

 overførsel af renteafkastet.« Som ny § 26, stk. 2, foreslås indsat følgende bestemmelse:
»Stk. 2. Fondens (Arbejdsmarkedets Feriefond) midler består  

 af renter og andet afkast af kapitalen, renteafkast fra FerieKonto, jf. § 19,  

 forældet feriegodtgørelse, beløb, som ikke har kunnet anvises, og andre  

 beløb, som i medfør af loven tilfalder fonden.« Forslaget er blandt andet ledsaget af følgende bemærkninger:
»(Finanslovs)Forliget foreslås udmøntet ved at regulere tilgangen af  

 midler til Feriefonden, således at den i 1993 og 1994 ikke oppebærer hele  

 renteafkastet af de indbetalte feriegodtgørelsesbeløb, men kun en af  

 arbejdsministeren efter forhandling med Feriefondens bestyrelse fastsat  

 andel.
Resten kan anvendes til det angivne uddannelsesformål.
Det præciseres,  

 at der er tale om uddannelsesformål for lønmodtagere.
 . . . . .
 Der sker ingen ændring i reglerne for anvendelsen af de midler, som  

 allerede i dag tilhører Feriefonden, eller for midler, som fremtidig  

 tilfalder den.
 . . . . .
Som et modstykke til ændringen af § 19 foreslås det (i § 26, stk. 2) at  

 lovfæste Feriefondens indtægter.
Arbejdsministeren har tidligere givet  

 Rigsrevisionen tilsagn om at gøre dette ved først givne lejlighed.
Denne  

 lovændring bør derfor være permanent.« 2. Det følger således udtrykkeligt af lovforslaget, at der ikke  

 fra lovgivningsmagtens side tilsigtes at gøre indgreb i de midler, som i dag  

 tilhører Feriefonden.
Det er heller ikke tanken at ændre ordningen med hensyn  

 til overførsel af de midler i form af forældet feriegodtgørelse, beløb, som  

 ikke har kunnet anvises, og andre beløb, som i medfør af loven tilfalder  

 fonden, jf. lovens §§ 21, stk. 3, 22, stk. 1, og 24, samt § 16, stk. 2, i  

 bekendtgørelse nr. 124 af 29. marts 1984 om feriegodtgørelse.
 Lovforslaget regulerer alene tilgangen af midler til fonden for årene 1993  

 og 1994 ved, at arbejdsministeren kan bestemme, hvor stor en del af  

 renteafkastet fra FerieKonto der skal tilkomme Feriefonden, og hvor stor en  

 del der skal anvendes til uddannelsesformål for lønmodtagere.
 En nærmere redegørelse for Feriefondens indtægter og adgangen til at  

 disponere over renteafkastet af Feriekonto findes i statsrevisorernes  

 beretning 5/1986 om en undersøgelse af regnskaber m.v. vedrørende  

 Arbejdsmarkedets Feriefond og beretning 3/90 af 12. marts 1992 om  

 Arbejdsmarkedets Feriefonds støtte til Dansk Folkeferie til anlæg af  

 feriecentre m.v.
 3. Den ændrede affattelse af ferielovens § 19 og § 26 træder efter  

 L 138 i kraft 1. januar 1993. Bestemmelsen i lovens § 19, stk. 2, har alene  

 efter sin ordlyd betydning for renteafkastet af FerieKonto i hvert af  

 kalenderårene 1993 og 1994 og gælder derfor alene for de renter, der  

 tilskrives i perioden 1. januar 1993 til 31. december 1994.
4. Efter § 13 i bekendtgørelse nr. 124 af 29. marts 1984 om  

 feriegodtgørelse skal arbejdsgiveren efter hvert kvartals udløb til FerieGiro  

 indbetale den optjente feriegodtgørelse.
Beløbet forfalder til betaling den  

 1. i måneden efter kvartalets udløb med sidste rettidige betalingsdag den 10.  

 i forfaldsmåneden.
For feriegodtgørelse, der forfalder til betaling den 1.  

 januar - dvs. med hensyn til oktober kvartal - er sidste rettidige  

 betalingsdag den 17. januar.
Optjeningsåret følger med hensyn til  

 feriegodtgørelse kalanderåret.
 Det anførte er ensbetydende med, at arbejdsgiverne skal indbetale  

 feriegodtgørelse optjent i oktober kvartal 1992 senest den 17. januar 1993.
Arbejdsministeriet har over for Justitsministeriet oplyst, at bestemmelsen  

 i forslagets § 19, stk. 2, angår alle renteindtægter i 1993 og 1994, der  

 stammer fra feriepengemidler i FerieKonto.
I beregningsgrundlaget indgår  

 således også den feriegodtgørelse, der indbetales til FerieKonto for oktober  

 kvartal 1992, samt f.eks. krav om feriegodtgørelse, der endnu ikke er  

 forældet og derved endnu ikke er tilfaldet Arbejdsmarkedets Feriefond efter  

 ferielovens § 21. Tilsvarende gælder med hensyn til renteafkast fra  

 feriegodtgørelse, der ikke er hævet af lønmodtageren inden udløbet af det  

 ferieår (1. maj), i hvilken ferien skulle være afholdt, og som først efter  

 denne dato tilfalder Feriefonden efter ferielovens § 22.
 Arbejdsministeriet har endvidere oplyst, at FerieKonto får tilskrevet  

 renter ved slutningen af hver måned og således første gang i 1993 vil få  

 tilskrevet renter pr. 31. januar 1993.
 5. I statsrevisorernes beretning 3/90 af 12. marts 1992 om  

 Arbejdsmarkedets Feriefonds støtte til Dansk folke-ferie til anlæg af  

 feriecentre m.v. anføres, side 21, blandt andet følgende:
 »Feriefondens hovedindtægt er renteindtægten fra staten af  

 indeståendet i FerieGiro, dvs. de midler, som arbejdsgiveren indbetaler til  

 FerieGiro, hvor de henstår, indtil de udbetales til de pågældende  

 lønmodtagere.
 Denne indtægt udgjorde i årene 1987-1989 henholdsvis 165,1 mio. kr., 172,6  

 mio. kr. og 171,4 mio. kr.
 Det retlige grundlag for indtægten findes efter Rigsrevisionens opfattelse  

 ikke i ferieloven, men i den bevillingsmæssige hjemmel for statens udgift til  

 forrentning af indeståendet i FerieGiro, dvs. de årlige bevillingslove og  

 Finansudvalgets aktstykke nr. 471 af 2. juni 1980, hvor der blev truffet  

 beslutning om, at indeståendet skulle forrentes med Nationalbankens til  

 enhver tid gældende diskonto + 1 pct.
 . . . . .
Arbejdsministeren gav i sin redegørelse af 15. februar 1988 til  

 statsrevisorerne. . . . . udtryk for den opfattelse, at § 19 i ferieloven  

 indeholdt en bemyndigelse, som gav ministeren hjemmel til at fastsætte regler  

 om anvendelse af FerieGiro-systemets indtægter.
Arbejdsministeren var  

 imidlertid enig i, at der manglede en klar hjemmel for retten til at  

 disponere over et renteafkast af de indestående midler.« Som det fremgår af redegørelsen, er det ikke hidtil direkte fremgået af  

 ferieloven eller den dertil knyttede bekendtgørelse, at renteafkastet af de  

 indbetalte feriepenge tilfalder Arbejdsmarkedets Feriefond.
Rigsrevisionen og  

 statsrevisorerne har fundet anledning til at rejse betydelig tvivl om  

 hjemmelsspørgsmålet.
 Denne drøftelse af hjemmelsspørgsmålet og det, som i øvrigt er fremkommet  

 i forbindelse med Rigsrevisionens og statsrevisorernes indgåede undersøgelser  

 i forbindelse med Arbejdsmarkedets Feriefonds forhold, synes at hvile på den  

 forudsætning, at Feriefonden ikke på noget tidspunkt har haft et retskrav på  

 at få udbetalt renteafkastet fra FerieGiro.
 Justitsministeriet må derfor lægge til grund, at feriefonden ikke får  

 ejendomsretten til de løbende indbetalte feriemidler eller til renteafkastet  

 heraf, før beløbene udbetales til Feriefonden.
 Under henvisning til, at der således ikke sker indgreb med hensyn til de  

 midler, der allerede befinder sig i fonden, men der alene sker en ændring i  

 den i ferielovgivningen fastlagte administration af feriepengeordningen, er  

 det Justitsministeriets opfattelse, at der ikke med det foreliggende  

 lovforslag gøres indgreb i allerede erhvervede rettigheder.
 Den lovgivende magt kan i et tilfælde som det foreliggende, uden at der  

 kan rejses spørgsmål om ekspropriation, til enhver tid ved lov bestemme,  

 hvorledes der skal forholdes med de midler, der hidrører fra  

 feriepengeordningen, og som endnu ikke er udbetalt til Arbejdsmarkedets  

 feriefond.
Hans Engell / Christian Trønning Spørgsmål nr. 25:
Kan ministeren bekræfte, at retstilstanden, når beløbet på 200 mio. kr. er  

 overført til uddannelsesformål, herefter er, at beløbene som hidtil vil blive  

 overført til Feriefonden? Svar:
 Jeg kan besvare spørgsmålet bekræftende, idet den foreslåede § 19, stk. 2,  

 efter sit indhold vil have udtømt sin virkning den 31. december 1994, jf.  

 bemærkninger til lovforslagets § 2.
 Endvidere kan jeg påpege, at det i modsætning til i dag fra lovens  

 ikrafttræden vil fremgå direkte af loven, at renteafkastet af FerieKonto  

 tilfalder Arbejdsmarkedets Feriefond, jf. den foreslåede § 26, stk. 2.
