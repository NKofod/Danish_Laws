 Ankenævnet stadfæstede Konkurrencerådets afgørelse om anmeldelsespligt  

 på samhandelsaftalerne mellem Scan-Gobain Glass A/S og Scan Glas A/S på den  

 ene side og Vestjydsk Glas Gruppen på den anden side.
Klager havde gjort gældende, at der var tale om aftaler i  

 koncernforhold, som derfor ikke var anmeldelsespligtige.
Nævnet tillagde ikke  

 klagernes oplysninger om ændrede ejerforhold nogen betydning.
År 1993, den 14. oktober, afsagde Konkurrenceankenævnet i sagen j.nr.  

 91-30.453 Scan-Gobain Glass A/S og Scanglas A/S ctr.
Konkurrencerådet  

 sålydende:
 K E N D E L S E:
 1. Ved skrivelse af 23. maj 1991 har advokat Carsten Malby på vegne  

 Scan-Gobain Glass A/S og Scanglas A/S klaget over en af Konkurrencerådet den  

 2. maj 1991 truffet afgørelse, hvorved rådet fandt, at samhandelsaftaler  

 mellem Scan-Gobain Glass A/S og Scanglas A/S på den ene side og Vestjydsk  

 Glas Gruppen på den anden side er anmeldelsespligtige i henhold til  

 konkurrencelovens § 5.
 Klagerne har påstået afgørelsen ophævet.
 Konkurrencerådet har påstået afgørelsen stadfæstet.
2.a.
Konkurrencerådets skrivelse af 2. maj 1991 til Scan glas A/S er  

 sålydende:
 »Ved skrivelse af 11. april 1991 har virksomheden efter telefonisk  

 drøftelse med rådet fremsendt et aftalekompleks indgået den 30. januar 1991  

 mellem Vestjydsk Glas Gruppen og Scan-Gobain/Scanglas Gruppen med virkning  

 fra 1. januar 1991.
 Aftalerne og deres mulige fremtidige virkninger er drøftet nærmere pr.  

 telefon og ved møde i Konkurrencerådet den 30. april 1991. Rådet har herunder  

 tilkendegivet, at aftalerne eller dele heraf må anses for anmeldelsespligtige  

 i henhold til konkurrencelovens § 5. Virksomheden har ved det nævnte møde  

 anført, at aftalerne må opfattes som udtryk for så tæt et samarbejde mellem  

 de 2 virksomhedsgrupper, at der i realiteten er tale om en fusion mellem de  

 involverede virksomheder, hvorfor aftalerne efter virksomhedens opfattelse  

 ikke skal anmeldes til Konkurrencerådet.
Konkurrencerådet har ved møde i dag taget stilling til  

 anmeldelsesspørgsmålet.
Det er besluttet, at de 4 samhandelsaftaler, men ikke  

 de 3 købsaftaler ... er anmeldelsespligtige i henhold til konkurrencelovens §  

 5. Da anmeldelse betragtes som sket den 11. april 1991, er aftalerne ikke  

 rettidigt anmeldt og derfor ugyldige i henhold til konkurrencelovens § 5,  

 stk. 3. Gyldighed kan opnås ved ratihabition af parterne af det aftalte.
Med hensyn til offentlighed omkring aftalerne er det Konkurrencerådets  

 indstilling, at der som udgangspunkt er fuld offentlighed omkring anmeldte  

 aftaler.
En eventuel anmodning om aktindsigt i de her omhandlede aftaler vil  

 imidlertid give rådet anledning til at rette henvendelse til virksomheden,  

 forinden afgørelse om omfanget af aktindsigten afgøres af rådet.
Det bemærkes  

 herved, at der ved mødet den 30. april 1991 blev foretaget en gennemgang af  

 samhandelsaftalerne med bilag, og at der herunder opstilledes en liste ...  

 over, hvilke dele af de pågældende aftaler, virksomheden ønsker  

 hemmeligholdt.
 Grundlaget for Konkurrencerådets afgørelse om anmeldelsespligt for  

 samhandelsaftalerne udgøres af ... notat til rådsmødet den 1. maj 1991.  

 ...«.
2.b.
Under ankesagen har klagerne tiltrådt, at spørgsmålet om  

 hemmeligholdelse af aftalekomplekset bortfalder, således som Konkurrencerådet  

 havde foreslået bl.a med henvisning til, at konkurrencelovens § 10 er blevet  

 ændret pr. 1. juni 1992.
 I øvrigt bemærkes, at sagen for ankenævnet på klagernes begæring har været  

 udsat.
3. Klagernes argumentation Klagerne har anført, at der med Vestjydsk Glas Gruppen foreligger aftaler  

 omkring VG Glas A/S, VG Gunnar Mortensen Holding A/S og Jydsk Glassliberi  

 A/S, men at ingen af disse aftaleparter har dominerende indflydelse på det  

 relevante marked.
Aftaleparternes markedsandele er ikke tilstrækkeligt store  

 til at antage dette.
Det relevante marked for salg til industri og for salg til håndværkere er  

 forskellige.
De store omkostninger ved transport af glas betyder, at kun  

 store mængder glas rentabelt kan transporteres over længere afstande.  

 Afgrænsning til området vest for Storebælt kan således kun gælde for  

 håndværkere.
Det relevante geografiske område for salg til industrien  

 omfatter derimod også Sjælland og Nordtyskland, og omsætningstal, der  

 indeholder salg til industrien, kan derfor ikke anvendes til at belyse de  

 faktiske konkurrencemæssige forhold i området vest fra Storebælt.
Konkurrencestrukturen på markedet er præget af et sådant antal aktuelle og  

 potentielle konkurrenter, at der finder effektiv konkurrence sted.
For så  

 vidt angår markedet for planglas findes der et mindre antal virksomheder, som  

 er egentlige grossister.
Et større antal termorudeproducenter sælger tillige  

 planglas en gros og kunne uden ekstra investeringer påbegynde et omfattende  

 grossistsalg.
 I Nordtyskland findes glasgrossister, som lejlighedsvis har forsøgt at  

 komme ind på det danske marked, men som ikke har fundet de priser, de kunne  

 opnå her, interessante.
På markedet for termoglas findes 5 store termorudeproducenter.
Den  

 største, EBJ-Glas A/S, sælger i stort omfang til eksport.
Herudover findes en  

 række industrielle produktionsvirksomheder og ca. 20 større  

 glarmestervirksomheder, som producerer termoglas.
 Både Velterm A/S, som udelukkende sælger til koncernforbundne selskaber,  

 specielt til Velux A/S, og EBJ-Glas A/S ville uden ekstra investeringer kunne  

 udvide deres grossistsalg, hvis markedssituationen i Danmark gjorde noget  

 sådant gunstigt.
En vurdering af aftalen indgået med VG Gunnar Mortensen Holding A/S, der  

 er en videreførsel af aftale med Panolook Glas A/S, må føre til, at i hvert  

 fald denne aftale ikke er anmeldelsespligtig.
Den har ikke tilknytning til de  

 øvrige aftaler, og dens indhold må derfor bedømmes særskilt.
Aftaler i koncernforhold er efter fast praksis ikke anmeldelsespligtige,  

 men rådet har ikke taget hensyn til, at der mellem Scan-Gobain Glas A/S og  

 Jydsk Glassliberi A/S i selskabsretlig henseende består et koncernforhold.  

 Scanglas A/S, som ejes af Scan-Gobain Glass A/S, ejer 51 % af aktiekapitalen  

 i Jysk Glassliberi A/S.
Scanglas' indflydelse er ikke begrænset på grund af  

 regler i aktionæroverenskomsten om minoritetsbeskyttelse.
Denne er en  

 beskyttelse af kapitalinteresser og ikke en beskyttelse af minoritetens ret  

 til indflydelse på selskabet.
 Klagerne har endelig gjort opmærksom på, at grundlaget for ankesagen er  

 væsentligt ændret i og med, at VG-Glas A/S og Jydsk Glassliberi A/S med  

 virkning fra 31. december 1993 vil være ejet af Scanglas A/S.
4. Konkurrencerådets argumentation Rådet har anført, at aftalekomplekset vil kunne udøve en dominerende  

 indflydelse på det danske marked for salg af termoruder og planglas en gros.
Det relevante marked er grossisternes samlede salg af glas, uanset om  

 salget sker til industri eller håndværkere.
Dette marked er angivet i  

 aftalekomplekset.
Transportomkostningernes betydning for små leverancer kan  

 ikke medføre, at der skal bortses fra grossisternes salg til industrien.  

 Opgørelsen af markedsandele må foretages på basis af det samlede salg af  

 glas, uanset om salget sker til industri eller til håndværkere.
Aftalerne er  

 heller ikke afgrænset til alene at omfatte engrossalg til glarmestre,  

 håndværkere og lignende.
Henset til transportomkostningernes store betydning for små  

 leverancestørrelser er det realistisk at anse det lokale marked, hvilket vil  

 sige Fyn og Jylland, som det relevante marked for den del af glassalget, der  

 går til glarmestre og håndværkere.
En så snæver geografisk afgrænsning gælder  

 næppe ved grossisternes salg til industrivirksomheder, hvor også salg fra  

 producenter øst for Storebælt vil kunne være relevant for forsyninger til Fyn  

 og Jylland.
Herfra kan dog ikke drages den slutning, at der helt skal bortses  

 fra grossisternes salg af glas til industrien.
En vurdering af det samlede aftalekompleks' betydning for markedet må  

 baseres på summen af begge klageres markedsandele.
På det samlede salg til  

 hjemmemarkedet, har disse en markedsandel på 43% af engrossalget af planglas  

 og 23% af engrosmarkedet for termoruder.
Det indgåede aftalekompleks mellem klagerne og Vestjydsk-gruppen virker i  

 sig selv konkurrencebegrænsende.
De hidtidige konkurrenceforhold mellem den  

 ene klager, Scanglas A/S, og Vestjydsk Glas A/S er afløst af samarbejde.  

 Selskaberne er nu gået sammen om at dele markedet mellem sig, således at den  

 ene af de fællesejede virksomheder (VG Glas A/S) dækker engrossalget af  

 planglas til håndværkere og industri, medens den anden virksomhed (Jydsk  

 Glassliberi A/S) står for salget af glas til møbelindustrien.
 På markedet for planglas har den anden klager, Scan-Gobain Glass A/S,  

 forpligtet sig til ikke at konkurrere med VG Glas A/S vest for Storebælt,  

 medens VG Glas A/S og Jydsk Glas A/S har forpligtet sig til udelukkende at  

 købe planglas fra denne klager.
 På markedet for engrossalg af termoruder har Scanglas A/S forpligtet sig  

 til ikke at konkurrere med VG Glas A/S vest for Storebælt, medens VG Glas A/S  

 har forpligtet sig til udelukkende at købe termoruder fra Scanglas A/S.
 Denne konkurrencebegrænsning på markedsområderne for termoruder og  

 planglas hæmmer i sig selv mulighederne for nye udbyderes indtrængen på disse  

 markedsområder, og det er ikke påvist, at potentielle udbydere vil kunne  

 påvirke den nuværende markedssituation.
Det forhold, at aftalen mellem Scanglas A/S og V G Mortensen Holding A/S  

 er indgået mellem den største udbyder af termoruder - Scanglas A/S og VG Glas  

 A/S, samt at aftalen ligesom den øvrige del af aftalekompleksets købsaftaler  

 er af eksklusiv karakter, medfører, at aftalen ikke kan betragtes isoleret,  

 men må ses i sammenhæng med den øvrige del af aftalekomplekset, der må  

 antages at udøve en dominerende indflydelse på markedet.
Aftalen må derfor  

 anses for anmeldelsespligtig i henhold til konkurrencelovens § 5.
Der er ikke tale om en aftale inden for et koncernforhold, da indflydelsen  

 i de to fællesejede selskaber ikke kan henføres til et enkelt moderselskab,  

 men er delt mellem de to ejere af Jydsk Glassliberi A/S - VG Gunnar Mortensen  

 Holding A/S og Scanglas A/S.
Dette indebærer, at klagerne ikke kan udøve  

 bestemmende indflydelse over selskabet, og betyder, at klagerne i deres  

 beslutningsproces må inddrage den kendsgerning, at en beslutning i givet fald  

 kan udløse et krav om køb af VG Gunnar Mortensen Holdings A/S' aktier til en  

 nærmere fastsat pris.
Beslutningsprocessen i Jydsk Glassliberi A/S kan derfor  

 ikke sidestilles med beslutningsprocessen i en koncern.
Baggrunden for overhovedet at indgå en aftale mellem Scan-Gobain Glass A/S  

 og Jydsk Glassliberi A/S er netop, at der ikke består et koncernforhold  

 mellem de to selskaber.
Havde dette været tilfældet, ville et direktiv eller  

 lignende have været tilstrækkeligt til at pålægge Jydsk Glassliberi A/S de  

 forpligtelser, som aftalen indebærer, medens Scan-Gobain Glass A/S vil kunne  

 handle uafhængigt af de forpligtelser, der findes i den eksisterende aftale.
 Rådet finder ikke, at Scanglas A/S' efterfølgende overtagelse af VG Glas  

 A/S og Jydsk Glassliberi A/S har ændret grundlaget for ankesagen.
5. Ankenævnets bemærkninger Af de grunde, der er anført af rådet - herunder henset til de involverede  

 parters betydelige markedsandel og til markedsstrukturen i øvrigt - tiltræder  

 ankenævnet, at betingelsen for i medfør af konkurrencelovens § 5 at anse  

 klagerne for anmeldelsespligtige er opfyldt.
Det bemærkes herved, at nævnet  

 ikke kan tillægge det nogen betydning, at VG Glas A/S og Jydsk Glassliberi  

 A/S begge vil blive ejet af Scanglas A/S.
 Konkurrencerådets afgørelse af 2. maj 1991 stadfæstes.
 (* 1) Konkurrencerådet:
