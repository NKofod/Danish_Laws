Fremsat den 14. marts 2012 af transportministeren (Henrik Dam Kristensen) Forslag til Lov om ændring af lov om godkendelse og syn af køretøjer og af lov om ændring af lov om godkendelse og syn af køretøjer (Kontrolsyn af erhvervskøretøjer på firmaadressen, finansiering af tilsyn, videregivelse af data til kommercielle formål, bødestraf til ejer eller bruger for ikke at fremstille køretøj til syn) § 1 I lov nr. 473 af 9. juni 2004 om godkendelse og syn af køretøjer som ændret ved § 1 i lov nr. 255 af 30. marts 2011 og § 1 i lov nr. 469 af 18. maj 2011 foretages følgende ændringer:
 1. I § 11 indsættes stk. 2 og 3:
 »Stk. 2. Trafikstyrelsen kan som led i styrelsens tilsyn med synsvirksomheder og omsynsvirksomheder indtil 4 uger efter, at et erhvervskøretøj er blevet synet eller omsynet i en syns- eller omsynsvirksomhed, mod behørig legitimation og uden retskendelse foranstalte uanmeldt kontrolsyn af køretøjet på arealer, som køretøjsbrugeren, køretøjsejeren eller dennes virksomhed råder over i erhvervsmæssig henseende.
Stk. 3. Som led i Trafikstyrelsens tilsyn med synsvirksomheder og omsynsvirksomheder kan der udføres kontrol af erhvervskøretøjer ved vejsiden.« 2. Efter § 12 indsættes før overskriften før § 13:
»Videregivelse af data til kommercielle formål § 12 a.
Trafikstyrelsen kan udlevere data fra styrelsens registre mod vederlag med henblik på modtagerens kommercielle udnyttelse af disse data.
Stk. 2. Trafikstyrelsen kan fastsætte bestemmelser om anvendelse af og betaling for udleverede data, jf. stk. 1.« 3. § 15 affattes således:
»§ 15. Tilladelsesindehaverne skal betale et gebyr på 19 kr. pr. syn eller omsyn til staten.
Hvis gebyret ikke betales rettidigt, tillægges renter efter rentelovens regler for rente af pengekrav på formuerettens område.
Stk. 2. Det i stk. 1 nævnte gebyr reguleres én gang årligt pr. 1. januar med den af Finansministeriet fastsatte sats for det generelle pris- og lønindeks.
Det herefter fremkomne beløb afrundes til nærmeste hele kronebeløb.
Transportministeren bekendtgør eventuelle reguleringer hvert år, første gang pr. 1. januar 2013.
 Stk. 3. Det i stk. 1 nævnte gebyr skal dække udgifterne til Trafikstyrelsens syns- og omsynsaktiviteter, herunder til kontrol af erhvervskøretøjer ved vejsiden og af erhvervskøretøjer, der befinder sig på et areal, som køretøjsbrugeren, køretøjsejeren eller dennes virksomhed råder over i erhvervsmæssig henseende.
Stk. 4. Trafikstyrelsen kan fastsætte bestemmelser om gebyrets betaling og opkrævning, herunder regler om betaling for erindringsskrivelser.« § 2 I lov nr. 469 af 18. maj 2011 om ændring af lov om godkendelse og syn af køretøjer foretages følgende ændring:
 1. § 13, stk. 1, affattes således:
»Med bøde straffes den registrerede ejer eller bruger af et køretøj, der ikke fremstiller køretøjet til syn efter indkaldelse, jf. § 3, stk. 1, og den registrerede ejer eller bruger, der ikke efterkommer et påbud efter § 3, stk. 3.« § 3 Stk. 1. Loven træder i kraft den 1. juli 2012.
 Stk. 2. § 11, stk. 2, finder alene anvendelse på erhvervskøretøjer, der er synet eller omsynet efter lovens ikrafttræden.
Bemærkninger til lovforslaget 1. Lovforslagets formål og baggrund Periodiske syn har til formål at sikre en høj teknisk sikkerhed og vedligeholdelsesstand i danske køretøjer.
Køretøjer synes hvert andet år i en privat synshal, tunge erhvervskøretøjer dog hvert år.
Trafikstyrelsen fører tilsyn med synsvirksomhederne, hvor der foretages ca. 2500 årlige tilsyn, hvoraf hovedparten er kontrolsyn af netop synede køretøjer.
Endvidere opgøres statistik over samtlige syn og omsyn.
Synskvaliteten har igennem en årrække generelt været tilfredsstillende, men Trafikstyrelsen kan se en udvikling i risikomønstret ved lastbiler.
Der er konstateret en stigning i omsynsprocenten fra 15 % i 2008 til 24 % i 1. halvår af 2011. Dette vurderes at afspejle en generelt dårligere vedligeholdelsesstandard og flere ældre lastbiler, begge dele formentlig som følge af den økonomiske krise.
Dette tyder på, at der kører lastbiler i ringere tilstand på landevejene end tidligere.
Endvidere konstaterer Trafikstyrelsen, at en relativ stor andel af lastbiler ikke lever op til de tekniske krav, når de kører på vejene, bl.a. fordi de har fejl selv kort tid efter at have været i synshallen.
Af de godt 200 lastbiler, der årligt udpeges selektivt af politiet og kontrolleres af styrelsens inspektører ved vejsiden, sendes nu ca. 1/3 til syn i en synshal med mistanke om alvorlige fejl og mangler.
Tendensen har været stigende.
I 2009 blev 24 pct. af de udtagne lastbiler sendt til syn.
I 2010 steg det til 35 pct., og for 2011 er tallet 38 pct.
De gældende lovbestemmelser giver ikke mulighed for at tilrettelægge et tilsyn med syns- og omsynsvirksomheder, der afspejler det givne risikomønster, f.eks. gennem øget brug af syn ved vejsiden.
Generelt er der brug for et tilsyn, der mere konsekvent baserer sig på en risikovurdering, så tilsynet kan sættes ind der, hvor det giver maksimal effekt  uanset om det er i synshallen, på landevejen eller på køretøjsejernes adresse eller andet areal, som disse råder over - kort tid efter et syn.
 Det foreslås, at Trafikstyrelsen som led i styrelsens tilsyn med syns- og omsynsvirksomheder mod behørig legitimation og uden retskendelse får adgang til at foretage uanmeldt kontrolsyn af erhvervskøretøjer i en periode på indtil 4 uger efter et syn eller omsyn.
 Det foreslås endvidere at indsætte en bestemmelse om, at kontrol af erhvervskøretøjer ved vejsiden er en del af Trafikstyrelsens tilsyn.
 Lovforslaget indeholder i tilknytning hertil forslag om, at provenuet fra det gebyr, som køretøjsejerne gennem syns- og omsynsvirksomhederne betaler til staten pr. syn/omsyn, kan anvendes til en bredere tilsynsaktivitet for Trafikstyrelsens inspektører.
 Det foreslås endvidere, at der åbnes mulighed for, at Trafikstyrelsen kan sælge data fra styrelsens registre med henblik på modtagerens kommercielle udnyttelse af disse data.
2. Kontrolsyn af erhvervskøretøjer på firmaadressen 2.1 Gældende ret I henhold til færdselsloven er ejeren eller den person, som har varig rådighed over køretøjet (brugeren), ansvarlig for, at køretøjet altid er i lovlig stand.
Den systematiske kontrol med, om dette er tilfældet, reguleres af synsloven, som indeholder regler om periodiske syn, tilsynet med syns- og omsynsvirksomheder m.v.
Hertil kommer, at politiet med udgangspunkt i færdselsloven stikprøvevis kontrollerer køretøjer på vejene.
Trafikstyrelsen bidrager med køretøjsteknisk ekspertise i visse vejkontroller af tunge køretøjer.
Der er dermed tale om, at de to love supplerer hinanden.
I dag foretager Trafikstyrelsen langt hovedparten af sine kontrolsyn i synshallerne.
Trafikstyrelsen kan til enhver tid foranstalte uanmeldt tilsyn med en synsvirksomhed, herunder kontrol af, om de køretøjer, der har været eller er under syn eller omsyn hos tilladelsesindehaveren, og som befinder sig på dennes område, er synet eller omsynet korrekt.
 Trafikstyrelsen eller politiet har også mulighed for skriftligt at indkalde et registreret eller godkendt køretøj til syn med henblik på kontrol af, om det opfylder reglerne , jf. § 2, stk. 2, i lov om godkendelse og syn af køretøjer.
Endvidere har Trafikstyrelsen mulighed for at foretage syn ved vejsiden i medfør af færdselslovens § 77. Dette er udmøntet administrativt ved § 1, stk. 2, i cirkulæreskrivelse nr. 75 af 4. december 2008 om syn ved vejsiden (»§ 77-syn«) af tunge køretøjer med henblik på undersøgelse for fejl og mangler.
Bestemmelsen har følgende ordlyd: »Syn ved vejsiden udføres tillige som led i Færdselsstyrelsens (nu Trafikstyrelsens) tilsyn med syns- og omsynsvirksomhederne.« 2.2 Transportministeriets overvejelser og lovforslagets indhold Samlet er de nuværende tilsynsmuligheder ikke tilstrækkelige til at kunne foretage et effektivt kontrolsyn af især tunge køretøjer.
Der er behov for at kunne foretage kontrolsyn på firmaadressen, da det markant øger mulighederne for at kontrollere flere køretøjer med samme ejer.
Her kan det kontrolleres, om enkelte synsvirksomheder »presses« af store kunder (flådeejere). Mange synsvirksomheder er små og ofte med en spinkel økonomi.
Endvidere er der aktuelt overkapacitet på synsmarkedet.
Der er derfor risiko for, at storkunder kan udøve et økonomisk pres for at få køretøjerne lempeligt gennem syn, særligt når synet foregår hos flådeejeren på dennes adresse.
Trafikstyrelsen har i dag hjemmel til at følge en synsmedarbejder under et flådesyn på firmaadressen, men det er praktisk umuligt at afdække evt. systematiske lempelige syn, når tilsynsinspektøren først er dukket op.
I henhold til grundlovens § 72 kræver adgang uden retskendelse udtrykkelig lovhjemmel.
Det foreslås derfor, at der etableres hjemmel til som et led i Trafikstyrelsens tilsyn med syns- og omsynsvirksomheder at foretage kontrolsyn af et køretøj på et areal, som køretøjets ejer/bruger eller dennes virksomhed råder over, i en periode på op til 4 uger efter, at det har forladt synsvirksomheden.
Adgang til dette areal foreslås i lighed med, hvad der er tilfældet for tilsynets adgang til synshaller i den gældende lov, at kunne ske uden retskendelse.
 Der vil ikke blive foretaget kontrolsyn uden retskendelse på køretøjer, der befinder sig på en ejendom, der alene tjener som privatadresse, da det vurderes ikke at være nødvendigt for at opfylde det ønskede formål.
Trafikstyrelsen har data om, hvilke køretøjer, der nyligt er synet.
Ved uanmeldt tilsynsbesøg på firmaadressen kan nyligt synede køretøjer kontrolleres.
En sådan kontrol vil endvidere ikke være mere indgribende for ejeren end en tilbageholdelse i synsvirksomheden, hvor køretøjet ofte må forventes at skulle ud i drift.
Denne udvidede tilsynshjemmel begrænses alene til erhvervskøretøjer.
Kontrol af køretøjer på firmaadressen tænkes i praksis administreret på lignende måde, som det i dag sker omkring en synshal, hvor Trafikstyrelsen udtager et nysynet køretøj til kontrol i umiddelbar forlængelse af et syn.
Såfremt det ved kontrollen af køretøjet viser sig, at det ikke opfylder gældende bestemmelser, kan Trafikstyrelsen inddrage køretøjets synsgodkendelse, jf. § 35 i bekendtgørelse nr. 724 af 24. juni 2011 om virksomheder, der foretager syn af køretøjer, og indkalde det til et nyt syn, jf. § 2, stk. 2, i lov om godkendelse og syn af køretøjer.
Når det viser sig, at synet ikke er gennemført korrekt, pålægges synsvirksomheden en sanktion, som er afhængig af forseelsens alvor.
På firmaadressen vil Trafikstyrelsens inspektører foretage den samme afvejning af det konkrete kontrolbehov med hensynet til virksomhedens forretningsdrift, således at der drages omsorg for, at kontroller over for en virksomhed ikke er mere indgribende, end hvad der er nødvendigt for at opnå formålet.
Kontrolsyn på firmaadressen vil typisk ske, når tilsynsruten gør det hensigtsmæssigt.
Jo mere en risikoanalyse peger på, at en given synsvirksomheds køretøjer bør kontrolleres, jo større er Trafikstyrelsens incitament til at aflægge tilsynsbesøg i de virksomheder, hvis køretøjer er blevet synet af den pågældende synsvirksomhed.
 Kontrolsyn vil blive foretaget i overensstemmelse med lov nr. 442 af 9. juni 2004 om retssikkerhed ved forvaltningens anvendelse af tvangsindgreb og oplysningspligter.
Derudover foreslås det at indsætte en bestemmelse om, at også kontrol af erhvervskøretøjer ved vejsiden er en del af Trafikstyrelsens tilsyn med syns- og omsynsvirksomheder.
Der er alene tale om en præcisering af den nuværende tilstand.
3. Anvendelse af gebyrprovenu 3.1 Gældende ret Af den gældende synslov fremgår, at indehavere af tilladelser til at foretage syn og omsyn skal betale et omkostnings- og formålsbestemt gebyr pr. syn eller omsyn til staten (Trafikstyrelsen). Gebyret betales i sidste instans af bilejerne via prisen for bilsynet.
Gebyrets størrelse, som p.t. er fastsat til 22 kr. pr. syn/omsyn, er fastlagt på grundlag af bemærkningerne til lovens § 15, stk. 1. Følgende fremgår af forarbejderne: »Den foreslåede bestemmelse fastlægger, at syns- og omsynsvirksomhederne skal betale et omkostnings- og formålsbestemt gebyr.
Gebyret skal dække udgifterne til tilsyn på markedet, udarbejdelse af uddannelsesplaner, vejledning til virksomheder, udsendelse af indkaldelser til syn samt behandling af klager over syns- og omsynsvirksomheder.« I henhold til lovens § 15, stk. 2, kan Trafikstyrelsen fastsætte nærmere bestemmelser om gebyrets størrelse, betaling og opkrævning.
Denne hjemmel er udmøntet i bekendtgørelsen om synsvirksomheder, hvori det bl.a. bestemmes, at indehavere af en tilladelse til at foretage syn betaler 22 kr. til Trafikstyrelsen for hvert syn eller omsyn.
 Syn ved vejsiden er ikke nævnt direkte i relation til gebyrer i forarbejderne til den gældende synslov, men er nævnt i færdselslovens § 77 og cirkulæreskrivelse nr. 75 af 4. december 2008, jf. pkt. 2.1 ovenfor.
Denne bestemmelse har Trafikstyrelsen hidtil udmøntet således, at en sjettedel af udgifterne til syn ved vejsiden statistisk finansieres med gebyrindtægterne, mens den øvrige del af finansieringen finansieres af Trafikstyrelsens almindelige finanslovsbevilling.
Denne sjettedel fremkommer ved at sammenholde en antagelse af, at der er en ligelig fordeling på årets måneder af, hvornår lastbilerne på vejene senest er synet/omsynet, med en grænse på to måneder for, hvor langt man med rimelighed kan gå tilbage i tiden og antage, at eventuelle fejl også har været til stede ved det seneste syn/omsyn.
 Trafikstyrelsen har dermed i dag ikke mulighed for at gebyrfinansiere et større antal syn ved vejsiden end den nævnte sjettedel.
Samlet gennemfører Trafikstyrelsen i dag ca. 200 syn ved vejsiden årligt.
Der anvendes skønsmæssigt ca. 0,5 årsværk til denne opgave.
Det forventes, at Trafikstyrelsen vil kunne forøge indsatsen på området med 50 % i 2012.
3.2 Transportministeriets overvejelser og lovforslagets indhold Med det nuværende risikomønster vurderes det at være hensigtsmæssigt at øge antallet af syn ved vejsiden.
Det vil både kunne identificere flere lastbiler, der ikke er i lovlig stand, og have en præventiv effekt.
 Omvendt kan tilsynet med visse synsvirksomheder godt reduceres, da resultaterne her over lang tid har været tilfredsstillende (lav risiko).
Trafikstyrelsens tilsynsindsats er finansieret af et gebyr, som betales ved hvert enkelt syn eller omsyn  22 kr. i 2011. Gebyret betales af køretøjsejerne gennem virksomhederne til Trafikstyrelsen.
Styrelsens tilsyn skal med de nuværende hjemler altovervejende foretages i (om)synshallerne.
 Det kræver således klarere lovhjemmel at anvende gebyrindtægter til et øget antal syn ved vejsiden.
 Lovforslaget indebærer tilvejebringelse af en klar lovhjemmel til at kunne anvende gebyrindtægterne til at foretage tilsyn andre steder, f.eks. ved vejsiden, hvor det foregår sammen med politiet.
 Lovforslaget danner således basis for, at gebyret  baseret på jævnligt opdaterede risikoanalyser fra Trafikstyrelsen  vil kunne anvendes målrettet på tiltag, der fremmer den køretøjstekniske færdselssikkerhed, f.eks. gennem en øget indsats af syn ved vejsiden.
Samlet lægges der ikke op til en øget ressourceindsats, men til at den eksisterende tilsynsindsats kan prioriteres efter det aktuelle risikomønster.
Gebyret nedsættes samtidig til 19 kr. pr. syn/omsyn.
4. Udlevering af synsdata mod vederlag Autobranchen har gennem nogen tid efterspurgt visse synsdata, som findes i Trafikstyrelsens registre med henblik på at udnytte disse data kommercielt.
Der kan f.eks. være tale om hyppige fejltyper på bestemte bilmodeller eller statistiske data vedr. resultat af syn og omsyn.
Lovforslaget indeholder på den baggrund en bestemmelse om, at Trafikstyrelsen mod vederlag kan videregive data fra styrelsens registre til modtagerens kommercielle udnyttelse.
Dette kan eventuelt ske efter en bearbejdning af de omhandlede data i Trafikstyrelsen.
 Trafikstyrelsen bemyndiges til at fastsætte nærmere bestemmelser om modtagerens anvendelse af og betaling for udleverede data.
5. Økonomiske konsekvenser for stat, regioner og kommuner Forslaget indebærer en vis omprioritering inden for Trafikstyrelsens eksisterende økonomiske rammer.
Forslaget har ikke økonomiske konsekvenser for regioner og kommuner.
6. Administrative konsekvenser for stat, regioner og kommuner Forslaget indebærer en samlet effektivisering af Trafikstyrelsens tilsyn fordelt på syns- og omsynsvirksomheder, syn ved vejsiden og på arealer, som køretøjets ejer eller bruger eller dennes virksomhed råder over.
 7. Administrative konsekvenser for erhvervslivet.
Tilsyn på firmaadressen kan foretages, mens erhvervskøretøjer ikke er i brug.
Dette vurderes at være mindre indgribende i virksomhedernes daglige drift end kontrolsyn umiddelbart efter et syn i synshallen.
8. Økonomiske konsekvenser for erhvervslivet Forslaget indebærer en gebyrreduktion i forbindelse med syn og omsyn.
9. Administrative konsekvenser for borgere Forslaget har ikke administrative konsekvenser for borgere.
10. Miljømæssige konsekvenser Forslaget har ikke miljømæssige konsekvenser.
11. Forholdet til EU-retten Forslaget har ikke EU-retlige aspekter.
12. Høring Lovforslaget har været i høring hos følgende organisationer m.v.:
 Fælles Fagligt Forbund, Autobranchens Udviklingscenter/EUC Nord, Bilbranchen, Centralforeningen af Autoreparatører i Danmark, CO II, Danmarks Automobilforhandlerforening, Dansk Bilforhandler Union, Dansk Erhverv, Dansk Metal, Dansk Transport og Logistik, Danske Bilimportører, Danske Busvognmænd, Danske Synsvirksomheder, FDM, Forbrugerrådet, Foreningen af Danske Vognfabrikker, Foreningen af Politidirektører i Danmark, Foreningen af Vognimportører i Danmark, HK/Stat, LO, Dansk Lokalsyn, Motorcykelbranchens Landsforbund, Rådet for Sikker Trafik, Foreningen af Omsynsvirksomheder i Danmark, FDL  Frie Danske Lastbilvognmænd, Forenede Danske Amerikanerbilklubber, Sammenslutning af Køretøjsbyggere og Autooprettere i Danmark.
Bemærkninger til lovforslagets enkelte bestemmelser Til § 1 Til nr. 1 Det foreslås i stk. 2 som noget nyt, at Trafikstyrelsen som et led i styrelsens tilsyn med syns- og omsynsvirksomheder mod behørig legitimation og uden retskendelse kan få adgang til at foretage uanmeldt kontrolsyn af en virksomheds erhvervskøretøjer, som er synet inden for en kortere periode (op til 4 uger), på et areal, som køretøjsbrugeren, køretøjsejeren eller dennes virksomhed råder over i erhvervsmæssig henseende.
Ved erhvervskøretøjer forstås køretøjer, der anvendes som led i erhvervsmæssig aktivitet.
Bestemmelsen tænkes i første omgang anvendt på tunge erhvervskøretøjer (lastbiler og busser), men omfatter også andre erhvervskøretøjer, f.eks. varebiler og taxier.
Der vil typisk være tale om en virksomheds forretningsadresse, men adgangen omfatter også andre arealer, som køretøjets ejer eller bruger råder over, f.eks. en virksomheds filialadresser, lejede parkeringsarealer m.v. 4-ugers-fristen er sammenfaldende med den gældende klagefrist over et synsresultat.
En afgrænsning af perioden er hensigtsmæssig, idet det ved længere perioder vil blive stadig vanskeligere ved et kontrolsyn at fastslå, hvilke fejl og mangler det pågældende køretøj var behæftet med ved synet.
Adgangen til en virksomheds arealer giver alene Trafikstyrelsen mulighed for at foretage kontrolsyn af et erhvervskøretøj som led i styrelsens tilsyn med syns- og omsynsvirksomheder.
Kontrollerne vil blive foretaget i overensstemmelse med Lov nr. 442 af 9. juni 2004 om retssikkerhed ved forvaltningens anvendelse af tvangsindgreb og oplysningspligter.
Efterforskning af om virksomhedens ejer har begået noget strafbart forhold, f.eks. montering af ulovligt udstyr på et køretøj, foretages af politiet efter retsplejelovens regler om strafferetspleje og falder således uden for bestemmelsens anvendelsesområde.
I stk. 3 foreslås det, at det indsættes i loven, at »syn ved vejsiden«, som foretages i samarbejde med politiet, indgår i Trafikstyrelsens tilsyn på lige fod med styrelsens andre tilsynsaktiviteter i relation til syns- og omsynsvirksomheder.
Dette er også tilfældet i dag, hvor denne aktivitet er omfattet af Transportministeriets Cirkulæreskrivelse nr. 75 af 4. december 2008 om syn ved vejsiden af tunge køretøjer med henblik på undersøgelse for fejl og mangler.
 Der er således ingen proceduremæssig eller indholdsmæssig forskel mellem de fremtidige »syn ved vejsiden« og de hidtil kendte.
Til nr. 2 Med bestemmelsen gives Trafikstyrelsen i stk. 1 mulighed for mod vederlag at videregive data fra styrelsens registre med henblik på modtagerens kommercielle udnyttelse heraf.
Disse data kan f.eks. være hyppige fejltyper på bestemte bilmodeller eller statistiske data vedr. resultatet af syn og omsyn.
Alle data vil være anonymiseret.
Der er alene tale om data, der ikke kan henføres til personer, og persondataloven finder dermed ikke anvendelse.
Der vil således ikke blive udleveret ejer-/brugeroplysninger.
 Der vil være tale om en indtægtsdækket aktivitet i Trafikstyrelsen.
Baggrunden for bestemmelsen er, at Trafikstyrelsen har konstateret en kommerciel efterspørgsel fra bl.a. autobranchen efter køretøjstekniske data, som styrelsen i medfør af sin administration af syns- og omsynsområdet er i besiddelse af.
Der er alene tale om videregivelse af data med henblik på virksomheders videre kommercielle udnyttelse af data.
Der opkræves betaling herfor hos modtageren.
Det eksisterende bilsynsgebyr kan rimeligvis ikke dække omkostninger forbundet med leverance af data til kommerciel brug i andre brancher.
 Køretøjsejere vil fortsat vederlagsfrit have adgang til individuelle data vedrørende det enkelte køretøj via Trafikstyrelsens hjemmeside.
 Det vil blive præciseret over for datamodtagere, at kommercielle aktiviteter, der udføres på grundlag af modtagne køretøjstekniske data, er underlagt reglerne i lov om markedsføring.
 Den foreslåede bestemmelse ændrer ikke på retten til aktindsigt, herunder mulighed for at kræve betaling herfor.
 Eventuelle indtægter i 2012 fra salg af data optages direkte på lov om tillægsbevilling for 2012.
 I stk. 2 bemyndiges Trafikstyrelsen til at fastsætte bestemmelser om anvendelse af og betaling for udleverede data.
Til nr. 3 Med den foreslåede bestemmelse lovfæstes i stk. 1 det nugældende gebyr, som køretøjsejerne gennem syn- og omsynsvirksomheder i dag betaler pr. syn/omsyn til staten.
Gebyret er omkostningsbestemt og nedsættes til 19 kr. pr. syn/omsyn, bl.a. som følge af effektiviseringer i Trafikstyrelsen.
 I stk. 2 anføres, at beløbet justeres årligt pr. 1. januar med den af Finansministeriet fastsatte sats for det generelle pris- og lønindeks, og således at justering alene foretages, når der er basis for afrunding til nærmeste hele krone, som afviger fra det gældende gebyr.
Samtidig anføres det i stk. 3, at anvendelsesområdet for gebyret gøres bredere.
Fremover vil Trafikstyrelsen kunne anvende gebyrprovenuet bredt inden for styrelsens syns- og omsynsaktiviteter, hvilket f.eks. indebærer, at syn ved vejsiden og på firmaadresser kan finansieres hermed i højere grad, end det i dag er tilfældet.
I henhold til stk. 4 kan Trafikstyrelsen fastsætte bestemmelser om betaling og opkrævning.
Gebyret opkræves månedsvis af Trafikstyrelsen, men der vil kunne fastsættes en bagatelgrænse, således at gebyret alene opkræves årligt.
Til § 2 I bestemmelsen præciseres, at Trafikstyrelsen kan udstede administrative bødeforelæg til en registreret ejer eller en registreret bruger ved manglende fremstilling til syn efter indkaldelse og manglende efterkommelse af påbud om aflevering af nummerplader, jf. synslovens § 13 a, som blev indsat i loven ved lov nr. 469 af 18. maj 2011 om ændring af lov om godkendelse og syn af køretøjer.
Der er alene tale om en præcisering af ordet »sit« i den gældende lovs § 3, stk. 1, der lyder således: »Med bøde straffes den, der ikke fremstiller sit køretøj til syn efter indkaldelse«, som der henvises til i den gældende lovs § 13 a.
Til § 3 Loven foreslås at træde i kraft den 1. juli 2012.
