 1. Det er et grundlæggende krav til forvaltningen, at afgørelser  

 skal træffes så hurtigt, som det er muligt og forsvarligt.
 Spørgsmålet om, hvor hurtigt en forvaltningsmyndighed kan behandle sine  

 sager, er bl.a. et spørgsmål om, hvilke sagsbehandlingsrutiner myndigheden  

 følger.
Generelt bør myndighederne tilrettelægge sagsbehandlingen således, at der  

 hurtigst muligt efter modtagelsen af en henvendelse foretages en første  

 gennemgang og vurdering af sagen bl.a. med henblik på at afklare, om man er  

 rette myndighed, eller om henvendelsen skal videresendes til en anden del af  

 den samme myndighed eller eventuelt til en anden myndighed.
Er man rette  

 myndighed, må der tages stilling til, hvilke sagsbehandlingsskridt sagen  

 giver anledning til.
Med en sådan screening eller visitation, der foretages hurtigt efter  

 modtagelsen, kan det sikres, at der ikke indtræder unødige forsinkelser  

 f.eks. ved, at en henvendelse ligger i lang tid, inden den videresendes til  

 rette vedkommende, eller ved, at myndigheden først lang tid efter sagens  

 modtagelse indhenter udtalelser til brug for sagens behandling.
En sådan  

 fremgangsmåde giver også mulighed for en hurtig afklaring af, om sagen er af  

 hastende karakter og derfor bør prioriteres.
Det kan næppe lade sig gøre at opstille absolutte regler om, hvor hurtigt  

 en myndighed skal behandle sine sager.
Selv inden for de enkelte typer af  

 sager, som en myndighed beskæftiger sig med, vil der kunne være forhold, der  

 gør, at en sag trækker ud.
Det kan f.eks. skyldes, at det er nødvendigt at  

 fremskaffe vanskeligt tilgængelige oplysninger eller at foretage mere  

 generelle og principielle overvejelser.
Efter regeringens opfattelse vil det imidlertid generelt set være  

 hensigtsmæssigt, at en myndighed opstiller nærmere målsætninger for, hvor  

 hurtigt man tilstræber at kunne behandle sine sager.
Selv om sådanne  

 målsætninger som nævnt næppe kan være absolutte, kan de virke som en  

 yderligere ansporing og inspiration til at imødekomme kravet om hurtig  

 sagsbehandling.
2. På den baggrund skal Justitsministeriet efter beslutning i  

 regeringen henstille , at de enkelte ministerier, styrelser m.v. opstiller  

 målsætninger for, hvor hurtigt man vil tilstræbe at behandle sager, hvor  

 forvaltningen skal træffe afgørelser i forhold til borgerne.
For sagstyper,  

 der sjældent forekommer, eller hvor der gør sig særlige forhold gældende, kan  

 man undlade at opstille mål for sagsbehandlingstider.
De målsætninger, der opstilles, skal på samme tid være forsvarlige og  

 realistiske.
På den ene side bør målsætningerne således være udtryk for  

 sagsbehandlingstider, der er acceptable for borgerne, også i sager, der efter  

 deres karakter kræver en særligt hurtig behandling.
På den anden side må  

 målsætningerne også være afpasset efter, hvad myndighederne selv anser for  

 realistisk.
Kræver visse sager af den pågældende type mere sagsbehandlingstid  

 end andre, kan der opstilles forskellige mål for undergrupper inden for samme  

 sagstype.
De enkelte ministerier, styrelser m.v. bør udarbejde en oversigt over de  

 opstillede mål for sagsbehandlingstider.
Oversigten er offentligt  

 tilgængelig.
Opstillingen af målsætninger bør suppleres med en ordning, der løbende gør  

 det muligt at kontrollere overholdelsen af - og eventuelt justere -  

 målsætningerne.
Der kan f.eks. være tale om, at der periodevis afgives  

 indberetninger til en central instans i den enkelte styrelse m.v. om,  

 hvorvidt målsætningerne har kunnet overholdes.
Det kan i den forbindelse  

 blive aktuelt at ændre målsætningerne, enten fordi det har vist sig, at  

 sagerne ikke kan færdigbehandles inden for de opstillede mål, eller fordi det  

 tværtimod har vist sig, at der kan opstilles mål om endnu kortere  

 sagsbehandlingstider.
Borgeren bør under alle omstændigheder - hvor der ikke er fastsat særlige  

 frister f.eks. i vejledninger - have et svar fra myndigheden inden 1 måned  

 efter sagens modtagelse.
Træffer myndigheden afgørelse i sagen inden 1 måned,  

 udgøres svaret af afgørelsen.
Er det ikke muligt at træffe afgørelse inden  

 for denne frist, kan et foreløbigt svar til den pågældende bestå i, at  

 myndigheden bekræfter at have modtaget sagen og oplyser, hvorpå sagen beror  

 og så vidt muligt, hvornår en afgørelse kan forventes at foreligge.
På områder, hvor der er gennemført særlige lovregler om spørgsmål, der er  

 omfattet af denne cirkulæreskrivelse, gælder henstillingerne i tilsvarende  

 omfang ikke.
Som eksempel kan nævnes lovgivningens frister for svar i sager  

 om aktindsigt.
