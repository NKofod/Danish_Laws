Tidspunktet for afgørelsen af, om en klage bør tillægges opsættende virkning Udtalt, at det forhold, at den sociale ankestyrelse traf afgørelse af, om en klage til ankestyrelsen burde tillægges opsættende virkning, i forbindelse med afgørelsen af selve klagen (der vedrørte et tilbagebetalingskrav) indebar, at det var udelukket, at anmodningen om opsættende virkning ved styrelsens afgørelse kunne tillægges nogen praktisk betydning med hensyn til berostillelse af tilbagebetalingen.
 Fundet, at det havde været rigtigst, om den sociale ankestyrelse straks efter modtagelsen af klagen over et amtsankenævns afslag på en anmodning om opsættende virkning havde taget stilling til dette spørgsmål.
(J. nr. 1981-745-051) Under den sociale ankestyrelses behandling af en klage fra A over beregningsgrundlaget for et tilbagebetalingskrav klagede A i skrivelse af 20. december 1980 til den sociale ankestyrelse over, at amtsankenævnet for Sønderjyllands amt den 4. december 1980 havde afslået en ansøgning fra ham om at tillægge den indgivne klage over amtsankenævnets afgørelse opsættende virkning.
I den anledning meddelte ankestyrelsen i skrivelse af 13. april 1981 A, at styrelsen under behandlingen af sagen om tilbagebetalingskravet også ville tage stilling til amtsankenævnets afslag »på opsættende virkning«.
Ankestyrelsen tilføjede, at sagen snarest ville blive mødebehandlet i styrelsen.
 Ankestyrelsen traf ved skrivelse af 11. juni 1981 afgørelse om såvel tilbagebetalingskravet som spørgsmålet om opsættende virkning.
 I en skrivelse til A udtalte jeg følgende:
» den sociale ankestyrelse (traf) afgørelse af spørgsmålet, om Deres klage til ankestyrelsen burde tillægges opsættende virkning (i den betydning, at tilbagebetalingen blev sat i bero, indtil styrelsens afgørelse forelå) i forbindelse med afgørelsen om størrelsen af tilbagebetalingskravet.
At denne behandlingsmåde ville blive anvendt, havde den sociale ankestyrelse truffet afgørelse om og givet Dem meddelelse om i skrivelse af 13. april 1981.
Det forhold, at disse to spørgsmål blev behandlet samlet - og dermed beslutningen i april 1981 om, at spørgsmålene skulle behandles samlet - indebar, at det var udelukket, at Deres anmodning om opsættende virkning ved ankestyrelsens afgørelse kunne tillægges nogen praktisk betydning med hensyn til berostillelse af tilbagebetalingen af pensionsbeløbet.
Ved ankestyrelsens afgørelse af spørgsmålet kunne styrelsen alene udtale  sin vurdering af ankenævnets afgørelse.
Efter min opfattelse havde det  været rigtigst, om den sociale ankestyrelse straks efter modtagelsen af Deres skrivelse af 20. december 1980, der  indeholdt  en klage over ankenævnets afgørelse af 4. december 1980  i en skrivelse til Dem havde taget stilling til dette spørgsmål.
Jeg lægger herved til grund, at afgørelsen om størrelsen af tilbagebetalingskravet ved ankestyrelsens modtagelse af Deres skrivelse af 20. december 1980 ikke stod umiddelbart foran sin afgørelse.
 Jeg har gjort den sociale ankestyrelse bekendt med min opfattelse.
