Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 11-520-18538 og 11-520-18539 Skadevolder blev ved retten fundet skyldig i forsøg på manddrab ved at have skudt mod en forurettet, som undgik at blive ramt, idet han kastede sig mod jorden.
Ansøgerne var en mor og datter som befandt sig i nabohuset til skudepisoden.
De to ansøgere havde siddet og set TV, da de på et tidspunkt hørte to skud, som endvidere ramte deres hus.
 Nævnet fandt ikke, at ansøgerne havde været så tæt på begivenhedernes centrum, at forholdet var omfattet af offererstatningsloven.
Nævnet lagde vægt på, at ansøgerne befandt sig inde i huset, da skudepisoden fandt sted og således ikke havde været i direkte kontakt med skadevolder eller havde overværet episoden.
Nævnet lagde endvidere vægt på, at skuddene ikke var tiltænkt ansøgerne eller deres nærmeste samt på, at ansøgerne ikke havde lidt fysisk skade ved episoden.
