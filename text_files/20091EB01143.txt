Bilag 1 Beretning afgivet af Miljø- og Planlægningsudvalget den 15. september 2010 Beretning over Forslag til folketingsbeslutning om fjernelse af skibsvrag fra kyster og kystnære marine områder [af Mette Gjerskov (S) m.fl.] 1. Udvalgsarbejdet Beslutningsforslaget blev fremsat den 9. april 2010 og var til 1. behandling den 27. april 2010. Beslutningsforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet beslutningsforslaget i 4 møder.
2. Tilkendegivelse fra miljøministeren Miljøministeren har over for udvalget tilkendegivet følgende:
 Jeg vil hermed give et tilsagn om, at By- og Landskabsstyrelsen sammen med de øvrige berørte myndigheder vil indhente yderligere viden om problemets omfang.
Reglerne om håndtering af skibe og skibsvrag hører under forskellige ministerier afhængig af omstændighederne, og ingen af de berørte ministerier ligger inde med nye oplysninger om, hvor stort problemet reelt er.
Umiddelbart vurderes det dog, at der er tale om et forholdsvist begrænset antal fartøjer.
Generelt er det vigtigt at være opmærksom på, at selv om et skib er blevet til et vrag, tilhører det fortsat ejeren af skibet.
Der er ikke krav om obligatorisk registrering af mindre skibe incl. lystbåde, og ejeren kan således ofte ikke identificeres.
En eventuel regulering af området vil således sandsynligvis forudsætte registrering og evt. forsikring af et meget stort antal skibe, fortrinsvis lystbåde.
Det vil derfor kunne medføre betydelige konsekvenser for borgerne, samtidig med at indsatsen vil medføre administrative omkostninger og formentligt betydelige samfundsøkonomiske omkostninger.
Et andet uafklaret spørgsmål er, om en eventuel fremtidig regulering vil skulle omfatte andre skibe end danske, og i så fald skal en sådan være i overensstemmelse med international ret.
Jeg er derfor enig i, at det kan være hensigtsmæssigt, at få mere viden om problemets omfang, og jeg vil derfor anmode de berørte myndigheder om at iværksætte dette.
Desuden vil jeg anmode By- og Landskabsstyrelsen om at tage kontakt til vore nabolande for at høre, hvordan de har håndteret problemet.
 Der er dermed tale om en ganske omfattende opgave, som forudsætter inddragelse af og koordinering med en række ressortområder, hvorfor jeg forventer, at der først kan foreligge et resultat ultimo dette år.
 Jeg vil umiddelbart derefter orientere Folketingets Miljø- og Planlægningsudvalg om resultatet af arbejdet.
3. Politiske bemærkninger Udvalget anerkender, at det er et problem, at forladte skibe, skibsvrag og skrottede skibe m.v. ikke er omfattet af gældende regler.
Det betyder, at mindre fartøjer frit kan efterlades på søterritoriet, uden at myndighederne har mulighed for at gribe ind og kræve dem fjernet, medmindre de udgør en miljømæssig risiko på grund af udslip af kemikalier, en risiko for kystbeskyttelsen eller en fare for sejladssikkerheden.
Udvalget har noteret sig miljøministerens tilsagn om at undersøge problemets omfang forud for indførelse af regler på området.
Udvalget ønsker en løsning, der sikrer, at Danmark ikke ender som skibskirkegård for skibe fra andre lande.
Miljøministeren opfordres derfor til at iværksætte en undersøgelse af problemets omfang og mulige virkemidler til at sikre indgriben fra myndighederne, således at resultatet af undersøgelsen kan foreligge senest den 31. december 2010.
 P.u.v.
Ida Auken formand Bilag 1 Oversigt over bilag vedrørende B 216 Bilagsnr.
