Betænkning afgivet af  

 Arbejdsmarkedsudvalget den 2. maj 2001 Betænkning over Forslag til lov om ændring af lov om  

 arbejdsmiljø og lov om visse havanlæg (Bedriftssundhedstjenesternes arbejde med sundhedsfremme,  

 ret for den ansatte til at forlade sin arbejdsplads ved en alvorlig og  

 umiddelbar fare, udbyderansvar, stramning af bygherreansvaret, gebyr for  

 tilsyn med virksomheder i arbejdsmiljømæssigt særligt  

 belastede brancher, administrative bøder m.v.) [af arbejdsministeren (Ove Hygum)] 1. Ændringsforslag Arbejdsministeren har stillet 3 ændringsforslag.
2. Udvalgsarbejdet Lovforslaget blev fremsat den 22. februar 2001 og var til  

 1. behandling den 13. marts 2001. Lovforslaget blev efter 1. behandling  

 henvist til behandling i Arbejdsmarkedsudvalget.
Møder Udvalget har behandlet lovforslaget i 5 møder.
Høring Udkast til lovforslaget har inden fremsættelsen  

 været sendt i høring, og arbejdsministeren sendte den 29.  

 november 2000, den 22. januar 2001 og den 30. januar 2001 disse udkast til  

 udvalget, jf. alm. del - bilag 83, 147 og 168. Den 1. marts 2001 sendte  

 arbejdsministeren de indkomne høringssvar til udvalget.
Skriftlige henvendelser Udvalget har i forbindelse med udvalgsarbejdet modtaget 1  

 skriftlig henvendelse fra Foreningen af Rådgivende Ingeniører  

 (F.R.I.).
Spørgsmål Udvalget har stillet 26 spørgsmål til  

 arbejdsministeren til skriftlig besvarelse, som denne har besvaret. 2 af  

 disse spørgsmål og arbejdsministerens svar herpå er  

 optrykt som bilag til betænkningen.
3. Indstillinger og politiske bemærkninger Et flertal i udvalget (S, SF, RV, EL og KRF)  

 indstiller lovforslaget til vedtagelse med de stillede  

 ændringsforslag.
 Enhedslistens medlem af udvalget lægger i  

 forbindelse med bedriftssundhedstjenesternes arbejde med sundhedsfremme  

 vægt på, at der som udgangspunkt skal være tale om  

 arbejdspladsrelaterede aktiviteter rettet mod virksomhedens  

 arbejdsmiljø- og arbejdslivsforhold og ikke mod de enkelte  

 medarbejderes individuelle forhold.
 Hvad angår ansattes ret til at forlade  

 arbejdspladsen i forbindelse med en alvorlig og umiddelbar fare, vil  

 Enhedslisten nøje følge udviklingen i retspraksis på  

 området med det udgangspunkt, at lovforslaget skal forbedre de ansattes  

 rettigheder i forhold til gældende lov og normens bestemmelse om liv,  

 ære og velfærd.
Hvad angår indførelsen af et udbyderansvar,  

 havde Enhedslisten ønsket, at lovforslaget var blevet mere  

 vidtgående i forhold til det lovforslag, der nu bliver  

 gennemført.
Men lovforslaget markerer trods alt et skridt i den  

 rigtige retning.
 Det samme gælder stramning af bygherreansvaret, hvor  

 Enhedslisten bl.a. henholder sig til arbejdsministerens svar på en  

 række spørgsmål under udvalgets behandling af  

 lovforslaget.
Med hensyn til det gebyrbelagte tilsyn lægger  

 Enhedslisten særlig vægt på, at der er tale om en udvidelse  

 af Arbejdstilsynets samlede indsats med tilsvarende flere ressourcer og  

 tilsynsførende.
Arbejdstilsynets udvælgelse af særligt  

 belastede brancher omfatter en række kriterier ud over forekomsten af  

 arbejdsbetingede lidelser og ulykker.
Her lægger Enhedslisten  

 særlig vægt på nyere arbejdsmiljøproblemer, som i  

 særlig grad har betydning for kvindedominerede områder, og i  

 opfølgningen på lovforslaget vil Enhedslisten fokusere på  

 problemer som ensidigt gentaget arbejde og psykiske belastninger.
Endelig støtter Enhedslisten indførelsen af  

 administrative bøder i forbindelse med klart afgrænsede  

 overtrædelser af arbejdsmiljøloven.
Enhedslisten lægger  

 vægt på, at administrative bøder over for ansatte og  

 arbejdsledere ikke rykker ved arbejdsgiverens objektive ansvar.
 Enhedslisten har anmodet om, at arbejdsministerens svar  

 på spørgsmål 1 og 11 optrykkes i et bilag til  

 betænkningen, idet disse to svar præciserer indholdet i  

 henholdsvis ansvarsfordelingen mellem bygherrer og entreprenør og  

 mellem udbyder og den udførende virksomhed.
Et mindretal i udvalget (V og KF) indstiller  

 lovforslaget til forkastelse ved 3. behandling.
Mindretallet stemmer  

 hverken for eller imod de stillede ændringsforslag.
Mindretallet stemmer imod lovforslaget, fordi det ikke  

 lægger op til at løse de reelle arbejdsmiljøproblemer.  

 For Venstre og Det Konservative Folkeparti er der ingen tvivl om, at et  

 dårligt arbejdsmiljø koster dyrt.
Det gør det naturligvis  

 for den medarbejder, det går ud over, men sygdom og ulykke er  

 også særdeles dyrt for virksomhederne.
Lovforslaget her  

 løser ingen alvorlige arbejdsmiljøproblemer ved at  

 indføre flere regler og administrativt bøvl samt flere og  

 større afgifter.
Endvidere har det haft stor betydning for mindretallet, at  

 lovforslaget ikke tager hensyn til selv de mest elementære  

 retssikkerhedsprincipper.
Dette er uacceptabelt.
 Tilsyneladende har arbejdsministeren i denne sag  

 været mere optaget af at tækkes den yderste venstrefløj  

 end at sikre gode og ordentlige arbejdspladser til landets  

 lønmodtagere.
Et andet mindretal i udvalget (DF) indstiller  

 lovforslaget til forkastelse ved 3. behandling.
Mindretallet stemmer  

 imod de under nr. 1 og 2 stillede ændringsforslag og stemmer hverken  

 for eller imod det under nr. 3 stillede ændringsforslag.
 Dansk Folkeparti finder, at den eksisterende  

 arbejdsmiljølovgivning og den retspraksis, der har udviklet sig siden  

 århundredeskiftet, er tilstrækkelig til at sikre et  

 tilfredsstillende arbejdsmiljø.
Lovforslaget, der efter Dansk Folkepartis opfattelse  

 nærmest har karakter af programerklæringer, indeholder  

 retssikkerhedsmæssige problemstillinger, både for så vidt  

 angår ansvar og straf, som Dansk Folkeparti finder betænkelige,  

 og som partiet ikke kan gå ind for.
For eksempel savner lovforslaget en  

 nærmere definition af, hvilke overtrædelser der bør  

 strafforfølges, ligesom det bryder med det knæsatte retsprincip,  

 at straf idømmes og udmåles af en domstol og ikke en  

 forvaltningsmyndighed.
En arbejdsgiver og for den sags skyld den ansatte selv  

 - vil efter forslaget kunne idømmes straf og pålægges et  

 ansvar for den ansattes udeladelser og forsømmelser, selv om det kun  

 går ud over den ansatte, ligesom arbejdsgiveren vil kunne straffes og  

 endog fratages sit miljøcertifikat på grund af en arbejdstagers  

 forsømmelser eller undladelser, selv om arbejdsgiveren ikke har  

 mulighed for konstant at føre tilsyn med, hvordan den ansatte  

 udfører arbejdet.
Små udbydere og private bygherrer vil efter  

 lovforslaget kunne idømmes straf og pålægges et medansvar,  

 som de ikke har nogen forudsætninger for at kunne imødegå,  

 fordi de ikke har tilstrækkeligt kendskab til  

 arbejdsmiljølovgivningen.
Indførelsen af den omvendte bevisbyrde i  

 forbindelse med spørgsmålet om den ansattes ret til at forlade  

 arbejdspladsen er endnu et eksempel på EU´s indblanding i forhold, som  

 traditionelt løses af arbejdsmarkedets parter.
De på dette  

 område omsiggribende tiltag fra EU´s side vender Dansk Folkeparti sig  

 stærkt imod.
 Et tredje mindretal i udvalget (CD) indstiller  

 lovforslaget til forkastelse ved 3. behandling.
 Demokratisk Folkeparti var på tidspunktet for  

 betænkningens afgivelse ikke repræsenteret med medlemmer i  

 udvalget og havde dermed ikke adgang til at komme med indstillinger eller  

 politiske udtalelser i betænkningen.
 En oversigt over Folketingets sammensætning er  

 optrykt i betænkningen.
4. Ændringsforslag med bemærkninger Ændringsforslag Af	arbejdsministeren tiltrådt af et flertal (S, SF,  

 RV, EL og KRF):
Til § 1 1) Nr. 3  affattes således:
» » Stk. 2. Udbyder skal i øvrigt medvirke til, at den  

 udbudte opgave kan udføres sikkerheds- og sundhedsmæssigt fuldt  

 forsvarligt af den arbejdsgiver, der har fået opgaven tildelt.«« [Præcisering af udbyderansvar] 2) I den under nr. 4 foreslåede affattelse af §  

 37 udgår stk. 1, og efter stk. 4, som bliver stk. 3,  

 indsættes som nyt stykke:
» [Præcisering af bygherreansvar] 3) I nr. 11 ændres »og  

 2« til: »og 4«.
[Redaktionel ændring] Bemærkninger Til nr. 1-3 Ændringsforslagene skal sikre en præcisering  

 og understregning af, at der i både forslaget til § 33 a og § 37 er  

 tale om to typer af pligter.
Økonomiske og administrative konsekvenser Ændringsforslagene vurderes ikke at have  

 væsentlige administrative eller økonomiske konsekvenser.
Miljømæssige konsekvenser Ændringsforslagene vurderes ikke at have  

 miljømæssige konsekvenser.
Forholdet til EF-retten Ændringsforslagene vurderes ikke at have betydning i  

 forhold til EF-retten.
Ad nr. 1 Med hensyn til forslaget til ny formulering af § 33 a,  

 stk. 2, (i det fremsatte lovforslag § 33 a, stk. 1) om, at udbyder skal  

 medvirke til, at arbejdsgiveren kan udføre den udbudte opgave  

 sikkerheds- og sundhedsmæssigt fuldt forsvarligt, skal bemærkes,  

 at ændringsforslaget har til formål at præcisere  

 ansvarsfordelingen mellem arbejdsgiver og udbyder.
Efter  

 arbejdsmiljøloven er det arbejdsgiveren, der har den direkte pligt  

 og dermed det strafferetlige ansvar for udførelsen af arbejdet.  

 Pligten for udbydere er et særligt medvirkningsansvar, der er  

 koncentreret til, at der ikke direkte eller indirekte må lægges  

 hindringer i vejen for arbejdsgiverens muligheder for, at arbejdet kan  

 udføres forsvarligt, f.eks. ved at bestemme anvendelse af farligt  

 materiale eller uforsvarlige udførelsesmåder, eller ved at der  

 ikke er taget højde for særlige fysiske rammer.
Med dette særlige medvirkningsansvar  

 tilstræbes en klar ansvarsfordeling mellem udbydere og arbejdsgivere,  

 således at der ikke er tvivl om, at det er arbejdsgiveren, der har  

 hovedansvaret.
Den klare ansvarsdeling skal sikre, at der ved  

 gennemførelse af en eventuel retssag mod arbejdsgiveren ikke  

 opstår usikkerhed med hensyn til, om overtrædelsen skyldes  

 arbejdsgiverens eller udbyderens forhold.
 Der henvises i øvrigt til bemærkningerne til  

 lovforslaget.
 I tillæg til bemærkningerne til det allerede  

 fremsatte forslag bemærkes supplerende, at ændringsforslaget er  

 af redaktionel karakter og alene har til formål at tydeliggøre  

 og præcisere, at udbyderansvaret primært er knyttet til  

 udarbejdelsen af udbudsmaterialet i forbindelse med udbud af tjenesteydelser,  

 dels som en pligt til at påse, at der i udbudsmaterialet er taget de  

 fornødne arbejdsmiljømæssige hensyn, og dels som en pligt  

 til, at der i udbudsmaterialet er givet oplysninger om de særlige,  

 væsentlige arbejdsmiljøforhold, der har direkte betydning for,  

 at den arbejdsgiver, der har fået opgaven tildelt, efterfølgende  

 kan udføre arbejdet forsvarligt.
Forslaget til § 33 a, stk. 1, (i det fremsatte lovforslag  

 § 33 a, stk. 2) skal efterfølgende udmøntes i administrative  

 regler.
Bemyndigelsen er meget bred.
Udmøntningen vil ske inden for  

 rammerne af gældende konkurrence- og udbudslovgivning og regulerer ikke  

 de kontraktmæssige forhold mellem udbyder og den, der får opgaven  

 tildelt.
 Vedrørende udmøntningen af § 33 a, stk. 1,  

 skal det, ud over de eksempler, der er anført i bemærkningerne  

 til det fremsatte lovforslag, yderligere bemærkes, at  det  

 påtænkes at stille krav om, at det af udbudsmaterialet skal  

 fremgå, om der er særlige krav til arbejdsmiljøet i  

 forbindelse med den udbudte opgave, eller dette ikke er tilfældet,  

 herunder om udbyder stiller krav til kontrol af overholdelse af eventuelle  

 krav.
 Endvidere bemærkes i forhold til  

 udmøntningen, at hvis udbyder ligger inde med optegnelser over  

 arealangivelser og foretagne undersøgelser om tidsstudier m.v., der  

 har relevant arbejdsmiljømæssig betydning for udførelsen  

 af arbejdet, bør der i de administrative regler stilles krav om, at  

 udbyder giver oplysninger herom i udbudsmaterialet.
 Ved udmøntningen af § 33 a, stk. 1, er det  

 endvidere hensigten at stille krav om, at udbyder i sit udbudsmateriale skal  

 opfordre eventuelle tilbudsgivere til i deres tilbudsmateriale at beskrive,  

 hvordan tilbudsgiver i fremtiden nærmere forestiller sig de  

 særlige, væsentlige arbejdsmiljøforhold, som udbyder har  

 oplyst om i sit udbudsmateriale, i praksis vil blive varetaget.
 Endelig er det hensigten ved udmøntningen af § 33  

 a, stk. 1, at udbyder får en pligt til i udbudsmaterialet at opfordre  

 tilbudsgiver til i tilbudsmaterialet at beskrive, hvorledes tilbudsgiver  

 løbende vil føre effektivt tilsyn og kontrol med sikkerheden og  

 sundheden i forbindelse med den forsvarlige håndtering af de  

 særlige, væsentlige arbejdsmiljøforhold, som der  

 nærmere er oplyst om i udbudsmaterialet.
 Dette har til formål, at tilbudsgiverne kan forholde  

 sig til standarden og niveauet vedrørende de særlige,  

 væsentlige arbejdsmiljøforhold ved den udbudte opgave, inden  

 tilbud afgives, hvilket er i overensstemmelse med den præventive  

 målsætning og intention, som lovforslaget er udtryk for.
En række tjeklister om bl.a. arbejdsmiljø i  

 forbindelse med udbud er under udarbejdelse.
Disse vil, når de er  

 færdige, blive inddraget i udarbejdelsen af de administrative  

 regler.
Ad nr. 2 Med hensyn til forslaget til ny formulering af § 37, stk.  

 4, (i det fremsatte lovforslag § 37, stk. 1) om, at bygherren skal medvirke  

 til, at arbejdsgiveren kan udføre bygge- og anlægsarbejdet  

 sikkerheds- og sundhedsmæssigt fuldt forsvarligt, skal bemærkes,  

 at ændringsforslaget har til formål at præcisere  

 ansvarsfordelingen mellem arbejdsgiver og bygherre.
Efter  

 arbejdsmiljøloven er det arbejdsgiveren, der har den direkte pligt  

 og dermed det strafferetlige ansvar for udførelsen af arbejdet.  

 Pligten for bygherrer er et særligt medvirkningsansvar, der er  

 koncentreret til, at der ikke direkte eller indirekte må lægges  

 hindringer i vejen for arbejdsgiverens muligheder for, at arbejdet kan  

 udføres forsvarligt, f.eks. ved at bestemme anvendelse af farligt  

 materiale eller uforsvarlige udførelsesmåder.
Med dette særlige medvirkningsansvar  

 tilstræbes en klar ansvarsfordeling mellem bygherrer og arbejdsgivere,  

 således at der ikke er tvivl om, at det er arbejdsgiveren, der har  

 hovedansvaret.
Den klare ansvarsdeling skal sikre, at der ved  

 gennemførelse af en eventuel retssag mod arbejdsgiveren ikke  

 opstår usikkerhed med hensyn til, om overtrædelsen skyldes  

 arbejdgiverens eller bygherrens forhold.
 Der henvises i øvrigt til bemærkningerne til  

 lovforslaget.
Ad nr. 3 Ændringsforslaget er rent redaktionelt.
Poul Erik Dyrlund (S)  

  Ole Vagn Christensen (S)  Carsten Hansen (S)  

  Bjarne Laustsen (S) fmd.  

  Anne-Marie Meldgaard (S)  Ole Sohn (SF) nfmd.  

 Susanne Clemensen (CD)  Anders Samuelsen (RV)  

  Jette Gottlieb (EL)  Charlotte Antonsen (V)  

  Eva Kjer Hansen (V)  Ulla Tørnæs (V)  

  Jens Vibjerg (V) Knud Erik Kirkegaard (KF)  

  Pia Christmas-Møller (KF)  Klaus Kjær (DF)  

  Ole M.
Nielsen (KRF) Demokratisk Folkeparti havde ikke medlemmer i  

 udvalget.
Folketingets sammensætning Socialdemokratiet (S) 64 * Det Radikale Venstre (RV) 7 Venstre, Danmarks Liberale Parti (V) 43 * Enhedslisten (EL) 5 Det Konservative Folkeparti (KF) 17 ** Kristeligt Folkeparti (KRF) 4 Socialistisk Folkeparti (SF) 13 Demokratisk Folkeparti (DMF) 1 Dansk Folkeparti (DF) 10 Valgt på Færøerne (FÆR) 1 Centrum-Demokraterne (CD) 8 Uden for partierne (UP) 6 * Heraf 1 medlem valgt i Grønland ** Heraf 1 medlem valgt på  

 Færøerne Bilag 1 Oversigt over bilag vedrørende L 172 Bilagsnr.
Titel 1 Bilagsoversigt 2 Høringssvar fra arbejdsministeren 3 Tidsplan for udvalgets behandling af lovforslaget 4 Spm. 1 om kommentar til henvendelse af 14/2-01 fra Samarbejdsudvalget for  

 Sikkerhed og Miljø, til arbejdsministeren 5 Spm. 2 om detaljerede kommentarer til høringssvar fra SALA og DA,  

 til arbejdsministeren Spm. 3 om detaljerede kommentarer til høringssvar fra  

 Københavns Politis Advokatur S, til arbejdsministeren Spm. 4 om retssikkerhed i forbindelse med tildeling af bøder, til  

 arbejdsministeren Spm. 5 om fri proces, til arbejdsministeren Spm. 6 om retsikkerhedsmæssige konsekvenser, til arbejdsministeren Spm. 7 om arbejde med sundhedsfremme, til arbejdsministeren Spm. 8 om gebyrbelagt tilsyn, til arbejdsministeren Spm. 9 om gebyrbelagt tilsyn i forbindelse med gennemførelse af  

 certificering og tilskudsordning, til arbejdsministeren Spm. 10 om fritagelse fra gebyrbelagt tilsyn, til arbejdsministeren Spm. 11 om overtrædelse af arbejdsmiljøloven, til  

 arbejdsministeren Spm. 12 om for kort høringsfrist, til arbejdsministeren 6 Spm. 13 om definition af udtrykket »medvirke til«, til arbejdsministeren Spm. 14 om bygherrens pligter, til arbejdsministeren Spm. 15 om kommentering af dokumentation bag udvælgelsen af de 12  

 arbejdsmiljømæssigt belastede brancher, til arbejdsministeren Spm. 16 om gebyrbelagt tilsyn af virksomheder, som arbejder aktivt for et  

 godt arbejdsmiljø, til arbejdsministeren Spm. 17 om Arbejdstilsynets gennemgang af niveau 1-virksomheder, til  

 arbejdsministeren Spm. 18 om anvendelse af ekstra ressourcer for opnåelse af et  

 arbejdsmiljøcertifikat, til arbejdsministeren Spm. 19 om provenu af gebyrbelagt tilsyn, til arbejdsministeren Spm. 20 om provenu af bøder, til arbejdministeren Spm. 21 om ekstra ressourcer ifm. gennemførelse af gebyrbelagt  

 tilsyn, til arbejdsministeren Spm. 22 om gebyrbelagt tilsyn i andre EU-lande, til arbejdsministeren Spm. 23 om at tilgodese retssikkerheden ifm. administrative bøder,  

 til arbejdsministeren Spm. 24 om idømmelse af administrative bøder i henhold til  

 arbejdsmiljøloven, til arbejdsministeren 7 Udtalelse fra Justitsministeriet vedr. § 20-spørgsmål S 2203 8 Svar på spm. 4 om retssikkerhed i forbindelse med tildeling af  

 bøder, fra arbejdsministeren Svar på spm. 6 om retsikkerhedsmæssige konsekvenser, fra  

 arbejdsministeren Svar på spm. 7 om arbejde med sundhedsfremme, fra arbejdsministeren Svar på spm. 8 om gebyrbelagt tilsyn, fra arbejdsministeren Svar på spm. 9 om gebyrbelagt tilsyn i forbindelse med  

 gennemførelse af certificering og tilskudsordning, fra  

 arbejdsministeren Svar på spm. 10 om fritagelse fra gebyrbelagt tilsyn, fra  

 arbejdsministeren Svar på spm. 16 om gebyrbelagt tilsyn af virksomheder, som arbejder  

 aktivt for et godt arbejdsmiljø, fra arbejdsministeren Svar på spm. 17 om Arbejdstilsynets gennemgang af niveau  

 1-virksomheder, fra arbejdsministeren Svar på spm. 18 om anvendelse af ekstra ressourcer for  

 opnåelse af et arbejdsmiljøcertifikat, fra arbejdsministeren Svar på spm. 19 om provenu af gebyrbelagt tilsyn, fra  

 arbejdsministeren Svar på spm. 21 om ekstra ressourcer ifm. gennemførelse af  

 gebyrbelagt tilsyn, fra arbejdsministeren Svar på spm. 22 om gebyrbelagt tilsyn i andre EU-lande, fra  

 arbejdsministeren 9 Spm. 25 om indsats fra bedriftssundhedstjenesten, til arbejdsministeren 10 Svar på spm. 1 om kommentar til henvendelse af 14/2-01 fra  

 Samarbejdsudvalget for Sikkerhed og Miljø, fra arbejdsministeren Svar på spm. 11 om overtrædelse af arbejdsmiljøloven,  

 fra arbejdsministeren Svar på spm. 13 om definition af udtrykket »medvirke til«, fra  

 arbejdsministeren Svar på spm. 14 om bygherrens pligter, fra arbejdsministeren Svar på spm. 15 om kommentering af dokumentation bag  

 udvælgelsen af de 12 arbejdsmiljømæssigt belastede  

 brancher, fra arbejdsministeren Svar på spm. 20 om provenu af bøder, fra arbejdministeren Svar på spm. 23 om at tilgodese retssikkerheden ifm. administrative  

 bøder, fra arbejdsministeren Svar på spm. 24 om idømmelse af administrative bøder i  

 henhold til arbejdmiljøloven, fra arbejdsministeren 11 Henvendelse af 18/4-01 fra F.R.I   Foreningen af Rådgivende  

 Ingeniører 12 Spm. 26 om kommentar til henvendelse af 18/4-01 fra F.R.I - Foreningen af  

 Rådgivende Ingeniører, til arbejdsministeren 13 Svar på spm. 2 om detaljerede kommentarer til høringssvar fra  

 SALA og DA, fra arbejdsministeren Svar på spm. 3 om detaljerede kommentarer til høringssvar fra  

 Københavns Politis Advokatur S, fra arbejdsministeren 14 Ændringsforslag fra arbejdsministeren 15 Svar på spm. 5 om fri proces, fra arbejdsministeren Svar på spm. 12 om for kort høringsfrist, fra  

 arbejdsministeren 16 Svar på spm. 26 om kommentar til henvendelse af 18/4-01 fra F.R.I  

 Foreningen af Rådgivende Ingeniører, fra arbejdsministeren 17 Svar på spm. 25 om indsats fra bedriftssundhedstjenesten, fra  

 arbejdsministeren 18 1. udkast til betænkning Bilag 2 To af udvalgets spørgsmål og  

 arbejdsministerens svar herpå Spørgsmålene og svarene er optrykt efter ønske fra  

 EL.
 Spørgsmål 1:
 Ministeren bedes kommentere henvendelse af 14. februar  

 2001 fra Samarbejdsudvalget for Sikkerhed og Miljø, jf. alm. del -  

 bilag 194.
 Svar:
Samarbejdsudvalget for Sikkerhed og Miljø  

 fremsætter i skrivelse af 14. februar 2001 med tilhørende bilag  

 en lang række synspunkter.
Jeg tillader mig i dette svar at  

 begrænse mig til de emner i nævnte skrivelse, der er af direkte  

 relevans for det fremsatte lovforslag.
 Samarbejdsudvalget for Sikkerhed og Miljø  

 foreslår i den vedhæftede skrivelse af 11. december 2000, at  

 forslaget til § 37, stk. 1, omformuleres, således at udtrykket »Bygherren skal medvirke til  « erstattes af »Bygherren  

 skal sikre  « eller »Bygherren har ansvaret for  «.
Jeg skal hertil bemærke, at når udtrykket  

 »medvirke til« er valgt i lovforslaget, er det fordi det efter  

 arbejdsmiljøloven er arbejdsgiveren, der har den direkte pligt   og  

 dermed det strafferetlige ansvar for udførelsen af arbejdet.
Bygherren  

 pålægges med denne bestemmelse et medvirkningsansvar, der er  

 koncentreret til, at der ikke lægges hindringer i vejen for  

 arbejdsgiverens muligheder for, at arbejdet kan udføres forsvarligt,  

 fx ved at bestemme, at der skal anvendes et farligt materiale.
Med dette medvirkningsansvar tilstræbes en klar  

 ansvarsfordeling mellem bygherrer på den ene side og arbejdsgivere  

 på den anden side, således at der ikke er tvivl om, at det er  

 arbejdsgiveren, der har hovedansvaret.
Den klare ansvarsdeling skal sikre, at  

 der ved gennemførelsen af en evt. retssag mod arbejdsgiveren ikke  

 opstår usikkerhed med hensyn til, om overtrædelsen skyldes  

 arbejdgiverens eller bygherrens forhold.
 De pligter, der direkte påhviler bygherren,  

 fremgår § 37, stk. 2-4, i det fremsatte lovforslag.
 Samarbejdsudvalget for Sikkerhed og Miljø  

 foreslår videre, at § 37, stk. 4, omformuleres til »Arbejdsministeren fastsætter nærmere regler  

 om bygherrens pligt til at anmelde større bygge- og  

 anlægsarbejder til Arbejdstilsynet samt om koordinatorens rolle og  

 opgaver«.
Jeg skal hertil bemærke, at der med det fremsatte  

 lovforslags § 37, stk. 3, skabes hjemmel til at fastsætte nærmere  

 regler om koordinators rolle og opgaver.
Jeg ser derfor ikke nogen grund til  

 at ændre formuleringen af forslaget til § 37, stk. 4.
 Jeg skal i øvrigt oplyse, at det er planen, at der  

 fastsættes nærmere regler om koordinatorens rolle og opgaver i en  

 bekendtgørelse.
 Samarbejdsudvalget for Sikkerhed og Miljø  

 nævner i skrivelsen af 11. december 2000, at det i praksis er  

 underordnet, om der er en eller flere koordinatorer.
Med lovforslaget er der lagt op til, at der skal udpeges  

 én koordinator.
Baggrunden herfor er ønsket om at styrke  

 varetagelsen af koordineringen.
Det er således vurderingen, at der  

 sikres en bedre koordinering, hvis ikke opgaverne spredes på flere  

 personer.
 Samarbejdsudvalget for Sikkerhed og Miljø finder i  

 skrivelse af 11. december 2000, at sætningen: »Kravet om udpegning af en koordinator medfører  

 ikke i sig selv nye opgaver « i lovforslaget under  

 afsnittet »De økonomiske konsekvenser for  

 det offentlige« bør fjernes.
Jeg skal hertil bemærke, at sætningen som  

 angivet står i lovbemærkningernes afsnit om »De økonomiske konsekvenser for det  

 offentlige«.
Den giver udtryk for en vurdering af,  

 at selve kravet om udpegningen af en koordinator ikke umiddelbart  

 medfører ekstra omkostninger for det offentlige, idet det ikke med  

 lovforslaget var tiltænkt at udvide antallet eller omfanget af de  

 opgaver, der skal udføres i forbindelse med  

 koordineringsforpligtelsen.
Det er imidlertid formålet med lovforslaget at  

 skærpe kravene til koordineringen.
Først og fremmest ved at  

 sikre, at pligter og ansvar placeres hos bygherren, og dernæst ved at  

 kræve, at bygherren udpeger en kvalificeret person til at varetage  

 opgaven.
 Samarbejdsudvalget for Sikkerhed og Miljø finder i  

 skrivelse af 11. december 2000, at de sidste 3 ord i  sætningen: »Der kan være tale om, at bygherren skal deltage i  

 flere drøftelser om sikkerhed og sundhed af formelle grunde« i lovforslaget under afsnittet »De økonomiske konsekvenser for det  

 offentlige« bør fjernes.
Idet jeg i det hele kan henholde mig til det ovenfor  

 anførte, skal jeg tilføje, at det er vurderingen, at når  

 bygherren ikke kan overdrage ansvaret for koordineringen til en anden, og  

 når der stilles krav om, at bygherren skal udpege en koordinator,  

 så vil bygherren have en større interesse i varetagelsen af  

 koordineringen, og det er således vurderingen, at det medfører,  

 at bygherren deltager i flere drøftelser vedrørende sikkerheden  

 og sundheden.
Når udtrykket »formelle  

 grunde« er anvendt i denne sammenhæng, har  

 det ingen juridisk betydning.
 Samarbejdsudvalget for Sikkerhed og Miljø  

 anfører i skrivelse af 11. december 2000, at man ikke finder, at  

 EF-direktivet 92/57/EØF er gennemført i gældende  

 lovgivning.
Jeg skal indledningsvis understrege, at det er  

 Arbejdsministeriets opfattelse, at direktivet er gennemført i dansk  

 lovgivning.
For det andet, siges det ikke dermed, som Samarbejdsudvalget for  

 Sikkerhed og Miljø antyder, at ændringen ikke betyder noget,  

 idet gennemførelsen af omhandlede direktiv i medlemsstaterne fx giver  

 mulighed for at vælge mellem flere pligtsubjekter, og det er den  

 mulighed, jeg har benyttet mig af ved i forslaget til lovændringen  

 alene at pålægge bygherren pligten og ansvaret for fx  

 koordineringen.
 I skrivelse af 21. november 2000 foreslår  

 Samarbejdsudvalget for Sikkerhed og Miljø, at reglen om, at  

 sikkerhedsråd afløser koordinerende sikkerhedsmøder  

 afskaffes, samt en stramning af krav til koordinerende sikkerhedsmøder  

 (minimum hver 14. dag i steder for som nu en gang om måneden).
Disse forslag vedrører det efterfølgende  

 bekendtgørelsesarbejde.
Men jeg kan på nuværende tidspunkt  

 oplyse, at det overvejes at skærpe kravene til, hvor ofte der skal  

 afholdes sikkerhedsmøder, ligesom det overvejes, at ændre  

 strukturen for sikkerhedsarbejdet på bygge- og  

 anlægsområdet, fx ved at erstatte sikkerhedsrådene med  

 sikkerhedsmøder.
 Samarbejdsudvalget for Sikkerhed og Miljø  

 foreslår videre, at »Plan for Sikkerhed og  

 Sundhed« opprioriteres, og at sanktioneringen ved  

 mangler i planen skærpes.
Helt overordnet skal jeg hertil bemærke, at i og med  

 bygherren efter lovforslaget ikke længere kan overdrage ansvaret for  

 udarbejdelse af bl.a. planen for sikkerhed og sundhed, er det vurderingen, at  

 der automatisk vil ske en opprioritering.
Bygherren får en betydelig  

 større interesse i, at planen udarbejdes, og at den er  

 fyldestgørende.
Herudover vil der i forbindelse med det  

 efterfølgende bekendtgørelsesarbejde ske en præcisering  

 af de eksisterende krav til plan, hvilket fremmer mulighederne for at  

 håndhæve kravene.
Samarbejdsudvalget for Sikkerhed og Miljø  

 foreslår videre, at der udformes specifikke krav til og  

 ansvarliggørelse af sikkerhedskoordinatoren.
Der foreslås i den  

 forbindelse en opgave, der hedder: »Gennemgang og  

 vurdering af mulige entreprenørers sikkerhedsarbejde«, samt en opgave, der svarer til direktivets artikel 5,  

 pkt. c, om at udarbejde en journal, hvor der registreres sikkerheds- og  

 sundhedsmæssige problemer til brug ved fremtidige opgaver.
Som det fremgår af lovforslaget og dets  

 bemærkninger, har bygherren pligterne og ansvaret   herunder bl.a. for  

  udpegning af en koordinator.
Bygherren har således ansvaret for, at  

 koordinatoren varetager koordineringen, så den opfylder kravene efter  

 lovforslaget.
Jeg forstår Samarbejdsudvalgets forslag på den  

 måde, at det ønskes, at der fastsættes specifikke krav til  

 de opgaver, der  på bygherrens vegne skal varetages af koordinator i  

 forbindelse med koordineringen.
Jeg kan oplyse, at koordinators opgaver vil  

 fremgå af administrative regler, der skal udarbejdes efter  

 lovforslagets vedtagelse.
Med hensyn til den foreslåede opgave, er det min  

 umiddelbare vurdering, at opgaven løftes i forbindelse med de aftaler,  

 bygherren skal indgå med de enkelte entreprenører om fx  

 etablering af sikkerhedsforanstaltninger.
For så vidt angår  

 opgaven med at udarbejde en journal, kan jeg oplyse, at der allerede nu  

 stilles krav om dette, jf. § 5, stk. 3, i bekendtgørelsen om  

 indretning af byggepladser og lignende arbejdssteder efter lov om  

 arbejdsmiljø.
 Det sidste forslag, som Samarbejdsudvalget for Sikkerhed  

 og Sundhed fremsætter, og som er af direkte relevans for det fremsatte  

 lovforslag, er forslaget om, at bygherren ikke skal kunne fralægge sig  

 det juridisk ansvar.
Jeg skal hertil oplyse, at lovforslagets formål  

 netop er, at bygherren ikke fremover kan fralægge sig sine pligter  

 efter arbejdsmiljøloven.
I og med denne pligt vil blive  

 strafsanktioneret, vil bygherren altså efter forslaget ikke  

 længere kunne fralægge sig det juridiske ansvar for pligterne i  

 forslaget til § 37.
 Jeg vil for god ordens skyld til Samarbejdsudvalget for  

 Sikkerhed og Miljø's forslag om indførelse af krav til  

 entreprenørers arbejdsmiljø i forbindelse med licitationer  

 gerne bemærke, at dette forslag falder uden for formålet med  

 forslaget til ny formulering af § 37.
 Spørgsmål 11:
 Ministeren bedes nøjere redegøre for, hvad  

 der menes med »relevante oplysninger« og »væsentlige  

 arbejdsmiljøforhold « i lovforslagets § 1,  

 pkt. 3, herunder hvordan ministeren nærmere forestiller sig, at  

 anklagemyndigheden på baggrund af så generelle formuleringer skal  

 kunne bevise, at udbyder har udvist uagtsomhed eller forsæt til  

 overtrædelse af arbejdsmiljøloven.
 Svar:
 Forslagets § 33 a, stk. 2, 2. punktum, angiver de mere  

 overordnede rammer for udbyders oplysningspligt i forbindelse med indholdet i  

 udbudsmaterialet.
 I de særlige bemærkninger til bestemmelsen  

 siges herom bl.a., at udbyder skal sørge for, at der i  

 udbudsmaterialet er angivet alle relevante oplysninger om de særlige,  

 væsentlige arbejdsmiljøforhold, der direkte er knyttet til og  

 dermed forbundet med opgavens udførelse, som den, der skal  

 udføre opgaven, ikke kan forventes at have kendskab til ud fra et  

 almindeligt kendskab til branchen.
 Det er ikke nærmere uddybet, hvad der særligt menes med »relevante oplysninger« og  

»væsentlige arbejdsmiljøforhold«  under hensyn til, at der til udmøntningen af  

 bestemmelsen, som det også fremgår af bemærkningerne, skal  

 udarbejdes en bekendtgørelse, som nærmere redegør for  

 udbyders pligter, og hvordan udbyder indarbejder arbejdsmiljøhensyn i  

 udbudsmaterialet.
 Jeg har ved bestemmelsens indplacering og ordvalg taget udgangspunkt i det  

 grundlæggende reguleringsprincip om, at arbejdsmiljøloven er en  

 ramme- og bemyndigelseslov, hvis rammebestemmelser forudsættes  

 gennemført ved administrativ regeldannelse og supplerende vejledende  

 retningslinier.
 Jeg har således fundet det mest hensigtsmæssigt, at det  

 overlades til det kommende regelarbejde under medvirken af arbejdsmarkedets  

 parter i en mere detaljeret form at fastsætte de nærmere krav til  

 og retningslinier for udbyders oplysningspligt, herunder omfang og indhold,  

 også med henblik på at skabe et mere præcist strafferetligt  

 grundlag for bedømmelsen af eventuelle overtrædelser.
