Bekendtgørelse om kompensation til kommuner som taber uforholdsmæssigt ved fastfrysning af den kommunale medfinansiering for 2019 I medfør af akt nr. 156 af 11. februar 2021 fastsættes:
 § 1. Der udmøntes efter denne bekendtgørelse 109,7 mio. kr. som et statsligt tilskud til kommuner, som taber uforholdsmæssigt ved fastfrysning af den kommunale medfinansiering for 2019.
Sundhedsministeriets fastlæggelse af det statslige tilskud § 2. Kommunernes aconto-betalinger af kommunal medfinansiering for perioden fra 1. april 2019 til 1. april 2020 for ydelsesåret 2019 efter kapitel 6 i bekendtgørelse nr. 1881 af 1. december 2020 samt afregnet kommunal medfinansiering for januar 2019 pr. 1. marts 2019 efter kapitel 4 i bekendtgørelse nr. 1881 af 1. december 2020 udgør det kommunale udgangspunkt for kompensation.
Stk. 2. Det skønnede niveau for de kommunale udgifter til kommunal aktivitetsbestemt medfinansiering er for året 2019 for kommunerne fastlagt på baggrund af aktiviteten i sundhedsvæsenet i 2017, som kan henføres til betalingskommunen.
Betalingskommunen er den kommune, som i henhold til § 9 a, stk. 4, 1.-3. pkt. samt § 9 c, stk. 2, 4-6 og 12 i lov om retssikkerhed og administration på det sociale område har den generelle betalingsforpligtelse og opgjort efter kapitel 2, jf.  bekendtgørelse nr. 1881 af 1. december 2020.
 Stk. 3. Den opgjorte forskel mellem det kommunale udgangspunkt for kompensation efter stk. 1, og det skønnede niveau efter stk. 2, der overstiger nul, udgør udgangspunktet for fastlæggelsen af det kommunale udgangspunkt for det uforholdsmæssige tab.
 Stk. 4. Udgangspunktet for fastlæggelsen af det kommunale udgangspunkt for det uforholdsmæssige tab efter stk. 3 korrigeres for den yderligere tilbagebetaling, jf. § 2, stk. 4 i cirkulære nr. 10055 af 21. december 2020, og udgør det korrigerede udgangspunkt for fastlæggelsen af det kommunale udgangspunkt for det uforholdsmæssige tab.
 Stk. 5. Det uforholdsmæssige tab opgøres som den andel af det korrigerede udgangspunkt for fastlæggelsen af det kommunale udgangspunkt for det uforholdsmæssige tab efter stk. 4, som overstiger 1½ pct. af det kommunale udgangspunkt for kompensation efter stk. 1.
 Stk. 6. Kompensationen for uforholdsmæssigt tab er det uforholdsmæssige tab efter stk. 5 opgjort i hele 1.000 kr.
Oplysning anvisning og udbetaling af det statslige tilskud § 3. Sundhedsdatastyrelsen giver via informationssystemet eSundhed meddelelse til kommunalbestyrelserne om kompensation, jf. § 2, stk. 6, senest den 20. marts 2021.
 Stk. 2. Sundhedsdatastyrelsen anviser kompensation, jf. § 2, stk. 6, til kommunerne.
 Stk. 3. Betalingerne efter § 2, stk. 6 afregnes pr. 1. april 2021 via kommunens og statens konto i Offentligt BetalingsSystem (OBS) i henhold til gældende regler om dette system.
 § 4. Bekendtgørelsen træder i kraft den 22. marts 2021.
