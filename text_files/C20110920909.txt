Bilag 1 Cirkulære om aftale om Statens Center for Kompetenceudvikling (SCK) Generelle bemærkninger 1. Finansministeriet og Offentligt Ansattes Organisationer (Det statslige område), CO10, Centralorganisationen af 2010, Akademikernes Centralorganisation og Lærernes Centralorganisation har den 31. maj 2011 indgået aftale om Statens Center for Kompetenceudvikling.
 2. Vedtægter for Statens Center for Kompetenceudvikling er vedlagt som bilag til aftalen.
Ikrafttræden Cirkulæret har virkning fra 1. april 2011. Samtidig ophæves Finansministeriets cirkulære af 27. juni 2008 om aftale om Statens Center for Kompetence- og Kvalitetsudvikling (SCKK) (Perst. nr. 020-08).
Personalestyrelsen, den 8. juni 2011 Cecilie Dichov Lund Aftale om Statens Center for Kompetenceudvikling (SCK) § 1. Formål Formålet med centret er:
 1) At medvirke til at skabe kvalitet i og effekt af arbejdet med kompetenceudvikling i staten.
 2) At understøtte anvendelsen af aftalen om kompetenceudvikling gennem rådgivning og vejledning af statens institutioner 1), forskellige medarbejdergrupper og de forhandlingsberettigede organisationer på området.
 3) At formidle viden om kompetenceudvikling i staten.
 4) At administrere parternes fonde samt sekretariatsbetjene bestyrelsen og parternes udvalg.
§ 2. Statens Center for Kompetenceudvikling Centret har en selvstændig driftsbevilling på finansloven, vedtægterne er vedlagt denne aftale som bilag.
Stk. 2. SCKs primære opgave er via opsøgende rådgivning og formidling at understøtte arbejdspladserne i arbejdet med kompetenceudvikling, herunder anvendelsen af aftalen om kompetenceudvikling.
Samtidig skal SCKunderstøtte en videreudvikling af arbejdet med kompetenceudvikling på statens arbejdspladser bl.a. via nye metoder og indsatser.
SCK er et videnscenter, der rådgiver, vejleder, formidler og inspirerer statens arbejdspladser samt forvalter parternes midler til udvikling af statens arbejdspladser.
SCK skal i deres indsats nå bredt ud blandt statens arbejdspladser.
Stk. 3. Statens Center for Kompetenceudvikling ledes af en bestyrelse.
Finansministeriet og CFU udpeger hver 5 medlemmer til bestyrelsen.
Bestyrelsen er ansvarlig over for alle aktiviteter i centret og har mulighed for at definere særlige indsatsområder og igangsætte projekter i centret.
Bestyrelsen har mulighed for at uddelegere kompetence til partssammensatte udvalg.
§ 3. Eventuelle ændringer af aftalen Såfremt der sker ændringer i lovgivningen, eller der måtte være andre tilsvarende overordnede hensyn, som parterne ikke har taget højde for ved indgåelse af denne aftale, er der enighed om, at parterne søger at aftale de nødvendige ændringer i aftalen.
§ 4. Ikrafttræden og opsigelse Denne aftale træder i kraft den 1. april 2011. Aftalen kan opsiges skriftligt med 3 måneders varsel til den 31. marts, dog tidligst den 31. marts 2013.
 Stk. 2. Samtidig ophæves aftale af 27. juni 2008 om Statens Center for Kompetence- og Kvalitetsudvikling (SCKK).
 1) Samtlige institutioner omfattet af aftaler mellem CFU og Finansministeriet.
Bilag 1 Vedtægter for Statens Center for Kompetenceudvikling (SCK) Statens Center for Kompetenceudvikling § 1 Statens Center for Kompetenceudvikling (SCK) er stiftet af Finansministeriet og Centralorganisationernes Fællesudvalg (CFU) ved aftale- og overenskomstforhandlingerne 1999. Centret har hjemsted i Storkøbenhavn.
 Stk. 2. SCK er opført på finansloven med egen driftsbevilling.
Formål § 2 SCK's formål er:
 - At medvirke til at skabe kvalitet i og effekt af arbejdet med kompetenceudvikling i staten.
 - At understøtte anvendelsen af aftalen om kompetenceudvikling gennem rådgivning og vejleding af statens institutioner, forskellige medarbejdergrupper og de forhandlingsberettigede organisationer på området.
 - At formidle viden om kompetenceudvikling i staten.
 - At administrere parternes fonde og sekretariatsbetjene bestyrelsen og parternes udvalg.
 Stk. 2. SCK kan for offentlige eller private rekvirenter mod betaling udbyde ydelser inden for centerets arbejdsområde.
Bestyrelsens sammensætning § 3 SCK ledes af en bestyrelse på 10 stemmeberettigede medlemmer.
Personalestyrelsen og Centralorganisationernes Fællesudvalg (CFU) udpeger hver 5 medlemmer.
Stk. 2. Medarbejderne i SCK har 2 repræsentanter uden stemmeret i bestyrelsen.
Repræsentanterne for personalet skal være fastansatte og heltidsbeskæftigede i SCK.
Disse medlemmer er beskyttet mod afskedigelse efter samme regler som gælder for tillidsrepræsentanter på området.
 Stk. 3. SCK's direktør er bestyrelsens sekretær og deltager i bestyrelsens møder uden stemmeret.
Stk. 4. Personalestyrelsen og CFU har ret til at medtage hver én observatør til bestyrelsesmøderne.
Observatørerne deltager i bestyrelsens møder uden stemmeret.
 Stk. 5. Bestyrelsesmedlemmerne udpeges for en periode af 2 år løbende fra 1. januar i lige år.
Bestyrelsens opgaver § 4 Bestyrelsen har den overordnede ledelse af SCK og fastlægger efter indstilling fra direktøren det årlige program for SCK's virksomhed samt godkender budget og regnskab.
Stk. 2. Bestyrelsen ansætter og afskediger centrets direktør.
Direktøren ansætter og afskediger centrets medarbejdere efter retningslinjer fra bestyrelsen.
 Stk. 3. Bestyrelsen fastsætter nærmere retningslinjer for direktørens virksomhed og kan bemyndige direktøren til i nærmere fastlagt omfang og under bestyrelsens ansvar at udøve de beføjelser, der er tillagt bestyrelsen.
 Stk. 4. Bestyrelsen er ansvarlig over for alle aktiviteter i centret og har mulighed for at definere særlige indsatsområder og igangsætte projekter i centret.
 Stk. 5. Bestyrelsen har mulighed for at uddelegere kompetence til partssammensatte udvalg.
 Regler for bestyrelsens arbejde mv.
§ 5 Bestyrelsen vælger blandt de stemmeberettigede medlemmer sin formand og næstformand og fastlægger i en forretningsorden de nærmere bestemmelser om udførelsen af sit hverv.
 Stk. 2. Formanden og næstformanden skal komme fra hver sin udpegningsgruppe.
Stk. 3. Formanden indkalder til og leder bestyrelsens møder.
Der afholdes normalt 4 møder årligt.
Møde skal holdes, når mindst 2 bestyrelsesmedlemmer fremsætter krav herom.
 Stk. 4. Bestyrelsen kan bemyndige formandskabet til at træffe beslutninger på vegne af bestyrelsen mellem bestyrelsens møder.
Stk. 5. Bestyrelsen er beslutningsdygtig, når mindst halvdelen af medlemmerne er til stede.
Beslutninger træffes ved simpel stemmeflerhed.
I tilfælde af stemmelighed drøftes sagen på et nyt møde.
For at beslutninger skal være gyldige kræves endvidere, at begge udpegningsgrupper er repræsenteret.
 Stk. 6. For centrets bestyrelse, ledelse og andre ansatte gælder bestemmelsen i forvaltningslovens kapitel 8 om tavshedspligt.
Stk. 7. Bestyrelsens beslutninger noteres i en protokol.
Referat af bestyrelsesmøder sendes til de i § 3 stk. 1 og 2 nævnte medlemmer samt centrets direktør.
 Stk. 8. For bestyrelsens medlemmer gælder dansk rets almindelige erstatningsregler.
 Stk. 9. Bestyrelsesmedlemmernes rejseudgifter og øvrige udgifter i forbindelse med hvervet afholdes af centret efter samme regler som for statens tjenestemænd.
 Stk. 10. Medlemskab af bestyrelsen er ulønnet.
Centrets daglige ledelse § 6 Centerets direktør varetager centrets drift inden for de retningslinjer, som fastlægges af bestyrelsen.
Stk. 2. Direktøren er over for bestyrelsen ansvarlig for, - at centret arbejder efter de i vedtægterne fastsatte formål.
 - at SCK's virksomhed udføres forsvarligt.
 - at det af bestyrelsen godkendte budget overholdes.
 - at SCK's virksomhed i øvrigt er i overensstemmelse med bestyrelsens beslutninger og retningslinjer.
Stk. 3. Direktøren skal arbejde for, - at SCK's virksomhed udøves aktivt og brugerorienteret og nyder respekt hos centrets interessenter, stiftere og statens arbejdspladser.
 - at standarden og kvaliteten af SCK's ydelser har et højt anerkendt niveau.
 - at SCK's ydelser, organisation og medarbejdere til stadighed udvikles.
 - at der mellem medarbejdere og ledelse og mellem medarbejdergrupperne skabes et godt internt samarbejde, der er befordrende for SCK's aktiviteter og virkemåde.
 - at der etableres samarbejde med relevante uddannelsesudvalg.
 Stk. 4. Direktøren afgiver årligt en skriftlig afrapportering på programmet for SCK's virksomhed jf. § 4, stk. 1.
 Stk. 5. Bestyrelsen offentliggør den i stk. 4 nævnte afrapportering.
Regnskab og revision § 7 Regnskabsåret er finansåret.
 Stk. 2. SCK's regnskaber revideres af Rigsrevisionen.
Vedtægtsændringer og opløsning § 8 Disse vedtægter træder i stedet for vedtægter af 27. juni 2008.
 Stk. 2. Ændring af centrets vedtægter kræver enighed mellem stifterne nævnt i § 1 stk. 1.
 Stk. 3. Centret fortsætter sin drift medmindre aftalen opsiges af stifterne nævnt i § 1 stk. 1.
 Stk. 4. Hvis det besluttes at nedlægge SCK, er bestyrelsen forpligtet til at følge denne beslutning.
