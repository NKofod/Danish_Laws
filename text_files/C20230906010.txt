Cirkulæreskrivelse om regulering for 2023 af beløbsgrænser ved befordringsgodtgørelse efter sundhedsloven (Til samtlige kommunalbestyrelser, regionsråd m.fl.) I bekendtgørelse nr. 816 af 18. juni 2018 om befordring og befordringsgodtgørelse efter sundhedsloven er det i § 31, stk. 1, fastsat, at befordringsgodtgørelse efter §§ 4 og 5, § 15, nr. 1, og § 23, nr. 1, ydes, når udgiften til og fra behandlingsstedet overstiger 42 kr. i alt.
 I § 31, stk. 2, er det fastsat, at befordringsgodtgørelse efter § 6, § 15, nr. 2 og 3, § 23, nr. 2 og 3, og § 27, stk. 1 og 2, ydes, når udgiften til og fra behandlingsstedet overstiger 100 kr. i alt.
 I § 31, stk. 3, er det fastsat, at befordringsgodtgørelse efter § 17, § 20, stk. 4, og § 24, stk. 2, ydes, når udgiften til og fra det valgte behandlingssted og ligeledes til og fra det behandlingssted, hvor behandlingen ville have fundet sted efter regionsrådets visitationskriterier, overstiger henholdsvis 42 kr. i alt for pensionister og 100 kr. i alt for andre.
 I § 31, stk. 4, er det fastsat, at befordringsgodtgørelse efter § 24, stk. 1, og § 25, stk. 3, ydes, når udgiften til og fra det valgte behandlingssted og ligeledes til og fra det behandlingssted, hvor behandlingen ville have fundet sted efter kommunalbestyrelsens visitationskriterier, overstiger henholdsvis 42 kr. i alt for pensionister og 100 kr. i alt for andre.
Ifølge bekendtgørelsens § 31, stk. 7, pris- og lønreguleres det beløb, der er nævnt i stk. 1-4, en gang årligt.
Beløbet afrundes til nærmeste hele kronebeløb.
Beløb for 2023 For finansåret 2023 er det generelle pris- og lønindeks fastsat til 3,9 pct., jf.
Finansministeriets Økonomisk Administrative Vejledning.
 Under henvisning hertil skal Indenrigs- og Sundhedsministeriet meddele, at befordringsgodtgørelse efter §§ 4-5, § 15, nr. 1, § 17, § 20, stk. 4, § 23, nr. 1, § 24, stk. 1 og 2, og § 25, stk. 3, ydes for pensionister, når udgiften til og fra behandlingsstedet overstiger 45 kr.
 Endvidere skal Indenrigs- og Sundhedsministeriet meddele, at befordringsgodtgørelse efter § 6, § 15, nr. 2 og 3, § 17, § 20, stk. 4, § 23, nr. 2 og 3, § 24, stk. 1 og 2, § 25, stk. 3, og 27, stk. 1 og 2, ydes for ikke-pensionister, når udgiften til og fra behandlingsstedet overstiger 108 kr.
Ikrafttrædelse Cirkulæreskrivelsen træder i kraft den 31. januar 2023.
 Cirkulæreskrivelse nr. 9925 af 11. november 2021 om regulering for 2022 af beløbsgrænser ved befordringsgodtgørelse efter sundhedsloven ophæves d. 31. januar 2023.
