Fremsat den 5. april 2016 af Laura Lindahl (LA), Simon Emil Ammitzbøll (LA), Joachim B.  Olsen (LA) og Anders Samuelsen (LA) Forslag til folketingsbeslutning om socialt frikort Folketinget pålægger regeringen inden udgangen af 2016 at fremsætte lovforslag, der skaber rammerne for, at kommunerne kan lave ordninger med socialt frikort.
Med socialt frikort forstås en kommunalt administreret ordning, hvor udsatte borgere i en afgrænset periode kan tjene et mindre beløb skattefrit og uden modregning i ydelser.
Med udsatte borgere menes den svageste del af de mennesker, som er beskrevet i servicelovens § 81.
Bemærkninger til forslaget I Danmark er der en gruppe mennesker, som er meget langt fra at kunne deltage på det ordinære arbejdsmarked på grund af svære fysiske, psykiske eller sociale handicap, jf. servicelovens § 81 (lovbekendtgørelse nr. 1284 af 17. november 2015 med senere ændringer). Liberal Alliance ønsker, at disse mennesker gives muligheden for at få en plads på arbejdsmarkedet, om end det kun kan være i begrænset omfang.
Målgruppen for beslutningsforslaget har ofte svært ved at honorere de krav, som arbejdsmarkedet stiller i forhold til f.eks. stabilt fremmøde.
Derfor er intentionen med beslutningsforslaget, at kommunen skal formidle småjob i det lokale erhvervsliv uden større forpligtelser.
Arbejdsopgaverne skal kunne udføres fleksibelt og ubureaukratisk, når den udsatte borger har overskuddet.
Lønnen skal udbetales kontant på dagsbasis, så der er en nær sammenhæng mellem indsats og udbytte.
For nogle virksomheder kunne det være interessant at udbyde sådanne småjob af økonomiske eller sociale grunde, og det er vigtigt at understøtte virksomhedernes mulighed herfor, da der i dag mangler større fleksibilitet på arbejdsmarkedet  særlig for de svageste borgere.
For at tiltrække virksomheder til at udbyde disse job, skal ordningen være nem og ubureaukratisk, så virksomhederne ikke oplever at blive begravet i papir.
Beslutningsforslaget har først og fremmest et socialt sigte.
Det er vigtigt for den enkelte borger at føle sig værdsat og i stand til at bidrage, og beskæftigelse bidrager til øget livskvalitet.
Samtidig vil ordningen forhåbentlig medføre, at udsatte borgere oplever at komme et lille skridt i retning af ordinær beskæftigelse, selv om der for mange kan være langt.
Beslutningsforslaget forventes ikke at medføre nævneværdige offentlige udgifter.
Det antages, at målgruppen er relativt begrænset, og at der derfor er tale om, at eventuelle skatteindtægter samt mulige administrationsomkostninger i kommunerne vil være meget små.
Skriftlig fremsættelse Laura Lindahl (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om socialt frikort.
(Beslutningsforslag nr.
B 168) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
