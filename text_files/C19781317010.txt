 De amerikanske veterinærinspektører har flere gange over for  

 veterinærdirektoratet fremført, at det er deres opfattelse, at det levende  

 syn på enkelte slagterier ikke opfylder de amerikanske bestemmelser herfor.
 Ved disse drøftelser har man herfra henvist til de danske bestemmelser for  

 undersøgelse af slagtedyr før slagtningen, som de fremgår af § 3 og § 4 i  

 landbrugsministeriets instruks af 27. september 1974 om udøvelse af  

 kødkontrol.
Det er veterinærdirektoratets opfattelse, at de pågældende bestemmelser i  

 det store hele er tilsvarende U.S.A.-bestemmelserne, men det må erkendes, at  

 de ikke er så detaljerede, og man skal i denne forbindelse bl.a. henvise til,  

 at det i U.S.A.-bestemmelserne er anført, at dyrene skal undersøges såvel  

 under hvile som i bevægelse.
Specielt for svinene kan dette undertiden være  

 vanskeligt, men medfører dog ikke, at det levende syn under alle  

 omstændigheder skal foretages ved aflæsningen (modtagelsen). Dette vil  

 afhænge af de lokale forhold..
 Det levende syn kan foretages i stalden under forudsætning af, at den er  

 indrettet med de nødvendige inspektionsgange og de enkelte stier ikke  

 overfyldes.
 Det skal i denne anledning også understreges, at der skal være etableret  

 et system til kontrol af, at det levende syn har fundet sted, således at de  

 enkelte dyr mærkes, eller således at foldene enten direkte eller på en  

 vægtavle (med plan over de enkelte folde) afmærkes med dyrlægens initialer,  

 når det levende syn er foretaget.
 Det har endvidere været anført, at der tilsyneladende ikke er et ensartet  

 system ved slagtning af tilbageholdte dyr, der ikke tilføres  

 sanitetsslagtehuset, men slagtes på den normale slagtelinie.
I denne anledning fastsættes herved, at alle dyr, som i forbindelse med det levende syn tilbageholdes med  

 henblik på slagtning på den normale slagtelinie, skal kendemærkes, at optegnelse om observationerne ved det levende syn og om det anvendte  

 mærke skal - forsynet med den kontrollerende dyrlæges underskrift og med dato  

 - overgives til kontrolpersonalet ved båndkontrollen sammen med oplysning om  

 det aftalte slagtetidspunkt for det/de pågældende slagtedyr, samt at slagtetidspunktet så vidt muligt bør fastsættes til umiddelbart før en  

 pause.
 Til mærkning af tilbageholdte svin kan foreslås anvendt tatoveringshammer  

 med drejelige typer (tal).
 P.V.V.
K.
Hermansen.
