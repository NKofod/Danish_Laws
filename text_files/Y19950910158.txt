Udtalt, at der ikke opstår spørgsmål om, hvorvidt der inden amtsrådets  

 møde har foreligget det fornødne materiale til sagens bedømmelse, jf. § 8,  

 stk. 3, i den kommunale styrelseslov, i et tilfælde, hvor et medlem har  

 anmodet om en redegørelse fra amtsborgmesteren vedrørende en beslutning, som  

 amtsrådet tidligere havde truffet.
Herved henvist til, at der ikke var tale  

 om et beslutningsforslag om at ophæve den trufne beslutning.
 Endvidere udtalt, at det efter Indenrigsministeriets opfattelse må  

 tilkomme amtsborgmesteren at tage stilling til indholdet af den redegørelse,  

 som amtsborgmesteren ønsker at give over for amtsrådet, idet det dog  

 forudsættes, at en eventuel omtale i redegørelsen af oplysninger m.v., der er  

 tilvejebragt af forvaltningen og udvalgene, er loyal og rigtig, og at der  

 ikke i øvrigt er urigtige oplysninger i redegørelsen.
 (Indenrigsministeriets brev af 16. marts 1995 til et amtsrådsmedlem - 1.  

 k.kt. j.nr. 1994/1071/015-2).
Amtsrådsmedlem Ove Bjerregaard-Madsen Fyrremejsevej 4 2600 Glostrup I brev af 25. november 1994 har De klaget til Indenrigsministeriet over,  

 at amtsborgmester Vibeke Storm Rasmussen på Københavns Amtsråds møde den 16.  

 november 1994 i forbindelse med en redegørelse om nedlæggelse af  

 Smerteklinikken på Københavns Amts Sygehus i Herlev har vildledt amtsrådet og  

 undertrykt vigtige oplysninger.
Det fremgår af sagen, at nedlæggelsen af smerteklinikken på amtssygehuset  

 i Herlev indgik som en del af budgettet for 1995, der blev godkendt af  

 amtsrådet den 12. oktober 1994. Det fremgår ligeledes, at De ved brev af 1.  

 november 1994 anmodede amtsborgmesteren om optagelse af følgende punkt på  

 dagsorden på førstkommende amtsrådsmøde: »Amtsborgmesterens redegørelse  

 for, hvorvidt det kan anses for lægefagligt og økonomisk  

 forsvarligt/hensigtsmæssigt af fastholde beslutningen om at nedlægge  

 smerteklinikken på KAS Herlev.« Amtsborgmesteren forelagde herefter en redegørelse herom på amtsrådsmødet  

 den 16. november 1994. Det blev besluttet, at en redegørelse vedrørende  

 afviklingen af smerteklinikken skulle forelægges sygehusudvalget.  

 Redegørelsen blev forelagt på sygehusudvalgets møde den 8. december 1994,  

 hvor denne af Venstres og De Konservatives amtsrådsgrupper blev begæret  

 forelagt for amtsrådet.
Redegørelsen blev taget til efterretning på  

 amtsrådsmødet den 21. december 1994 med en mindre tilføjelse efter forslag  

 fra Socialistisk Folkepartis amtsrådsgruppe.
 Det fremgår endvidere af sagen, at der efter beslutningen om nedlæggelse  

 af smerteklinikken er kommet en række henvendelser til amtsborgmesteren og  

 amtsrådet, bl.a. et brev af 10. oktober 1994 fra Kræftens Bekæmpelse til  

 amtsrådet, og et brev af 16. november 1994 til amtsborgmesteren fra en  

 tillidsmand på amtssygehuset vedlagt to notater om økonomiske betragtninger i  

 forbindelse med nedlæggelse af smerteklinikken udarbejdet af to overlæger på  

 amtssygehuset.
 Som meddelt i brev af 6. december 1994 har Indenrigsministeriet anmodet  

 Københavns Amtsråd om en udtalelse i sagen.
 I sin udtalelse af 2. februar 1995 har Københavns Amtsråd om henvendelsen  

 fra Kræftens Bekæmpelse anført:
»Brevet fra Kræftens Bekæmpelse er vurderet som een af en række  

 henvendelser om lukningen af klinikken, og derfor ikke formandsmeddelt.
På  

 begæring af økonomiudvalget den 23. november 1994, er kopi af brevet sendt  

 til amtsrådsmedlemmerne.« Om de to notater har Københavns Amtsråd bl.a. udtalt:
»... De to notater blev den 29. november sendt til amtsrådets  

 medlemmer.
Det blev samtidig oplyst, at de ikke havde været kendt i  

 sygehusdirektoratet eller i centralforvaltningen forud for amtsrådets møde  

 den 16. november 1994. Notaterne blev afleveret som bilag til en henvendelse  

 til amtsborgmesteren fra en tillidsmand på amtssygehuset i Herlev.  

 Henvendelsen er dateret 16. november 1994. Der henvises til amtsborgmesterens  

 skrivelse af 29. november 1994 til amtsrådsmedlem Bjerregaard-Madsen, der i  

 kopi er sendt til amtsrådets øvrige medlemmer.« Københavns Amtsråd har herefter konkluderet:
»Det kan på den baggrund konstateres, at der ikke er gjort forsøg på  

 at vildlede amtsrådet eller på at undertrykke vigtige oplysninger.
Det  

 vurderes i øvrigt på de indkomne henvendelser ikke rykker ved de  

 forudsætninger, der lå til grund for budgetbeslutningen om nedlæggelse af  

 smerteklinikken.« I denne anledning skal Indenrigsministeriet udtale følgende:
Den sag, der efter Deres anmodning var optaget på dagsordenen for  

 amtsrådets møde den 16. november 1994, var en redegørelse fra  

 amtsborgmesteren for, hvorvidt det kunne anses for lægefagligt og økonomisk  

 forsvarligt/hensigtsmæssigt at fastholde beslutningen om at nedlægge  

 smerteklinikken på KAS Herlev.
Da der ikke var tale om et beslutningsforslag  

 om at ophæve den trufne beslutning om nedlæggelse af smerteklinikken, opstår  

 der ikke spørgsmål om, hvorvidt der inden amtsrådets møde har forligget det  

 fornødne materiale til sagens bedømmelse, jf. § 8, stk. 3, i den kommunale  

 styrelseslov.
 Det må efter Indenrigsministeriets opfattelse tilkomme amtsborgmesteren at  

 tage stilling til indholdet af den redegørelse, som amtsborgmesteren ønsker  

 at afgive over for amtsrådet, idet det dog forudsættes, at en eventuel omtale  

 i redegørelsen af oplysninger m.v., der er tilvejebragt af forvaltningen og  

 udvalgene, er loyal og rigtig, og at der ikke i øvrigt er urigtige  

 oplysninger i redegørelsen.
 På denne baggrund og under hensyn til, at amtsborgmesteren ikke har været  

 bekendt med de to notater, der var udarbejdet af smerteklinikken, finder  

 Indenrigsministeriet ikke grundlag for at fastslå, at amtsborgmesteren ikke  

 korrekt har angivet de oplysninger, der var tilvejebragt af forvaltningen og  

 udvalg, eller i øvrigt har forsøgt at undertrykke tilvejebragte, vigtige  

 oplysninger om sagen.
 Kopi af dette brev er sendt til Københavns Amtsråd.
