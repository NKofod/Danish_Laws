Skriftlig fremsættelse (14. april 2021) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af lov om trafikselskaber (Trafikverkets indkøb af nattogtrafik i Danmark) (Lovforslag nr.
L 214) Lovforslaget vil muliggøre den svenske statslige trafikkøber, Trafikverkets, indkøb af nattogtrafik som offentlig servicetrafik mellem Sverige og Tyskland/Belgien via Danmark.
Trafikken skal køre i perioden fra august 2022 og fire år frem med option på op til to års forlængelse.
Et sådant indkøb af grænseoverskridende offentlig servicetrafik kræver indgåelse af en aftale mellem de kompetente myndigheder i de pågældende medlemsstater.
Det vil i dette tilfælde sige Transportministeriet og Trafikverket.
Af hensyn til den svenske udbudsproces blev aftalen indgået den 29. januar 2021 med forbehold for Folketingets godkendelse af den nødvendige lovgivning i form af nærværende lovforslag.
Med vedtagelsen af lovforslaget vil Folketinget give sit samtykke efter grundlovens § 19 til, at transportministeren på Danmarks vegne tiltræder aftalen med Trafikverket: Aftale vedrørende samarbejde om nattog.
Aftalen udløber samtidig med den eller de kontrakter, som aftalen giver Trafikverket mulighed for at indgå, dvs. senest den 1. august 2028.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
Jeg skal venligst opfordre til, at lovforslaget vedtages fire uger før den 1. juli 2021, hvor det foreslås, at forslaget skal træde i kraft.
