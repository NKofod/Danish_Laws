Nr BR 7 Beretning over proceduren vedrørende regeringskonferencer m.v.   

 Nr 7 1989-90, 1. samling Afgivet af Markedsudvalget Afgivet: 19900831 I forbindelse med de forestående regeringskonferencer om henholdsvis en politisk union og en økonomisk og monetær union har Markedsudvalget drøftet mulighederne for en forbedret orientering af udvalget.
 Denne drøftelse foregik på grundlag af en forudgående behandling i et  

 underudvalg bestående af:
Henning Grove (KF), fmd., Ivar Nørgaard (S), Steen Gade (SF), Bjørn Elmquist (V), Mogens Glistrup (FP), Hans Larsen-Ledet (RV), Peter Duetoft (CD) og Flemming Kofod-Svendsen (KRF).
 Dette underudvalg har afholdt en række møder, som har resulteret i en  

 indstilling fra et flertal om, at følgende retningslinjer, som  

 statsministeren og udenrigsministeren har erklæret sig indforståede med, skal  

 lægges til grund i forbindelse med de kommende regeringskonferencer m.v.:
a) I forbindelse med alle møder i Det europæiske Råd giver statsministeren  

 forud for møderne en grundig orientering om, hvilke væsentlige spørgsmål der  

 kan forventes at komme til drøftelse.
Når drøftelserne kan forventes at føre  

 til vedtagelser af større rækkevidde, forelægger regeringen mundtligt  

 Markedsudvalget et forhandlingsoplæg.
Såfremt der ikke i udvalget konstateres  

 et flertal imod forhandlingsoplægget, forhandler regeringen på dette  

 grundlag.
 b) Samme procedure følges i forbindelse med uformelle ministermøder i  

 øvrigt, hvor væsentlige spørgsmål vedrørende forberedelse af  

 regeringskonferencer kommer til drøftelse.
 c) Alle initiativer, der fremlægges skriftligt af andre lande i  

 forbindelse med diskussion om regeringskonferencer, viderebringes straks til  

 Markedsudvalget.
 d) Danske initiativer af større rækkevidde, der fremlægges skriftligt af  

 regeringen i forbindelse med diskussion om regeringskonferencer, nævnes i  

 Markedsudvalget med henblik på forhandlingsoplæg.
 Et flertal (udvalget med undtagelse af Fremskridtspartiets medlem)  

 kan tilslutte sig denne indstilling.
 Et mindretal (Fremskridtspartiets medlem af udvalget) udtaler:
Brevet af 19. april 1990 fra den tyske kansler og den franske præsident  

 lagde op til en særdeles dynamisk udvikling inden for Det europæiske  

 Fællesskab.
Den reelle beslutningsfase rykkede med eet slag meget nærmere  

 vedrørende store dele af de helt centrale EF-spørgsmål, som hidtil ikke er  

 nået frem til afklaring i den danske debat.
Det må forudses, at de  

 afgørelser, hvis hovedindhold tilrettelægges for tiden, bliver genstand for  

 en folkeafstemning i Danmark i 1991 eller 1992.
Under disse omstændigheder havde det været særdeles ønskværdigt, om  

 regeringen - mest naturligt gennem Markedsudvalget - havde inddraget  

 Folketingets partier (og eventuelle andre) i et indgående studiekredsarbejde  

 og debat.
Hver en time anvendt hertil i (for)sommeren 1990 havde givet  

 betydelige afkast, når vanskelighederne i forbindelse med den forudselige  

 folkeafstemning kommer til at tårne sig op.
 Et flertal i Markedsudvalget lagde første gang op hertil i  

 Markedsudvalgets møde den 20. april 1990. Ved den lejlighed og utallige gange  

 senere er det præciseret, at der var meget stort behov for indgående  

 drøftelser såvel af helheden som af de mange særdeles vigtige enkeltaspekter  

 i nybrudsplanerne omkring den politiske union.
Fremskridtspartiet finder det derfor overordentlig kritisabelt, at  

 regeringen ikke har været til at råbe op til en sådan analyse.
Hverken i  

 forbindelse med forberedelserne af udenrigsministrenes møde den 21. april  

 1990, regeringschefernes den 28. april 1990, udenrigsministrenes den 7., 19.  

 og 20. maj 1990, de faste repræsentanters møderække, der begyndte den 11. maj  

 1990, eller afgivelsen af indlægget af 9. maj 1990 vedrørende den danske  

 mindretalsregerings ønsker til drøftelse af, hvilke emner der skal med under  

 forberedelsen af den politiske union, som præsident Mitterrand og  

 forbundskansler Helmut Kohl krævede i deres nævnte brev af 19. april 1990, ej  

 heller forud for det udenrigsministermøde, som den 18. juni 1990 nærmere  

 definerede indholdet i den politiske union.
Og nu er der forløbet yderligere  

 et par måneder, hvor regeringens foragt for Folketinget på ny har vist sig i,  

 at man alene har givet Markedsudvalget slikkepinde og sutteklude.
Regeringen har brugt sine kræfter - blandt andet med en helt vild  

 juristerifortolkning af grundlovens § 19 - og sine træneringsmuligheder til  

 at hindre drøftelser.
Den har hermed dyrekøbt sig en tilsyneladende  

 handlefrihed for en tid og opnået, at det nu er blevet for sent at sørge for,  

 at Danmark får gødet grunden behørigt til, at vi kan mindske risikoen for, at  

 vi dejser ind i tilfældige standpunktstilkendegivelser, der senere hen kan  

 volde kolossal skade.
Folketingets partier har måttet følge udviklingen i reportager fra  

 mediernes udsendte korrespondenter, fra de kronikker, som udenrigsministeren  

 har strøet om sig med rundt omkring i forskellige aviser og fra  

 statsministerens forsøg på gennem interview og taler ikke at sakke agterud i  

 forhold til sin udenrigsminister.
Ad den vej har man for eksempel erfaret, at  

 regeringen er gået ind for, at meget vidtgående traktatændringer skal træde i  

 kraft den 1. januar 1993, og at regeringen har deltaget særdeles positivt i  

 konkrete forhandlinger om punkter, der i mere end en snes år har været  

 særdeles ømme i den folkelige danske debat, og hvor alle Folketingets otte  

 partier nu har en kvalificeret pligt til at benytte den sparsomme tid til at  

 give saglig, holdbar og nøgtern information, der hverken overdriver eller  

 underdriver de nationalt enormt vidtrækkende beslutninger, som befolkningen  

 skal træffe.
Regeringens nægtelse af at informere Folketingets partier og  

 gennemdrøfte spørgsmålene med dem har gjort opgaven væsentligt vanskeligere,  

 end tilfældet havde været, hvis regeringen havde efterkommet de kraftige  

 opfordringer, som et flertal i Folketingets Markedsudvalg har fremsat ved så  

 at sige alle Markedsudvalgsmøderne fra og med den 20. april 1990.
Fremskridtspartiet ønsker meget stærkt, at regeringen totalt skifter  

 signaler.
Partiet tilslutter sig naturligvis de af flertallet opstillede  

 punkter a-d, men præciserer, at de kun hjælper på mikroskopiske dele af det  

 store problem.
De fire punkter er altså langt, langt fra at være tilstrækkelige.
De må  

 suppleres overensstemmende med foranstående.
Som det eneste positive tegn fra den egenrådige regering har  

 Fremskridtspartiet med glæde noteret, at udenrigsministeren den 18. maj 1990  

 kl. 12.53 udtalte, at »indgående drøftelser i Markedsudvalget« vil  

 finde sted, før regeringen afsender et memorandum til de andre EF-landes  

 regeringer om de for vort fædrelands fremtidsplacering så altafgørende  

 forhold.
Derimod var udenrigsministerens enetale i Markedsudvalget den 15.  

 juni 1990 (bilag 526) af ringe nytte til at skabe seriøs afklaring af de  

 meget vidtgående problemkredse, der af udenrigsministeren selv (endog i  

 underdrevet form) er betegnet som fastlæggelse af rammerne for det danske  

 samfunds udvikling i de næste 20-30 år. (Økonomi og Politik 1990-1, s. 44).  

 Det var også en direkte hån over for Folketinget at foregive, at en sag af  

 denne rækkevidde kunne bringes afgørende fremad ved et syv kvarters  

 frokostarrangement, hvor bordpladsen ikke var optaget af sagsbilag, men af -  

 indrømmet fortrinlige - spise- og drikkevarer.
Derfor var det kun stene for  

 brød, der kom ud af den beroligelsesseance, som udenrigsministeren afholdt  

 den 20. juni 1990.
Derfor må nu konstateres den tragedie, at de fire måneder fra den 20.  

 april 1990, der mere end nogen anden historisk periode opfordrede til  

 indgående analyser og afklaringer mellem Folketingets partier, er afsluttet  

 med, at de store muligheder, der har foreligget, nu er tabt på gulvet, og at  

 der derfor er lagt op til en gang russisk roulette om den danske nations  

 fremtid, blot fordi regeringen har obstrueret, at det tværpolitiske,  

 altomfattende samarbejde blev sat i den absolutte tronstol.
I stedet har  

 regeringen konsekvent valgt det vildspor at sabotere Folketinget ud fra en  

 tro på, at den herved har scoret småpolitiske, taktiske points.
 Det er de uafviselige kendsgerninger om de forgangne fire måneders  

 forsømmelser.
 Lad os inderligt håbe, at lykken vil være bedre end forstanden, så flest  

 muligt af de tabte muligheder vil dukke op igen, når regeringen engang bliver  

 klar til at tage arbejdstøjet på efter sommerferien.
 P. u. v.
