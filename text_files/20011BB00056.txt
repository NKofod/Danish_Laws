Fremsat den 11. oktober 2001 af  

 Brian Mikkelsen (KF), Tom Behnke (KF),  

 Knud Erik Kirkegaard (KF), Henriette Kjær (KF)  

 og Eva Møller (KF) Forslag til folketingsbeslutning om at indføre offentligt tilsyn med undervisningen i  

 de frie grundskoler Folketinget pålægger regeringen inden udgangen  

 af indeværende folketingsår at fremsætte forslag om, at der  

 indføres bestemmelser om offentligt tilsyn med undervisningen i de  

 frie grundskoler.
Bemærkninger til forslaget Beslutningsforslaget er en uændret  

 genfremsættelse af beslutningsforslag nr.
B 13, fra  

 folketingsåret 1998-99 (se Folketingstidende 1998-99, forhandlingerne  

 side 2751 og tillæg A side 1349 og 1350). Beslutningsforslaget har til  

 formål at sikre, at der etableres et offentligt tilsyn med de frie  

 grundskoler.
Baggrunden for den oprindelige fremsættelse i  

 folketingsåret 1998-99 var de uheldige omstændigheder i  

 forbindelse med visse skolers overtrædelse af friskoleloven.  

 Erfaringerne blandt andet fra disse episoder viser med al tydelighed, at den  

 »mulighed for et særligt tilsyn«, som friskoleloven foreskriver i  

 særlige tilfælde, langtfra er tilstrækkelig, når  

 problemerne allerede er opstået.
Et lovsikret offentligt tilsyn med  

 undervisningen i de frie grundskoler skal have det formål at  

 løse problemerne allerede i opløbet.
Da Folketinget i januar 1999 i Folketingssalen havde  

 debatten om et offentligt tilsyn med undervisningen i de frie grundskoler,  

 fremførte det samlede politiske spektrum, at traditionen med fri- og  

 højskoler »er en værdifuld og typisk dansk tradition, der  

 berettiger til national stolthed«.
Bedre kan det vel ikke siges, men siden de  

 livskraftige tanker om at oprette fri- og højskoler, der i forrige  

 århundrede udsprang af ønsket om at forberede eleverne til det  

 danske folkestyre, har samfundet og dermed forudsætningerne for denne  

 tradition ændret sig.
Det fremgår af grundlovens § 76, at »alle  

 børn i den undervisningspligtige alder har ret til fri undervisning i  

 folkeskolen.
Forældre eller værger, der selv sørger for,  

 at børnene får en undervisning, der kan stå mål med,  

 hvad der almindeligvis kræves i folkeskolen, er ikke pligtige at lade  

 børnene undervise i folkeskolen«.
Grundloven forskriver altså  

 undervisningspligt, men ikke skolepligt.
Med andre ord har forældrene  

 frihed til at beslutte, om de vil lade deres barn indskrive i folkeskolen,  

 eller om undervisningspligten skal opfyldes på anden måde,  

 herunder om forældrene selv vil varetage undervisningen.
De frie grundskoler er et godt alternativ til folkeskolen,  

 og som sådan er det fuldt berettiget, at de modtager offentligt tilskud  

 til driften.
Af ideologiske og traditionelle årsager findes der ikke et  

 offentligt tilsyn med friskolerne.
Modtager en institution tilskud,  

 bør det offentlige efter forslagsstillernes opfattelse have hånd  

 i hanke med, hvad disse tilskud anvendes til.
Dette princip gælder  

 imidlertid ikke for friskolerne, som måske er de eneste institutioner,  

 som er undtaget fra dette princip.
Hverken Undervisningsministeriet eller  

 kommunalbestyrelsen fører et pædagogisk tilsyn med de frie  

 grundskoler.
Tilsynet med skolens almindelige virksomhed varetages i henhold  

 til loven om frie grundskoler af forældrene.
Forældrene  

 vælger også en person til at føre tilsyn med elevernes  

 standpunkt i visse fag eller anmoder kommunen om at føre tilsyn.
Selv  

 om man må antage, at denne tilsynsførende er i besiddelse af de  

 fornødne færdigheder, så er det for forslagsstillerne  

 uforståeligt, at loven ikke stiller krav til den tilsynsførendes  

 uddannelse.
Forslagsstillerne foreslår derfor, at der til hver fri  

 grundskole udpeges en offentlig tilsynsførende, der deltager i skolens  

 bestyrelsesmøder og er ansvarlig for, at skolens undervisning lever op  

 til friskolelovens krav.
 Indførelse af et offentligt tilsyn på de frie  

 grundskoler behøver ikke ændre på forældrenes  

 mulighed for at engagere sig i deres børns undervisning og skolegang.  

 Formålet er udelukkende at sikre, at de frie grundskoler, der modtager  

 offentligt tilskud, ligeledes opfylder de indholdsmæssige krav til  

 undervisningen, der stilles i lovgivningen.
Før 1992 foretog Undervisningsministeriet faktisk i  

 et vist omfang skolebesøg med pædagogisk formål på  

 de frie grundskoler.
Så tanken om et offentligt tilsyn ligger ikke  

 så fjernt endda.
Faktisk er der alene tale om at sidestille de frie  

 grundskoler med de frie kostskoler, hvor Undervisningsministeren allerede har  

 såvel det økonomiske som det pædagogiske tilsyn.
Ydermere vil indførelsen af et offentligt tilsyn  

 med undervisningen i de frie grundskoler medføre, at den  

 tilsynsførende myndighed står til rådighed med vejledning  

 og rådgivning i pædagogiske og økonomiske  

 spørgsmål, i det omfang den enkelte skole beder om det.
Den  

 mulighed har de frie grundskoler ikke i dag.
Et offentligt tilsyn med de frie grundskoler vil efter  

 forslagsstillernes opfattelse sikre, at kvaliteten i undervisningen  

 står mål med, hvad der almindeligvis kræves i folkeskolen,  

 og dermed hvad loven foreskriver, og at alle uanset skole stifter bekendtskab  

 med basale demokratiske værdier som menneskerettigheder, tolerance,  

 ytringsfrihed og generel samfundsforståelse.
Desuden sikres det som en  

 sidegevinst, at en friskole under henvisning til sin målsætning  

 og sit grundlag ikke kan undlade at undervise i disse for det danske samfund  

 så vigtige principper.
 Regeringen skal derfor snarest fremsætte lovforslag  

 om, at friskoler og private grundskoler bliver omfattet af et offentligt  

 tilsyn.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om at indføre  

 offentligt tilsyn med undervisningen i de frie grundskoler.
(Beslutningsforslag nr.
B 56).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
