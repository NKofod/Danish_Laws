Nr LSF 165 Forslag til Lov om en børneombudsmand Fremsat af Bruno Jerup (EL) Søren Søndergaard (EL) den 31. januar 1995 § 1. Børneombudsmandsinstitutionen har til formål at fremme børns  

 og unges interesser samt værne om og udbygge deres rettigheder i samfundet.
 § 2. Børneombudsmandsinstitutionen skal høres vedrørende  

 lovgivningsinitiativer, udbygningsplaner og øvrige forhold af betydning for  

 børn.
§ 3. Børneombudsmandsinstitutionen skal varetage børns interesser  

 over for statslige og kommunale organer samt private organisationer.  

 Børneombudsmandsinstitutionen skal have fri adgang til alle institutioner for  

 børn, såvel offentlige som private.
Offentlige instanser samt private  

 institutioner for børn skal uden hensyn til tavshedspligten udlevere alle  

 relevante oplysninger, såfremt Børneombudsmandsinstitutionen fremsætter krav  

 herom.
§ 4. Børneombudsmanden skal i sit hverv lægge særlig vægt på 1) af egen drift eller som høringsinstans at fremme børns interesser i  

 forhold til lovgivningen, den statslige planlægning og udvikling og den  

 kommunale administration, 2) at Danmark overholder ratificerede internationale konventioner  

 vedrørende børns rettigheder, 3) at foreslå foranstaltninger, som kan forbedre børns levevilkår og  

 retssikkerhed og forebygge, at børn bringes i konflikt med samfundet, 4) at foretage løbende vurdering af børns opvækst-, sundheds- og  

 levevilkår, og 5) at fungere som påtale- og klageberettiget for børn over for offentlige  

 myndigheder.
§ 5. Børneombudsmanden virker af egen drift eller på baggrund af  

 henvendelser.
Børneombudsmanden afgør selv, om en henvendelse giver grundlag  

 for behandling.
§ 6. Børneombudsmanden har tavshedspligt med hensyn til de  

 forhold, børneombudsmanden bliver bekendt med under udøvelsen af sin  

 virksomhed, såfremt hemmeligholdelse ifølge sagens natur er påkrævet.
Samme  

 forpligtelse påhviler det ved Børneombudsmandsinstitutionen ansatte  

 personale.
§ 7. Folketinget udnævner en børneombudsmand for en periode af 4  

 år.
Der kan ske genudnævnelse for yderligere en 4-årig periode.
 Stk. 2. Folketinget fastsætter i en instruks  

 Børneombudsmandsinstitutionens organisation og sagsbehandling.  

 Børneombudsmanden er i øvrigt i udøvelsen af sit hverv uafhængig af  

 Folketinget.
§ 8. Børneombudsmanden ansætter og afskediger selv sine  

 medarbejdere.
Udgifterne til institutionen fastsættes som en årlig bevilling  

 på finansloven.
Børneombudsmandsinstitutionen disponerer selv inden for  

 rammerne af bevillingen.
 Stk. 2. Børneombudsmandsinstitutionen aflægger årligt regnskab,  

 der følger statens almindelige regler for regnskabsaflæggelse og revision.
 § 9. Denne lov træder i kraft den 1. januar 1996.
Bemærkninger til lovforslaget Almindelige bemærkninger Formålet med lovforslaget er at få etableret en selvstændig og uafhængig  

 børneombudsmandsinstitution m/k.
 Børneombudsmandsinstitutionen skal værne om børns rettigheder og fungere  

 som påtale- og klageberettiget for børn over for offentlige myndigheder.  

 Institutionen skal høres i forbindelse med lovforslag, der vedrører børns  

 interesser, og institutionen skal løbende vurdere opvæksts- og levevilkår for  

 og retsbeskyttelsen af børn og unge i samfundet.
Børns og unges livssituation og opvækstsvilkår forandres i dag med en  

 stadig stigende hastighed på alle fronter.
Den stigende polarisering mellem  

 samfundsgrupperne øver også indflydelse på børns vilkår.
Mange vokser f.eks.  

 op i familier, hvor de voksne aldrig har været i arbejde.
Børnene i disse  

 familier kan ofte være de eneste, der har en kontinuerlig kontaktflade  

 udadtil i form af institution og skole.
 Der eksisterer i dag i stigende grad igen en økonomisk og materiel  

 fattigdom, men særligt påtrængende er forringelserne på det følelsesmæssige  

 og kulturelle område.
 Mange børn vokser op i splittede familier og pålægges allerede tidligt  

 ansvarsområder, som de står helt alene med.
Børn kommer på mange områder i klemme i samfundsudviklingen.
Børns  

 interesser tilsidesættes, og deres udviklingsbehov tilgodeses ikke i særlig  

 høj grad i lovgivningen eller i den økonomiske udvikling.
Danmark har ikke nogen sammenhængende børnepolitik.
Politiske  

 programerklæringer og isolerede udvalgsbetænkninger følges ikke op af  

 handlinger.
Børn har brug for en institution, der samlet står frem og taler børnenes  

 sag.
En institution, som man let og anonymt kan henvende sig til og få råd og  

 vejledning af.
En institution, som børn kan stole på, og som er synlig i  

 debatten i såvel skrevne som elektroniske medier.  

 Børneombudsmandsinstitutionen vil med det fremsatte lovforslag få tillagt  

 beføjelser, så den vil kunne handle på børns vegne med den fornødne autoritet  

 og styrke i de tilfælde, hvor børn har brug for støtte.
Institutionen skal også via sin status som høringsorgan være med til at  

 påvirke lovgivningen, således at der på flere og flere områder gives børn  

 positive rettigheder og en øget retssikkerhed.
Det kan være med til at styrke  

 børnenes selvstændige initiativer og handlemuligheder.  

 Børneombudsmandsinstitutionen skal som institution handle i forhold til  

 børnenes samlede livsituation og være lydhør over for alle deres problemer.
Bemærkninger til lovforslagets enkelte bestemmelser Til § 1 Formålet med en børneombudsmand er at bane vej for, at børn får udbygget  

 og forbedret deres retlige stilling i samfundet, og at børneombudsmanden skal  

 fungere som påtale- og klageberettiget instans for børn i forhold til  

 offentlige institutioner.
Der er tale om såvel en rettighedsfunktion som en  

 beskyttelsesfunktion, idet der sigtes mod at give børn en bedre retsikkerhed  

 og flere selvstændige handlemuligheder.
Til § 2 Børneombudsmandsinstitutionen har udtaleret i forhold til lovinitiativer,  

 udbygningsplaner og andre vigtige områder, der berører børns vilkår.  

 Lovforslag, der vedrører børns og unges forhold, bør forelægges  

 Børneombudsmandsinstitutionen inden fremsættelse i Folketinget.  

 Børneombudsmandsinstitutionen kan rette henvendelse til Folketinget eller  

 kommunalbestyrelser med forslag til love eller andre initiativer.  

 Børneombudsmandsinstitutionen kan kritisere og henstille til byråd og  

 amtsråd, at vedtagne beslutninger tages op til fornyet overvejelse, såfremt  

 institutionen finder det nødvendigt.
Til § 3 Børneombudsmanden er påtale- og klageberettiget i forhold til såvel  

 statslige som kommunale og amtskommunale instanser og i forhold til private  

 organisationer, der har med børn at gøre, og som har indgået overenskomst med  

 offentlige instanser.
Til § 4 Børneombudsmandsinstitutionen er forpligtet til at følge med i  

 samfundsudviklingen set med børns øjne og træffe de fornødne foranstaltninger  

 til at sikre børns vilkår og rettigheder bedst muligt.
Institutionen skal  

 påse, at Danmark overholder sine internationale forpligtelser, der handler om  

 børn.
Til § 5 Alle kan rette henvendelse til Børneombudsmandsinstitutionen, hvis  

 henvendelsen angår børns vilkår og rettigheder.
Såfremt man mener, at et  

 barns interesser ikke i tilstrækkelig grad varetages af de offentlige  

 instanser, kan der klages til Børneombudsmandsinstitutionen.
Børneombudsmandsinstitutionen kan ikke generelt gribe ind i private  

 familieforhold f.eks. i konflikter mellem forældre og børn eller konflikter  

 forældre imellem om børnene.
I ganske særlige tilfælde kan  

 Børneombudsmandsinstitutionen behandle sådanne enkeltkonflikter, men som  

 hovedregel henviser Børneombudsmandsinstitutionen til de rette instanser samt  

 til rådgivningsinstitutioner, der beskæftiger sig med disse spørgsmål.
 Børneombudsmandsinstitutionen skal følge med i udviklingen på området og  

 deltage i debatten om børns vilkår i familien.
Børneombudsmandsinstitutionen kan tage sager op af egen drift, ligesom  

 institutionen selv afgør, om der er grundlag for at behandle en sag.
Alle,  

 der henvender sig, skal have et svar med begrundelse for den trufne  

 beslutning.
Til § 6 For at sikre fortrolighed og anonymitet skal Børneombudsmandsinstitutionen  

 være underlagt tavshedspligt med hensyn til personlige oplysninger, som  

 bliver den bekendt i sagsbehandlingen. Ønske om anonymitet skal respekteres.
Til § 7 Folketinget udnævner børneombudsmanden, som maksimalt kan sidde i 8 år.  

 Sekretariatet skal kunne dække en bred vifte af fagkombinationer.
Instruksen udbygger Børneombudsmandsinstitutionens organisation og  

 arbejdsopgaver.
Et udkast til instruks for børneombudsmanden er optrykt som  

 bilag.
 Børneombudsmandsinstitutionen er uafhængig af Folketing, regering og  

 administration.
Til § 8 Inden for rammerne af det bevilgede beløb disponerer institutionen selv  

 under almindeligt ansvar.
Bilag Udkast til Instruks for børneombudsmanden (Almindelige bestemmelser for børneombudsmandens virke) I medfør af lov  

 nr. . . . af . . . om en børneombudsmand fastsættes herved følgende instruks  

 for børneombudsmandens virksomhed.
§ 1. Børneombudsmanden skal i medfør af denne instruks pålægges at  

 udføre de opgaver, der er skitseret i lov om en børneombudsmand.  

 Børneombudsmanden skal arbejde for, at der på alle samfundsniveauer tages  

 hensyn til børns interesser og behov.
Børn er personer, som ikke har nået  

 myndighedsalderen endnu.
§ 2. Børneombudsmanden har ikke kompetence til at træffe  

 afgørelser eller i øvrigt at omstøde afgørelser truffet af en anden  

 myndighed.
Børneombudsmanden har alene kompetence til at fremkomme med  

 henstillinger.
§ 3. Børneombudsmanden kan tage sager op af egen drift eller ved  

 henvendelser udefra.
Enhver kan henvende sig med en sag.
Der stilles ingen  

 særlige krav til henvendelsens form.
Såfremt der er udarbejdet materiale i  

 sagen, bør dette så vidt muligt oplyses, ligesom en begrundelse for  

 henvendelsen bør fremgå.
Er ankemulighederne ikke udtømte, skal  

 børneombudsmanden rådgive om de eksisterende ankemuligheder og henvise sagen  

 hertil.
Såfremt en sag realitetsbehandles, skal børneombudsmanden omarbejde  

 henvendelsen til skriftlig form.
§ 4. Såfremt en henvendelse angår et bestemt barn og henvendelsen  

 ikke kommer fra barnet selv, skal børneombudsmanden ikke behandle sagen uden  

 barnets samtykke.
Hvis barnets alder hindrer dette, skal værgen give  

 samtykke.
Såfremt almene hensyn tilsiger det, kan  

 Børneombudsmandsinstitutionen dog realitetsbehandle henvendelsen, selv om  

 samtykke ikke er indhentet.
§ 5. Børneombudsmanden skal afvise at behandle konflikter mellem  

 det enkelte barn og dets forældre eller forældremyndighedsindehavere eller  

 mellem forældrene, medmindre ganske særlige hensyn gør sig gældende.
Grunden  

 til afvisning skal meddeles, og Børneombudsmandsinstitutionen skal henvise  

 til de rette instanser.
§ 6. Finder ombudsmanden, at en henvendelse ikke giver anledning  

 til kritik eller anden sagsbehandling, kan sagen henlægges.
Vedkommende, der  

 har rejst sagen, skal have behørig meddelelse herom.
 § 7. Afvisning, henvisning eller henlæggelse, jf. §§ 3, 5 og 6,  

 kan ikke ankes til andre instanser.
§ 8. Ombudsmanden skal, forinden udtalelse afgives, sørge for, at  

 sagen er behørigt oplyst.
Børneombudsmanden afgør selv, hvornår en sag anses  

 for oplyst.
Børneombudsmanden skal aflægge en beretning om sin virksomhed  

 inden udgangen af september måned hvert år.
Beretningen offentliggøres.
§ 9. Børneombudsmanden er forpligtet til at tage stilling til alle  

 sager, som realitetsbehandles.
Udtalelsen udformes skriftligt og med  

 begrundelse.
Børneombudsmanden afgør selv, hvem udtalelsen skal rettes til.
 § 10. Denne instruks træder i kraft den 1. januar 1996.
