Nr BR 7 Beretning over miljøministerens redegørelse til Folketinget om  

 forsøgsudsætning af gensplejsede sukkerroer efter lov om miljø og  

 genteknologi   

 Nr 7 1988-89, 1. samling Afgivet af Miljø- og Planlægningsudvalget Afgivet: 19890630 Udvalget har efter debatten i folketingssalen den 24. maj 1989 behandlet redegørelsen i nogle møder og har herunder stillet en række spørgsmål til miljøministeren, som denne har besvaret skriftligt og i samråd.
 Udvalget har drøftet såvel den konkrete ansøgning fra De Danske  

 Sukkerfabrikker (nu Danisco A/S) som de generelle principper og aspekter ved  

 ansøgningen.
Sukkerfabrikkernes ansøgning vedrører tilladelse til udsætning i 1990 af  

 to typer gensplejsede sukkerroer på et forsøgsareal ved Holeby på Lolland  

 efter lov om miljø og genteknologi.
Den ene type forventes resistent mod  

 ukrudtsmidlet glyphosat (Roundup), den anden type forventes resistent mod  

 virussygdommen Rhizomania.
 Inden frilandsforsøgene i 1990 har De Danske Sukkerfabrikker planlagt en  

 række forsøg i 1989 under fysisk indeslutning i drivhus, laboratorium og  

 vækstkamre.
 Formålet med disse dyrkningsforsøg er at undersøge, om gensplejsningen  

 skulle have ændret sukkerroen på en sådan måde, at forudsætningerne for  

 sikkerhedsvurderingen ikke længere holder.
Der vil endvidere i 1989 ske en undersøgelse af de specielle telte, hvor  

 de gensplejsede sukkerroer under blomstringen skal indesluttes.
Formålet med  

 disse undersøgelser er at sikre, at teltene er så tætte, at der ikke kan ske  

 udslip af pollen.
 Miljøministeren har over for udvalget oplyst, at vurderingen af  

 drivhusforsøgene foretages af Levnedsmiddelstyrelsen og Skov- og  

 Naturstyrelsen, som er ansvarlige for udformningen af  

 undersøgelsesprogrammet.
 Miljøministeren har tilkendegivet, at hun vil orientere udvalget, så snart  

 vurderingen af resultaterne og forløbet af de i 1989 gennemførte forsøg  

 foreligger, antagelig inden udgangen af 1989.
1990-forsøgene skal give mulighed for sammenligning af gensplejsede og  

 oprindelige sukkerroers egenskaber under så naturlige vækstbetingelser som  

 muligt.
Forsøgsplanterne vil ved udsætningen være indesluttet, idet de enten  

 vil blive forhindret i at sætte blomster og frø eller vil blive omsluttet af  

 specielle telte, således at blomsternes pollen ikke kan slippe ud og spredes.
I 1991 eller senere forventes det at De Danske Sukkerfabrikker ønsker at  

 gå et trin videre med en afprøvning på et større areal eventuelt på flere  

 lokaliteter.
En sådan videre afprøvning vil kræve fornyet tilladelse.
Inden  

 de gensplejsede planter dernæst kan markedsføres til landbrugsmæssig brug,  

 vil De Danske Sukkerfabrikker lade planterne indgå i deres almindelige  

 forædlingsprogram.
 Forsøgsarealet omfatter 5.000 m2, heraf forventes ca. 1.000 m2 anvendt til  

 udsætning af de gensplejsede sukkerroer i 1990.
 Der er forberedt en række nærmere angivne sikkerhedsforanstaltninger i  

 forbindelse med forsøgsudsætningen.
 Forsøgsforløbet vil således følge OECD's anbefalinger om trinvis  

 udsætningsprocedure, hvor planternes udvikling overvåges nøje, og hvor der  

 for hvert af trinene indsamles viden om den gensplejsede organisme, og der  

 vurderes herudfra, om det er miljømæssigt forsvarligt at gå videre til næste  

 trin.
Det er karakteristisk for den ikkegensplejsede sukkerroes forekomst i den  

 danske natur, at selv om den spredes bort fra marker, hvor den dyrkes, er den  

 ikke varigt i stand til at etablere sig i naturen.
De egenskaber, der ønskes  

 indsat i sukkerroen, vurderes ikke at give de gensplejsede sukkerroer  

 sundhedsmæssigt betænkelige egenskaber eller øget etableringsevne.
 Miljøministeren har over for udvalget tilkendegivet, at der i relation til  

 indbygget resistens mod herbicider kan være en række mere vidtrækkende  

 konsekvenser, der må vurderes fra sag til sag.
 En tilladelse til De Danske Sukkerfabrikker til forsøgsudsætning af  

 gensplejsede sukkerroer er derfor ikke præcedensskabende for nogen form for  

 kommende ansøgninger om udsætning efter lov om miljø og genteknologi.
Miljøministeren har med henblik på den foreliggende sag redegjort for  

 Roundups påvirkning af miljøet, herunder bl.a. om nedbrydningen af Roundup,  

 Roundups påvirkning af jordens organismer, forekomsten af Roundup i  

 fødemidler og foderstoffer og muligheden for resistens i ukrudtsplanter ved  

 øget brug af herbicider.
Den samlede vurdering er, at Roundup ikke giver  

 anledning til betænkeligheder ved foreskreven brug.
 Tilladelsen ønskes givet under forudsætning af, at de nærmere angivne  

 undersøgelser, der gennemføres i 1989, viser tilfredsstillende resultater.
Miljøministeren har over for udvalget oplyst, at videnopbygningen  

 vedrørende henholdsvis planters og mikroorganismers økologi foregår på en  

 række institutioner og i et samarbejde mellem disse.
Med oprettelsen af DMU  

 er der i Miljøministeriet sket en organisatorisk styrkelse af den økologiske  

 forskning.
I forbindelse hermed vil også det nationale og det internationale  

 forskningssamarbejde øges.
Miljøministeren har tilkendegivet over for udvalget, at der i den kommende  

 tid vil blive gennemført en kortlægning af den økologiske forskning med  

 henblik på at sikre tilvejebringelsen af yderligere relevant forskning på  

 dette område.
Kortlægningen vil blive koordineret med den vurdering af den  

 økologiske forskning, der foregår i Teknologinævnets regi, jf.  

 miljøministerens besvarelse af spørgsmål nr. 6. Miljøministeren har i  

 forbindelse hermed tilkendegivet over for udvalget, at hun inden udgangen af  

 1989 vil orientere udvalget om resultatet af denne kortlægning.
I sammenhæng  

 hermed og i lyset af høringssvarene fra Det Genteknologiske Råd og  

 Naturfredningsrådet vil det blive vurderet, om der er behov for at etablere  

 et »samarbejdscenter« under det bioteknologiske forskningsprogram.
 På baggrund af de i udvalget førte drøftelser og de af ministeren afgivne  

 svar og tilkendegivelser tilslutter et flertal (Socialdemokratiets,  

 Det Konservative Folkepartis, Socialistisk Folkepartis, Venstres, Det  

 Radikale Venstres, Centrum-Demokraternes og Kristeligt Folkepartis medlemmer  

 af udvalget) sig, at miljøministeren giver tilladelse til den af De Danske  

 Sukkerfabrikker ansøgte forsøgsudsætning på en række nærmere angivne vilkår  

 og på betingelse af, at en række undersøgelser, som De Danske Sukkerfabrikker  

 har planlagt i 1989, og som udvalget vil blive orienteret om, ikke afgørende  

 ændrer ved forudsætningerne for de miljø- og sundhedsmæssige vurderinger i  

 sagen.
 Socialdemokratiets og Socialistisk Folkepartis medlemmer af udvalget  

 ønsker herudover at bemærke følgende:
Socialdemokratiet og Socialistisk Folkeparti er betænkelige ved den  

 udvikling, som en gensplejset plante, der er gjort resistent over for et  

 sprøjtemiddel, tegner.
Miljøministeren har over for udvalget oplyst, at  

 Roundup hører til de mindre betænkelige sprøjtemidler.
Socialdemokratiet og  

 Socialistisk Folkeparti ønsker i denne forbindelse at fremhæve, at ingen  

 sprøjtemidler er ubetænkelige set ud fra en tankegang om en bæredygtig  

 udvikling.
Derfor er det en syg udvikling at tilpasse planter til  

 sprøjtemidler.
I stedet burde kræfterne - herunder den nyeste viden inden for  

 bioteknologien - anvendes til at udvikle landbruget, så det kan klare sig med  

 mindsket brug af sprøjtemidler.
Såvel en virkeliggørelse af disse muligheder som et ordentligt grundlag  

 for vurdering af farerne ved udsætning af gensplejsede planter kræver et  

 forøget videngrundlag.
I de sidste årtier er den biologiske forskning i  

 stigende grad rettet ind mod studiet af den enkelte celles og det enkelte  

 gens funktioner, mens studier af den samlede organismes og i endnu højere  

 grad det samlede økosystems funktioner har spillet en uforsvarlig lille  

 rolle.
Derfor lagde et meget bredt flertal i Folketinget vægt på, at der i  

 forbindelse med det bioteknologiske udviklingsprogram blev afsat penge til  

 økologisk forskning.
Desværre svigtede undervisnings- og forskningsministeren  

 dette pålæg fra Folketinget, og der blev ikke oprettet et center for  

 økologisk forskning.
Socialdemokratiet og Socialistisk Folkeparti har noteret sig, at  

 miljøministeren har lovet at tilvejebringe en kortlægning af den eksisterende  

 økologiske forskning i Danmark og i lyset heraf vurdere, om der er behov for  

 at etablere et center for økologisk forskning.
I tillid til, at denne  

 kortlægning vil føre til en styrkelse af den økologiske forskning, kan  

 Socialdemokratiet og Socialistisk Folkeparti tilslutte sig flertallets  

 indstilling.
Socialdemokratiet og Socialistisk Folkeparti ønsker dog at  

 påpege, at den styrkelse af miljøforskningen i Miljøministeriets regi, der  

 allerede har fundet sted, ikke alene vil imødekomme behovet.
Danmarks  

 Miljøundersøgelser har for mange opgaver til, at de alene kan varetage den  

 økologiske forskning, ligesom det er nødvendigt, at forskningen knyttes til  

 kandidatuddannelserne.
Et center for økologisk forskning må derfor  

 nødvendigvis etableres i et samarbejde mellem bl.a.
Danmarks  

 Miljøundersøgelser og de relevante universitetsinstitutter.
Hvis den  

 nødvendige ekspertise ikke skønnes at være til stede her i landet, må der  

 sikres den nødvendige ekspertise fra udlandet.
Socialdemokratiet og  

 Socialistisk Folkeparti forventer, at kortlægningen af den økologiske  

 forskning vil omfatte såvel den grundlæggende økologiske forskning som mere  

 pragmatisk videnopbygning i forskellige ministeriers regi.
Socialdemokratiet og Socialistisk Folkeparti har noteret sig ministerens  

 tanker om oprettelse af et miljøetisk råd og om en international  

 naturrettighedserklæring og uddybningen heraf i ministerens svar på spørgsmål  

 nr. 8 og 9. Socialdemokratiet og Socialistisk Folkeparti opfordrer ministeren  

 til at arbejde videre med disse tanker.
Det er væsentligt, at debatten  

 udvides fra kun at omfatte det snævert sikkerhedsmæssige til at omhandle et  

 bredere syn på, hvad mennesket gør ved naturen, og på, hvordan vi kan fremme  

 en bæredygtig udvikling.
 Socialdemokratiet og Socialistisk Folkeparti finder derfor, at ministeren  

 snarest bør udarbejde forslag til ændring af betingelserne for tilladelse til  

 udsætning af gensplejsede organismer, således at overordnede synspunkter af  

 den ovenfor angivne art indarbejdes i loven.
 Et mindretal (Fremskridtspartiets medlem af udvalget) er tilfreds  

 med, at man endelig langt om længe har givet tilladelse til De Danske  

 Sukkerfabrikkers frilandsforsøg.
 Fremskridtspartiet håber, at eventuelle nye ansøgninger må blive behandlet  

 noget hurtigere, end det har været tilfældet med den første, af hensyn til  

 erhvervslivets muligheder for planlægning.
Fremskridtspartiet ser gerne, at man fremover får indrettet den danske  

 lovgivning vedrørende genteknologi således, at den er i overensstemmelse med  

 EF-Kommissionens forslag, idet Fremskridtspartiet ud fra et erhvervsmæssigt  

 synspunkt finder det meget uheldigt, at Danmark fortsætter med verdens  

 skrappeste lov om genteknologi, samtidig med at vi i 1992 indtræder i det  

 indre marked.
De danske regler vil virke konkurrenceforvridende i forhold til  

 de øvrige EF-lande og vil på ingen måde kunne værne Danmark mod et eventuelt  

 genudslip, fordi danske firmaer reelt kan foretage frilandsforsøg i de øvrige  

 EF-lande.
Fremskridtspartiet kan tiltræde, at miljøministeren giver tilladelse til  

 De Danske Sukkerfabrikkers ansøgning om forsøgsudsætning.
Fremskridtspartiet  

 skal dog ikke undlade at gøre opmærksom på, at såfremt alle øvrige  

 virksomheder på linje med virksomheden bag Roundup genteknologisk fremelsker  

 planter, der er immune over for forskellige gifte, kan der være en lille  

 risiko for en eventuel spredning af pollen til nært beslægtede  

 ukrudtsplanter, ligesom de forskellige giftes indvirken på fødekæder bør  

 undersøges ved virksomhedernes foranstaltning.
 P. u. v.
