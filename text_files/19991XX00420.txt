Skriftlig fremsættelse (30. marts 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om offentlig  

 sygesikring. (Ændring af medicintilskudsregler - europæiske  

 gennemsnitspriser).
(Lovforslag nr.
L 233).
Lovforslaget har til formål at sikre, at  

 lægemiddelvirksomhederne ikke markedsfører deres produkter til  

 højere priser i Danmark end i det øvrige Europa.
Hverken  

 patienterne eller det offentlige bør efter regeringens opfattelse  

 betale mere for lægemiddelvirksomhedernes produkter, end man gør  

 i det øvrige Vesteuropa.
 Regeringen forventer, at forslaget generelt vil reducere  

 lægemiddelpriserne i Danmark med lavere udgifter for det offentlige og  

 patienterne til følge.
Lovforslagets målsætning søges opfyldt  

 gennem en ændring af reglerne for medicintilskud.
Med forslaget  

 foreslås det således for det første, at tilskuddet fra den  

 offentlige sygesikring beregnes på grundlag af gennemsnittet af  

 priserne i de øvrige EU- og EØS-lande (bortset fra Island,  

 Liechtenstein og Luxemburg), hvis dette gennemsnit er lavere end prisen i  

 Danmark.
For det andet foreslås det, at et generelt tilskud til et  

 lægemiddel suspenderes, hvis apoteksindkøbsprisen her i landet  

 er højere end indkøbsprisen i de øvrige nord- og  

 mellemeuropæiske lande.
 Lovforslaget gennemfører et af elementerne i  

 finanslovsaftalen for år 2000.
