 Vejledning om ekskursioner, lejrskoler og  

 skolerejser mv. i folkeskolen.
 I henhold til § 16 i lov om folkeskolen, jf.  

 lovbekendtgørelse nr. 739 af 6. oktober 1998 kan dele af  

 undervisningen organiseres og tilrettelægges som ekskursioner uden  

 overnatning eller som lejrskoler med overnatning, jf. stk. 7. Endvidere  

 kan folkeskolen give mulighed for skolerejser med overnatning, jf.  

 stk. 8. Ekskursioner som lejrskoler og skolerejser kan foregå i  

 ind- og udland.
 Kommunalbestyrelsen har i henhold til folkeskolelovens  

 § 40, stk. 1, kompetence til at fastsætte nærmere  

 mål og rammer for den enkelte skoles virksomhed, og kan herunder  

 fastlægge nærmere retningslinjer for de enkelte skolers  

 ekskursions-, lejrskole- og skolerejseaktiviteter.
 Inden for disse rammer er det i henhold til  

 folkeskolelovens § 44, stk. 2, nr. 5, overladt til den enkelte  

 skolebestyrelse at fastsætte nærmere principper for  

 fællesarrangementer for eleverne i skoletiden.
 Inden for de givne rammer er det den enkelte skole, som  

 gennem en konkret, faglig vurdering af formålet med og indholdet af en  

 påtænkt rejseaktivitet afgør, om aktiviteten skal  

 være en integreret del af undervisningen, hvilket har sammenhæng  

 med spørgsmålet om, hvorvidt der skal være  

 mødepligt for eleverne, eller om aktiviteten skal være et for  

 eleverne frivilligt alternativ eller supplement til undervisningen.
 Det følger af folkeskoleloven, at skolens leder, de  

 enkelte lærere og det konkrete skolehjemsamarbejde har et betydeligt  

 ansvar for at tilgodese, at elevernes og forældrenes rettigheder  

 sikres, herunder at skolens rejseaktiviteter kan forberedes og  

 gennemføres på en etisk forsvarlig måde.
 Denne vejledning indeholder en nærmere beskrivelse  

 af, hvilke aktiviteter der efter ministeriets opfattelse hører under  

 henholdsvis ekskursioner, lejrskoler og skolerejser, hvorledes disse  

 aktiviteter finansieres, samt eksempler på, på hvilken måde  

 forældre og elever i henhold til § 50, stk. 9, ved  

 fælles indsamling eller på anden måde i fællesskab  

 kan tilvejebringe midler til dækning af udgifter, der ikke dækkes  

 af kommunen.
Ekskursioner Indhold Inden for de af kommunalbestyrelsen fastsatte mål og  

 rammer, jf. § 40, og inden for de af skolebestyrelsen fastsatte  

 principper, jf. § 44, kan dele af undervisningen organiseres som  

 ekskursioner, der kan strække sig fra en enkelt lektion til hele  

 dagen.
 Normalt vil det være skolens leder, der  

 træffer beslutning om afholdelse af en ekskursion efter forslag fra  

 skolens lærere, elever og evt. forældre.
Ekskursioner skal efter deres formål og indhold  

 ligge inden for folkeskolelovens rammer.
Da en ekskursion normalt vil  

 være en del af den daglige undervisning, kan forberedelsen og  

 opfølgningen foregå i undervisningstiden, og der er  

 mødepligt for eleverne.
For elever, der er mødt i skole, men  

 som ikke deltager i ekskursionen, tilrettelægger skolen anden  

 undervisning.
 Eksempler:
3. klasse tager i faget natur/teknik til en  

 nærliggende sø i to timer for at indsamle forskellige ting, som  

 efterfølgende studeres på skolen 7. klasse tager i biografen en eftermiddag for at se en  

 film, der indgår i danskundervisningen Hele skolen holder idrætsdag sidste dag før  

 efterårsferien.
 6. klasse besøger en domkirke som led i historie  

 eller kristendomsundervisningen.
Finansiering Det følger af lovens § 50, stk. 6, at  

 kommunen skal betale alle de udgifter, hvis afholdelse er en  

 forudsætning for gennemførelsen af ekskursionen.
Hvis  

 formålet med ekskursioner fx kræver, at eleverne skal  

 transporteres med bus eller tog til en bestemt lokalitet, eller at der skal  

 betales entré til et museum, hvor et besøg er et led i  

 ekskursionens formål, er det derfor kommunen, der skal afholde disse  

 udgifter.
Det vil i praksis sige, at det er den enkelte skole, der betaler af  

 de midler, der på skolens budget er afsat til dette.
 Der er intet til hinder for, at forældrene gennem fx  

 en »klassekasse«, jf. nedenfor, kan bidrage til udgifter, som kommunen ikke  

 er forpligtet til at afholde, fx en is eller sodavand mv.
Det følger af lovens § 40, stk. 4, at  

 kommunalbestyrelsen kan kræve, at den enkelte elevs forældre selv  

 sørger for elevens forplejning på ekskursioner.  

 Beføjelsen til at træffe beslutning herom kan overlades til  

 skolebestyrelsen, der i så fald afgør, om forældrene selv  

 skal sørge for mad og drikke på turen, eller om skolen  

 sørger herfor.
Skolen kan kun kræve betaling af  

 forældrene, hvis der er indgået aftale med forældrene  

 herom, dvs. at forældrene selv må beslutte, om de fx vil give  

 deres barn madpakke med.
Lejrskoler Indhold Inden for de af kommunalbestyrelsen fastsatte mål og  

 rammer, jf. § 40, og inden for de af skolebestyrelsen fastsatte  

 principper, jf. § 44, kan dele af undervisningen organiseres og  

 tilrettelægges som lejrskoler, der i modsætning til ekskursioner  

 indebærer mindst én overnatning.
 Normalt vil det være kommunalbestyrelsen/skolens  

 leder, der træffer konkret beslutning om, hvorvidt, hvornår og i  

 hvilket omfang undervisningen kan organiseres og tilrettelægges som  

 lejrskole.
 Ved et lejrskoleophold forstås i denne forbindelse  

 undervisning over flere skoledage henlagt til en lokalitet uden for skolen  

 med det formål at give eleverne lejlighed til på stedet at  

 gøre erfaringer, som ikke kan gøres i skolen med hensyn til  

 emner og fagområder, der har tilknytning til den daglige  

 undervisning.
Lejrskoler kan tilrettelægges med indkvartering i  

 private hjem eventuelt i samarbejde med en skole i en venskabsby el. lign.  

 Ved privat indkvartering er eleverne ikke undergivet skolens tilsynspligt, og  

 eleverne betragtes i forsikringsmæssig henseende som gæster hos  

 værtsfamilien.
Det kan anbefales, at der lokalt fastsættes  

 nærmere retningslinjer for indkvarteringen.
 Da lejrskoler efter deres formål og indhold er et  

 integreret led i den samlede løbende undervisning i en bestemt klasse  

 eller på et bestemt hold, er der mødepligt for eleverne.
Selv om eleverne har mødepligt, antages det  

 imidlertid, at skolen ikke kan gennemtvinge en udvidelse af  

 undervisningstiden til også at omfatte overnatning ude for den elev,  

 der af særlige grunde ikke ønsker dette.
For elever, der ikke  

 deltager i lejrskolen, tilrettelægger skolen anden undervisning.
 Eksempel 1:
En klasse tager en uge til en anden egn af landet.  

 Eleverne bor på vandrerhjem eller i en af kommunens ejendomme.
Temaet  

 for lejrskolen er grundigt forberedt i de respektive fag, der  

 indgår.
 Temaet kan fx være:
a)	natur/miljø b)	erhverv/landbrug/industri/service c)	boligforhold/levevis d)	lokalhistorie/kunst/fortælletraditioner.
Under disse temaer kan der fx arbejdes med interviews,  

 iagttagelser, undersøgelser og analyser i lokalmiljøet, som  

 herefter danner basis for sammenligning med eget miljø, og dermed  

 giver indblik i og forståelse for andres levevilkår.
Temaerne  

 skal indeholde emner, der både i omfang og dybde er væsentlige  

 elementer af undervisningen i folkeskolens fag.
 Efter lejrskolen fortsætter temaet i undervisningen  

 og kan fx munde ud i produkter så som rapporter, dagbøger, en  

 video, en forældreaften, avisartikler, pjecer og opretholdelse af  

 nyskabte kontakter.
 Eksempel 2:
4. klasse tager på hyttetur til en spejderhytte i en  

 skov.
Turens formål indgår som led i faget natur/teknik, hvor der  

 arbejdes med skovens økologi, herunder plante- og dyreliv.
Efter  

 hjemkomsten samles materialet i en fælles rapport, der danner baggrund  

 for den efterfølgende undervisning.
 Eksempel 3:
 9. klasse tager på udvekslingsrejse til et andet  

 land.
Forinden rejsen finder sted, har klassen gennem  

 længere tid haft kontakt med elever på tilsvarende klassetrin i  

 det andet land.
Man har udvekslet breve på fremmedsproget om eleverne  

 selv og deres baggrund, lokale forhold mv.
Eleverne indkvarteres evt. privat  

 og følger værts-eleverne i skoletiden.
De fremmede elever vil  

 senere kunne komme på genbesøg her i landet.
Finansiering Det følger af lovens § 50, stk. 6, at  

 kommunen afholder alle udgifter, der er nødvendige for lejrskolens  

 gennemførelse.
Det indebærer, at kommunen skal betale alle  

 udgifter, der er forbundet med lærernes deltagelse, samt alle udgifter,  

 der er forbundet med elevernes transport, ophold, entréudgifter og  

 lignende.
I praksis vil kommunalbestyrelsen ofte have tillagt den enkelte  

 skole kompetencen til at træffe afgørelser herom og besluttet,  

 at udgifterne skal afholdes af skolens budget.
 Ud over en eventuel forplejning (se nedenfor) vil der ikke  

 påhvile forældrene nogen pligt til at bidrage økonomisk i  

 forbindelse med deres børns deltagelse i en lejrskole.
Der er imidlertid intet til hinder for, at  

 forældrene gennem fælles opsparing eller på anden  

 måde i fællesskab kan have tilvejebragt midler, der kan  

 dække udgifter, der ikke dækkes af kommunen eller skolen.
Der  

 tænkes på tilfælde, hvor man samler ind eller afholder  

 aktiviteter, hvorved man tjener penge, der kan give eleverne mulighed for  

 yderligere oplevelser på turen, fx i den periode, der må betegnes  

 som elevernes fritid.
Som eksempel kan nævnes en biograf- eller  

 teatertur, der ligger uden for lejrskolens undervisningsmæssige  

 formål.
 I så tilfælde kan der ud over udgifter til  

 billetter til eleverne måske også blive tale om en ekstra  

 befordringsudgift, der for elevernes vedkommende i begge tilfælde  

 må dækkes af private midler, hvis kommunen ikke betaler.
Skolerejser Indhold Inden for de af kommunalbestyrelsen fastsatte mål og  

 rammer, jf. § 40, og inden for de af skolebestyrelsen fastsatte  

 principper, jf. § 44, kan skolen give mulighed for skolerejser, der  

 indebærer mindst én overnatning.
Normalt vil det være klassens lærere, elever  

 og forældre, der stiller forslag om afholdelse af en skolerejse og  

 ansøger om kommunal medfinansiering inden for de givne rammer.
Det er  

 kommunalbestyrelsen eller skolens leder, der inden for de af  

 kommunalbestyrelsen fastsatte rammer godkender forslag om  

 gennemførelse af en skolerejse.
I modsætning til lejrskoler er det væsentlige  

 formål med en skolerejse ikke undervisning i et emne eller lignende som  

 led i den daglige undervisning.
Formålet er i højere grad at  

 skabe et supplement af mere samværs- og oplevelsesmæssig karakter  

 til den daglige undervisning, Skolerejser er derfor et skolebaseret  

supplement/alternativ til den almindelige undervisning.
Det indebærer, at formålet med rejsen skal  

 ligge inden for folkeskolelovens formål og rammer uden at være en  

 integreret del af den klasse- eller holdbaserede undervisning.
Elevernes  

 deltagelse må ikke være en nødvendig forudsætning  

 for at kunne følge klassens eller holdets undervisning, og de elever,  

 der ikke deltager vil derfor ikke miste noget i undervisningsmæssig  

 henseende.
Hvis der er objektive resultater af en skolerejse som fx fotos,  

 souvenirs eller andet, der kan inddrages i undervisningen, er der naturligvis  

 intet til hinder herfor, når blot det kan ske under skyldig hensyntagen  

 til de eventuelle elever, der ikke har været med på rejsen.
 Det er frivilligt for eleverne at deltage i disse rejser,  

 men alle elever, som rejsen retter sig imod, har ret til at deltage, uanset  

 om eleven eller dennes forældre har medvirket til at dække de  

 udgifter, der ikke dækkes af kommunale midler.
 Skolerejser er ikke begrænset til at være et  

 tilbud for skolens ældste klassetrin, men kan efter lokale  

 ønsker og behov finde sted på alle klassetrin.
 Eksempel 1:
4. klasse tager af sted på hyttetur i 2-4 dage, hvor  

 indholdet er organiseret som leg, vandreture, madlavning, oplæsning,  

 fiskeri eller sportsaktiviteter.
Turen kan evt. være arrangeret som en  

 weekend-tur, hvor forældrene deltager helt eller delvist.
Turen har til  

 formål at skabe et godt sammenhold i klassen, som kan danne grundlag  

 for den videre undervisning.
Aktiviteten er ikke en integreret del af  

 undervisningen, men ligger inden for folkeskolens formål og rammer  

 således, at man vil kunne begrunde, at skolerejsen helt eller delvist  

 foregår i undervisningstiden.
 Eksempel 2:
7., 8., 9. eller 10. klasse tager til udlandet i en uge  

 på fx overlevelsestur eller på storbybesøg.
Disse ture har  

 til formål at øge den mellemfolkelige forståelse gennem  

 kendskab til fremmede kulturer og sprog, at afprøve egne grænser  

 mv.
 Eksempel 3:
 Skolens kor, der består af elever fra skolens  

 forskellige klassetrin, deltager i en konkurrence i en anden egn af landet  

 eller i udlandet.
Elever, der ønsker at deltage i en skolerejse, vil  

 ofte være involverede i planlægningen af disse rejser.
Her  

 tænkes på budgetlægning, rejseplaner, kontakter til  

 lokalbefolkningen eller institutioner, forberedelse af små foredrag i  

 forbindelse med sightseeing, udarbejdelse af træningsprogrammer i  

 forbindelse med fysiske aktiviteter, madplaner mv.
Finansiering Det følger af lovens § 50, stk. 7, at  

 kommunen afholder alle udgifter til lærernes deltagelse.
Det er  

 overladt til kommunens afgørelse, om kommunen vil dække  

 yderligere udgifter i forbindelse med rejsen, eller om forældre og  

 elever selv skal finansiere den resterende del af udgifterne.
Det er kommunalbestyrelsen, der træffer  

 afgørelse om, inden for hvilke økonomiske rammer der kan  

 afholdes udgifter til skolerejser.
Denne beføjelse kan overlades til  

 den enkelte skolebestyrelse, jf. § 40, stk. 4. Ved beslutningen om  

 at gennemføre skolerejser, der er betinget af ikke kommunale midler,  

 må der tages højde for de fastsatte økonomiske rammer.  

 Der må ved afgørelserne på den enkelte skole derfor tages  

 hensyn til, om finansieringen er sikret.
Det medfører, at  

 gennemførelsen af en rejse, uanset om den har været planlagt  

 gennem længere tid, vil kunne komme til at afhænge af, om der er  

 penge til formålet på den relevante del af budgettet, når  

 beslutningen endeligt træffes.
Kommunalbestyrelsen kan beslutte, at der  

 kan gives et forhåndstilsagn om et tilskud af en bestemt  

 størrelse til en klasse, eventuelt under visse betingelser  

 vedrørende rejsemål og anden finansiering.
Der vil ikke kunne opkræves en individuel  

 elevbetaling for deltagelse i en skolerejse, bortset fra udgiften til  

 forplejning.
Der vil imidlertid være mulighed for at supplere kommunens  

 betaling til rejsen med frivilligt indsamlede midler.
En indsamling kan fx  

 have form af bidrag over længere tid til en klassekasse.
Her bør  

 det tilstræbes, at modtagelse af bidrag fra indsamlinger og  

 fælles arrangementer mv. organiseres på en sådan  

 måde, at ingen elever eller forældre føler sig  

 mindreværdige.
Bidragene vil fx kunne gives anonymt eller på en  

 måde, hvor det kun er den pågældende, der forestår  

 indsamlingen, der har kendskab til de enkeltes bidrag.
Midlerne kan efter  

 aftale benyttes til at afholde visse fælles udgifter for klassen.
 Ud over muligheden for at oprette klassekasser, jf.  

 nedenfor, vil forældre og elever, evt. i samarbejde med skolen, kunne  

 foretage fælles indsamlinger eller gennemføre forskellige  

 aktiviteter så som teaterforestillinger eller café mv., for  

 på denne måde at tjene penge til rejsen.
Såfremt et rejseselskab yder »frirejser« til  

 lærerne, anbefales det, at den samlede rejseudgift fordeles på  

 samtlige deltager, således at skolen betaler den del, der  

 vedrører lærerne.
Den samme model anbefales, hvis et  

 rejseselskab yder skolen en kontant bonus i forbindelse med køb af en  

 rejse.
Udgifter til forplejning på lejrskoler og  

 skolerejser Det følger af lovens § 50, stk. 8, 2.  

 pkt., at kommunalbestyrelsen kan beslutte, at de enkelte forældre skal  

 afholde udgiften til elevens forplejning.
Beføjelsen til at  

 træffe beslutning herom kan overlades til skolebestyrelsen, jf.  

 § 40, stk. 4. Betalingen fastsættes under hensyn til et  

 anslået sparet hjemmeforbrug, der i 1998 ligger på mellem 30 og  

 50 kr. pr. dag.
Beløbet er fastsat ud fra Forbrugerstyrelsens  

 oplysninger om et rimeligt forbrug.
Betalingen kan foregå på en sådan  

 måde, at skolen efterfølgende opkræver et beløb hos  

 forældrene svarende til de afholdte udgifter, dog begrænset til  

 det sparede hjemmeforbrug.
Hvis skolen for at begrænse sine udlæg  

 i forbindelse med arrangementet vælger på forhånd at  

 opkræve et beløb, svarende til den forventede kostudgift, kan en  

 elev ikke udelukkes, fordi elevens forældre ikke har betalt på  

 forhånd, jf. nedenfor under generelt.
Der må ikke afkræves  

 forældrene et højere beløb til kosten, end det, som  

 udgiften hertil reelt udgør.
Forskudsvis opkrævning må  

 derfor ske på grundlag af et forsigtigt skøn.
 I tilfælde af forældrenes manglende betaling  

 til forplejningen vil den manglende betaling kunne opkræves efter de  

 sædvanlige regler om inkasso.
Praktikophold Hvis en kommune eller skole giver mulighed for, at en  

 eller flere elever på 8. - 10. klassetrin kan komme i praktik i henhold  

 til folkeskolelovens § 9, stk. 4, uden for lokalområdet i  

 ind- eller udland, sker det efter de bestemmelser, der gælder for  

 skolerejser.
Dvs. at kommunen eller skolen altid skal betale for de udgifter,  

 der er forbundet med en eventuel lærers deltagelse.
Kommunen eller  

 skolen beslutter desuden, hvor mange kommunale midler, der i øvrigt  

 skal afsættes til formålet.
Hvis de kommunale midler ikke er  

 tilstrækkelige til at dække alle udgifter, kan praktikopholdet  

 kun gennemføres med hel eller delvis egenbetaling efter reglerne om  

 skolerejser.
 Generelt.
 En elevs deltagelse i skolens rejseaktiviteter mv. kan  

 ikke forhindres på grund af handicap, ligesom elevens deltagelse ikke  

 må indebære merudgifter for elevens forældre.
For alle skolens rejseaktiviteter gælder, at  

 elevernes deltagelse ikke kan gøres betinget af, at forældrene  

 har bidraget til udgifterne hertil.
Det gælder såvel betaling for  

 elevernes forplejning, jf. § 50, stk. 8, hvor der individuelt af  

 forældrene kan afkræves et beløb, som for medvirken til  

 den fælles opsparing og lignende, der skal dække den del af  

 udgiften, der ikke dækkes af kommunen eller skolen, jf. § 50,  

 stk. 9.
 Der vil intet være til hinder for, at også  

 andre kan bidrage til dækning af de udgifter, som kommunen ikke er  

 forpligtet til at afholde af kommunale midler.
 Uanset om midlerne kommer fra elever, forældre eller  

 andre, må frivillige bidrag imidlertid ikke modtages af skolen,  

 såfremt de indebærer en særbehandling af enkeltelever og  

 dermed kan påvirke skolens øvrige beslutninger, der ikke har  

 noget med pengenes anvendelse at gøre.
 Der henvises til Indenrigsministeriets  

 bekendtgørelse nr. 521 af 6. juli 1998 om den kommunale og  

 amtskommunale momsudligningsordning, § 5, stk. 1 og stk. 2,  

 nr. 1.
 Der henvises i øvrigt til Undervisningsministeriets  

 cirkulære om fribefordring af skoleelever m.fl.
 Til orientering kan det oplyses, at Forbrugerstyrelsen har  

 udgivet Forbrugerombudsmandens vejledning om Børn, unge og  

 markedsføring, der bl.a. behandler spørgsmålet om  

 virksomheders og organisationers tilbud om gratis undervisningsmaterialer mv.  

 til skolerne.
Indsamlinger Fælles aktiviteter, der foregår i skolens regi  

 med henblik på at indsamle midler til fx en skolerejse, skal  

 organiseres og tilrettelægges på en sådan måde, at  

 det ikke går ud over den daglige undervisning.
Aktiviteter, hvis  

 formål bl.a. kan være at indsamle midler til en skolerejse, vil  

 imidlertid, hvor det findes hensigtsmæssigt og pædagogisk  

 forsvarligt, kunne inddrages i undervisningen.
Endvidere vil aktiviteter, der  

 inddrager forældrene, kunne medvirke til et øget og forbedret  

 skole-hjemsamarbejde.
Det bør tilstræbes, at modtagelsen af  

 bidrag fra indsamlinger og fælles arrangementer mv. organiseres  

 på en sådan måde, at ingen elever eller forældre  

 føler sig mindreværdige.
Midlerne kan efter aftale benyttes til  

 at afholde visse fællesudgifter for klassen.
Administration af indsamlede midler I loven er der ikke fastsat nærmere regler om,  

 hvordan indsamlede midler skal administreres.
Det foreslås, at  

 administrationen beror på, hvor store beløb der skal  

 administreres, og til hvilke formål pengene er indsamlet.
Det anbefales  

 endvidere, at kommunalbestyrelsen fastsætter nærmere  

 administrationsregler herfor bl.a. af hensyn til den kommunale revision.
Det  

 anbefales, at skolebestyrelsen ved den enkelte skole inddrages ved  

 fastsættelsen af retningslinjer for indsamlinger og administration  

 heraf, herunder for klassekasser, jf. nedenfor.
Klassekasser En lærer eller evt. to kan efter aftale på  

 forældremøder eller lignende administrere mindre beløb,  

 der samles til en klassekasse.
Disse penge vil kunne bruges som supplement i  

 forbindelse med klassens ekskursioner og lejrskoler, jf. ovenfor, eller til  

 at »forsøde« klassens hverdag med fx en is eller sodavand.
Da der  

 normalt vil være tale om mindre beløb, foreslås det, at  

 der i forbindelse med en elevs fraflytning og i andre situationer, der  

 udelukker en elev fra at nyde godt af midlerne, fra begyndelsen indgås  

 en aftale om, at der ikke kan stilles krav om tilbagebetaling af erlagte  

 beløb.
Større beløb indsamlet til konkrete  

 formål For at undgå, at en lærer kan risikere at  

 blive sat i en ubehagelig situation, anbefales det, at større  

 beløb administreres af skolens leder, eller en anden, som skolens  

 leder har udpeget som administrator af indsamlede beløb, og at der  

 sikres en registrering af indebetalingerne.
Der vil fx kunne oprettes en  

 særskilt girokonto, hvor bidragydere, arrangører af  

 loppemarkeder mv. og andre kan indbetale beløb, der er direkte  

 beregnet til en konkret skolerejse for en klasse eller et hold.
I forbindelse  

 med indgåelse af aftale om tilvejebringelse af midler til rejsen  

 bør det samtidig aftales, hvordan man skal forholde sig med de  

 indsamlede midler, hvis rejsen ikke bliver gennemført, såfremt  

 enkelte af de tilmeldte elever ikke deltager, en elev flytter mv.
Overgangsregel Det følger af lovens overgangsregel, jf. lov nr.  

 488 af 1. juli 1998, at ydelser, som forældre eller andre før  

 lovens ikrafftræden gyldigt har erlagt eller givet tilsagn om at ville  

 betale, kan anvendes som aftalt til ekskursioner, lejrskoler og  

 skolerejser.
Hvis det drejer sig om en ekskursion eller lejrskole, er  

 det dog en betingelse, at turen i øvrigt ligger inden for de  

 gældende rammer og retningslinjer på skolen.
Herudover er det en  

 forudsætning, at den enkelte elevs deltagelse ikke er betinget af, at  

 forældrene har bidraget til udgifterne til rejsen.
 Hvis der er tale om en skolerejse, hvor elevernes  

 deltagelse er frivillig, er der intet til hinder for, at de opsparede midler  

 kan bruges som aftalt, under forudsætning af, at der foreligger en  

 gyldig aftale herom.
