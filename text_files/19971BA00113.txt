Nr BSF 113 Forslag til folketingsbeslutning om ændring af konstitueringsreglerne i  

 den kommunale styrelseslov Fremsat af Poul Nødgaard (DF) Kristian Thulesen Dahl (DF) Ole Donner (DF)  

 Pia Kjærsgaard (DF) den 17. februar 1998 Folketinget opfordrer regeringen til at fremsætte lovforslag om at ændre  

 den kommunale styrelseslov, så det gøres umuligt at forrykke fordelingen af  

 borgmesterposter ved grupperinger, der har til hensigt at ændre den  

 borgmesterrepræsentation, som bør følge af det repræsentative demokrati.
Bemærkninger til forslaget Ved det konstituerende møde i Københavns Borgerrepræsentation den 11.  

 december 1997 valgte overborgmester Jens Kramer Mikkelsen at anmelde sig som  

 1-mandsgruppe, uagtet at han forud for konstitueringen havde været en del af  

 en gruppe på 34 medlemmer.
 Ved at anmelde to grupper henholdsvis på 33 medlemmer og på 1 medlem  

 opnåede man en forrykkelse af den d'Hondt'ske valgmetode.
 Valggruppen på 33 medlemmer opnåede ved denne forrykkelse 4  

 udvalgsformænd/borgmestre frem for de 3, den ville have opnået, såfremt Jens  

 Kramer Mikkelsen ikke havde anmeldt sin egen gruppe.
 Partierne Venstre, Dansk Folkeparti, Det Konservative Folkeparti, Det  

 Radikale Venstre og Solidarisk Alternativ har 21 medlemmer i Københavns  

 Borgerrepræsentation.
 På baggrund af Jens Kramer Mikkelsens anmeldelse af 1-mandsgruppen har  

 disse 21 medlemmer af Borgerrepræsentationen kun fået 2 borgmesterposter ud  

 af 7. Uden Kramer Mikkelsens »manøvre« ville denne gruppe have fået  

 3 borgmesterposter.
Forslagsstillerne finder, at fremgangsmåden er udemokratisk.
Det  

 repræsentative demokrati indebærer, at befolkningens synspunkter bliver  

 repræsenteret nogenlunde matematisk korrekt i de demokratiske institutioner.  

 Jens Kramer Mikkelsens »manøvre« var derfor uheldig, fordi den gav  

 anledning til, at visse af Københavns borgere blev dårligere repræsenteret,  

 end de med rette kunne forvente.
Desuden ændrede manøvren hele det  

 beslutningsgrundlag, der var kendt for de politiske partier både før og efter  

 kommunalvalget den 18. november 1997, hvilket kan få uheldige konsekvenser  

 for samarbejdet i Borgerrepræsentationen de kommende fire år.
I en klage til indenrigsminister Thorkild Simonsen dateret den 9. december  

 1997 (bilag 1) redegjorde 21-mandsgruppen for det problematiske i Kramer  

 Mikkelsens manøvre.
I svaret på klagen dateret den 11. december 1997 (bilag  

 2) meddelte indenrigsministeren, at metoden ikke var ulovlig.  

 Forslagsstillerne finder det derfor nødvendigt med nærværende  

 beslutningsforslag for at sikre det repræsentative demokrati i kommunerne.
Hvad der yderligere begrunder det helt afgørende i en ændring af  

 regelgrundlaget, er udtalelserne fra borgmester Flemming Knudsen, Århus, til  

 Århus Stiftstidende den 12. december 1997, hvor borgmesteren er citeret for  

 at sige, at han ikke ville bruge Kramer-metoden, idet benyttelsen af denne  

 metode ville have »dræbt samarbejdet i det nye byråd«.
Der er  

 naturligvis ingen grund til at have en metode til rådighed, der kan have som  

 konsekvens, at den dræber samarbejdet og i øvrigt forvrider vælgernes  

 afgørelser.
 Ved en vedtagelse af beslutningsforslaget tilsikres således endvidere  

 efter forslagsstillernes mening, at det politiske miljø på landets rådhuse  

 ikke forpestes på grund af brudte løfter og aftalebrud, som den nuværende  

 mulighed for anmeldelse af 1-mandsgrupper uden tvivl har givet anledning til  

 og sikkert også vil gøre det i fremtiden.
 I Københavns Borgerrepræsentation ser der ydermere ud til at være flertal  

 for at opfordre Folketinget til at sløjfe muligheden for at benytte det  

 såkaldte »Kramer-trick«.
Forslagsstillerne vil under udvalgsbehandlingen af forslaget være meget  

 villige til at drøfte, hvordan ændringerne af regelgrundlaget rent praktisk  

 skal udformes.
Det vigtigste for forslagsstillerne er, at hovedsigtet med  

 nærværende forslag opretholdes.
Skriftlig fremsættelse Poul Nødgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af konstitueringsreglerne  

 i den kommunale styrelseslov.
(Beslutningsforslag nr.
B 113).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
Bilag 1 Indenrigsminister Thorkild Simonsen 9. december 1997 Indenrigsministeriet Christiansborg Slotsplads 1 1218 København K HASTER - VIGTIGT Vedr.: Konstituering i Københavns Kommune På vegne af partierne Venstre, Dansk Folkeparti, Det Konservative  

 Folkeparti, Det Radikale Venstre og Solidarisk Alternativ retter vi hermed  

 henvendelse til Indenrigsministeriet i anledning af, at der har verseret  

 forlydender om, at Socialdemokratiet i forbindelse med det konstituerende  

 møde i Københavns Borgerrepræsentation på torsdag den 11. ds. kl. 16.00 agter  

 at anvende en taktisk manøvre i forbindelse med konstitueringen, der  

 indebærer, at de forudsætninger, der har været afgørende for Københavns  

 Kommunes valg af styrelsesform i forbindelse med forholdstalvalg af formænd  

 til stående udvalg (borgmestre) er bristet.
 Under henvisning til de oplysninger, som de ovennævnte partier har kunnet  

 udlede af blandt andet den mediedækning, der har været vedrørende  

 spørgsmålet, synes den procedure, som Socialdemokratiet i København ønsker at  

 anvende i forbindelse med konstitueringen, at være følgende:
 De ovenfor anførte partier vil i forbindelse med konstitueringen etablere  

 en valggruppe bestående af 21 medlemmer.
 Denne valggruppe vil ved normal anvendelse af d'Hondt's valgmetode opnå 3  

 udvalgsformænd, ligesom den øvrige valggruppe på 34 medlemmer vil opnå 3  

 udvalgsformænd i tilslutning til den formandspost i økonomiudvalget  

 (overborgmester), som det i hvert fald i øjeblikket ser ud til, at  

 flertalskonstellationen vil få valgt.
 Vi har imidlertid forstået, at de øvrige 34 medlemmer af Københavns  

 Borgerrepræsentation ikke agter at anmelde sig som en samlet valggruppe, men  

 i stedet vil anmelde 2 valggrupper, en 33 mands gruppe og en 1 mands gruppe  

 bestående af den nuværende overborgmester, Jens Kramer Mikkelsen.
 Hensigten med denne anmeldelse af valggrupper er, så vidt vi har kunnet  

 konstatere, at opnå en forrykkelse af d'Hondt's valgmetode, således at 33  

 mands gruppen vil opnå i alt 4 udvalgsformænd mod 2 udvalgsformænd til 21  

 mands gruppen.
Det gældende regelsæt Københavns Kommune har i forbindelse med fastlæggelsen af sin  

 styrelsesvedtægt af 12. juni 1997 valgt at anvende den styreform, der  

 traditionelt betegnes som en mellemform mellem et magistratsstyre og et rent  

 udvalgsstyre.
 Proceduren i forbindelse med valg af udvalgsformænd i forbindelse med  

 denne styreform fremgår af lov om kommunernes styrelse § 65 stk. 3.  

 Bestemmelsen har blandt andet følgende ordlyd:
 ». . . Ved fordelingen regnes posten som formand for  

 økonomiudvalget som den første af de formandsposter, der kan tilkomme den  

 gruppe inden for kommunalbestyrelsen, til hvilken kommunalbestyrelsens  

 formand hører«.
 Det har således ved bestemmelsens affattelse været forudsat, at den  

 valggruppe, som formanden for økonomiudvalget i realiteten tilhører, skal  

 indgå i beregningen af fordelingen af de øvrige formandsposter efter  

 d'Hondt's valgmetode.
 Ved at anvende den ovenfor skitserede anmeldelse af valggrupper til valget  

 af udvalgsformænd og til de stående udvalg forrykker flertalskonstellationen  

 den forudsatte fordeling.
 Det er 21 mands gruppens opfattelse, at ordlyden af bestemmelsen i lov om  

 kommunernes styrelse § 65, jf. bemærkningen »tilkomme den gruppe inden  

 for kommunalbestyrelsen, til hvilken kommunalbestyrelsens formand  

 hører«, indebærer en realitetsgrundsætning om, at der ikke gennem en  

 vilkårlig opsplitning af en valggruppe kan opnås en i relation til  

 lovgivningen utilsigtet fordel af den her angivne karakter.
 Ordlyden af bestemmelsen i styrelseslovens § 65 stk. 4 synes endvidere at  

 indikere, at der skal ske en efterfølgende korrektion af de gennemførte valg,  

 således at den samlede fordeling af posterne gennemføres efter d'Hondt's  

 metode.
Det skal bemærkes, at styrelsesvedtægten for Københavns Kommune af 12.  

 juni 1997 ikke indeholder bemærkninger vedrørende spørgsmålet, ligesom  

 bemærkningerne til lovforslag nr.
L 70, hvormed Københavns Kommune blev  

 indlagt under den generelle lov om kommunernes styrelse, ikke indeholder  

 bidrag til fortolkningen af problemstillingen.
Det såkaldte mellemformsstyre, som Københavns Kommune anvender sig af, er  

 baseret på en lovændring som følge af lovforslag nr.
L 219. Bemærkningerne  

 til dette lovforslag indeholder heller ikke direkte bidrag til løsning af  

 nærværende problemstilling.
Det fremgår dog af lovforslagets bemærkninger, at  

 hensigten med at etablere den såkaldte mellemform har været at sikre, at der  

 i højere grad kan varetages tværgående helhedssyn ved prioriteringen af  

 kommunens ressourcer.
 Denne hensigt vil ikke fuldt ud kunne opfyldes, såfremt den af  

 Socialdemokratiet påtænkte anmeldelse af valggrupper kan gennemføres.
 Den såkaldte mellemform baserer sig på et frikommuneforsøg gennemført i  

 Esbjerg Kommune.
Bemyndigelsen til gennemførelsen af frikommuneforsøget er nærmere  

 behandlet i lovforslag nr.
L 78 fremsat i folketingsåret 1988/89. Det fremgår  

 af bemærkningerne følgende, jf. tillæg A spalte 2148:
 »Den styrelsesmæssige mellemform er baseret på et udvalgsstyre,  

 men udvalgsformændene vælges direkte af kommunalbestyrelsen ved  

 forholdstalsvalg og udgør sammen med borgmestrene økonomiudvalget«.
 Spørgsmålet om lovligheden af den af Socialdemokratiet påtænkte metode  

 har, så vidt vi er orienteret, ikke været formelt forelagt  

 Indenrigsministeriet, og der skal i forbindelse med spørgsmålet om, at  

 metoden er en klar omgåelse af hensynet bag reglerne, henvises til Erik  

 Harder, Dansk Kommunalret (5. udgave), p. 247-248.
Drøftelserne i det af Borgerrepræsentationen nedsatte  

 strukturudvalg I forbindelse med Københavns Kommunes overgang til en ny styreform har  

 alle spørgsmål vedrørende den nye styreform været behandlet i et af  

 Borgerrepræsentationen nedsat strukturudvalg med 17 medlemmer.
 Et af de helt centrale spørgsmål, som strukturudvalget har rejst igen og  

 igen under strukturudvalgets behandling, har været, hvorledes valget af  

 borgmestre ville finde sted under den nye styreform.
 På de gentagne forespørgsler, som repræsentanter for de partier, der udgør  

 21 mands gruppen, har foretaget, er det af det af overborgmesteren nedsatte  

 struktursekretariat gentagne gange blevet præciseret, at der ikke var nogen  

 realitetsændring i forhold til den valgprocedure, som fandt anvendelse under  

 det tidligere gældende magistratsstyre.
 Det skal i den forbindelse bemærkes, at valg af de 7 borgmestre under  

 magistratsformen skete ved et samlet forholdstalsvalg.
 De tilkendegivelser og ønsker, som strukturudvalget havde vedrørende det  

 fremtidige valg af borgmestre, har betydning for anvendelsen af lovens  

 bestemmelser sammenholdt med styrelsesvedtægten for Københavns Kommune.
Konsekvenserne af den forudsatte metode Såfremt det måtte blive fastslået, at den af Socialdemokratiet påtænkte  

 metode i forbindelse med konstitueringen måtte være lovlig, vil dette  

 indebære, at et mindretal på op til 23 medlemmer kun vil opnå 2 ud af samlet  

 7 borgmesterposter.
 Anvendelsen af metoden indebærer endvidere en klar forrykkelse af  

 partiernes udgangspunkt i forbindelse med valget, hvorefter det i lighed med  

 de tidligere gældende regler var forudsat, at fordelingstallet for opnåelse  

 af een borgmesterpost var 7.
Konklusion Under henvisning til det ovenfor anførte skal de partier, der deltager i  

 21 mands konstellationen, hermed anmode Indenrigsministeriet om at forhindre,  

 at konstitueringen på torsdag gennemføres ved anvendelse af den ovenfor  

 anførte udemokratiske konstitueringsform.
Bilag 2 Indenrigsministeriet 11. december 1997 Medlemmerne af Københavns Borgerrepræsentation Søren Pind, H.
Thustrup  

 Hansen, Inger Marie Bruun-Vierø, Lars Hutters og Peter Skaarup, Rådhuset 1599  

 København V I brev af 9. december 1997 har De rettet henvendelse til  

 Indenrigsministeriet vedrørende den kommende konstituering i Københavns  

 Borgerrepræsentation.
 De har oplyst, at der i forbindelse med konstitueringen etableres en  

 valggruppe på 21 medlemmer af Borgerrepræsentationen (Venstre, Det  

 Konservative Folkeparti, Det Radikale Venstre, Dansk Folkeparti og Solidarisk  

 Alternativ) og en valggruppe bestående af de øvrige medlemmer af  

 Borgerrepræsentationen, bortset fra den nuværende overborgmester Jens Kramer  

 Mikkelsen, der vil anmelde sig som en enmandsgruppe.
 En sådan opdeling i tre valggrupper - bestående af henholdsvis 33  

 medlemmer, 21 medlemmer og et medlem - vil medføre, at den første gruppe får  

 fire borgmesterposter, den anden gruppe to borgmesterposter og enmandsgruppen  

 een borgmesterpost (overborgmesteren).
 De finder, at en sådan fordeling af borgmesterposterne er en klar  

 forrykkelse af partiernes udgangspunkt i forbindelse med valget, og at der er  

 tale om en udemokratisk konstitueringsform.
 De har anført, at det ved affattelse af bestemmelsen i den kommunale  

 styrelseslovs § 65, stk. 3, hvorefter posten som formand for økonomiudvalget  

 ved fordelingen regnes som den første af de formandsposter, der kan tilkomme  

 den gruppe inden for kommunalbestyrelsen, til hvilken kommunalbestyrelsens  

 formand hører, har været forudsat, at den valggruppe, som formanden for  

 økonomiudvalget i realiteten tilhører, skal indgå i beregningen af  

 fordelingen af de øvrige formandsposter efter d'Hondt's valgmetode.
 De har endvidere anført, at hensigten med at etablere den såkaldte  

 mellemformsstyre har været at sikre, at der i højere grad kan varetages  

 tværgående helhedssyn ved prioriteringen af kommunernes ressourcer, og at  

 denne hensigt ikke fuldt ud vil kunne opfyldes, såfremt den af  

 Socialdemokratiet påtænkte anmeldelse af valggrupper kan gennemføres.
 De har endelig anført, at det i forbindelse med Københavns Kommunes  

 interne strukturudvalgs arbejde gentagne gange er blevet præciseret, at der  

 ikke var nogen realitetsændring i forhold til den valgprocedure, som fandt  

 anvendelse under det tidligere gældende magistratsstyre, hvor valg af de syv  

 borgmestre skete ved et samlet forholdstalsvalg.
 I den anledning skal Indenrigsministeriet udtale følgende:
 Formanden for Borgerrepræsentationen, overborgmesteren, vælges ved  

 flertalsvalg, jf. § 6, stk. 2, og § 24, stk. 1, i lov om kommunernes  

 styrelse.
I kommuner med magistratsstyre, jf. styrelseslovens § 64, eller  

 mellemformsstyre, jf. styrelseslovens §§ 64 a og 65, vil der herefter skulle  

 foretages valg af rådmænd/udvalgsformænd.
Disse valg foretages som  

 forholdstalsvalg efter den kommunale styrelseslovs § 24, stk. 3, jf. § 25,  

 stk. 1, og § 65, stk. 2 og 3.
 Af bestemmelsen i § 24, stk. 3, i styrelsesloven om forholdstalsvalg  

 fremgår, at kommunalbestyrelsens medlemmer deles i de grupper, hvori  

 medlemmerne har anmeldt for formanden at ville stemme sammen ved det  

 pågældende valg.
 For så vidt angår bemærkningerne om, at en anmeldelse af formanden for  

 økonomiudvalget (den valgte overborgmester) som en enmandsgruppe er i strid  

 med bestemmelsen i § 65, stk. 3, om valg af udvalgsformænd i et såkaldt  

 mellemformsstyre, bemærkes følgende:
 § 65, stk. 3, har følgende ordlyd:
»Stk. 3. Grupperne bestemmer i den rækkefølge, hvori de har  

 opnået ret til at besætte pladser som udvalgsformænd, i hvilke udvalg og med  

 hvilke medlemmer de ønsker at besætte formandsposterne.
Intet medlem kan  

 udpeges til mere end een formandspost.
Ved fordelingen regnes posten som  

 formand for økonomiudvalget som den første af de formandsposter, der kan  

 tilkomme den gruppe inden for kommunalbestyrelsen, til hvilken  

 kommunalbestyrelsens formand hører.
Når udvalgsformændene er valgt, vælges de  

 øvrige medlemmer af de stående udvalg efter reglerne i §§ 25 og 27, idet en  

 udvalgsformands plads regnes som den første af de pladser, der kan tilkomme  

 den gruppe inden for kommunalbestyrelsen, til hvilken udvalgsformanden  

 hører.« Efter bestemmelsens ordlyd, der svarer til den almindeligt gældende regel  

 i styrelseslovens § 25, stk. 2, om gennemførelsen af forholdstalsvalg i  

 tilfælde, hvor en af pladserne på forhånd er tillagt kommunalbestyrelsens  

 formand, skal der ved fordelingen fragå en plads i den gruppe, til hvilken  

 formanden hører.
 Denne bestemmelse skal ses i sammenhæng med den ovenfor nævnte bestemmelse  

 i § 24, stk. 3, om forholdstalsvalg, hvori det er bestemt, at sådanne valg  

 foregår ved, at kommunalbestyrelsens medlemmer deles i de grupper, hvori  

 vedkommende har anmeldt for formanden at ville stemme sammen ved det  

 pågældende valg.
 Den gruppe, der henvises til i § 65, stk. 3, er således ikke de  

 kandidater, der valgt på en liste, eller de grupper, der fremgår af  

 eventuelle konstitueringsaftaler mellem partier og kandidatlister, men den  

 valggruppe, der anvendes ved det pågældende valg - i dette tilfælde valget af  

 borgmestre (udvalgsformænd) og øvrige udvalgsmedlemmer.
Den valgte overborgmester (formanden for økonomiudvalget) skal således ved  

 fordelingen af udvalgsformandsposterne forlods fragå i den gruppe, som  

 overborgmester har anmeldt at tilhøre ved det pågældende valg.
Hvis  

 overborgmesteren vælger at optræde som enmandsgruppe, gælder dette ved  

 besættelsen af alle posterne i økonomiudvalget og de stående udvalg, herunder  

 ved den samlede fordeling under eet af posterne, jf. § 65, stk. 4.
Baggrunden for indførelsen af muligheden for mellemformsstyre har som  

 anført af klagerne været ønsket om at skabe mulighed for på den måde at  

 fremme et helhedssyn ved varetagelsen af de kommunale opgaver.
Denne baggrund  

 for mellemformsstyret kan imidlertid ikke føre til et andet resultat end det  

 ovenfor nævnte.
 Endelig bemærkes, at drøftelserne i det strukturudvalg, der var nedsat af  

 Borgerrepræsentationen, ikke kan tillægges nogen betydning ved fortolkningen  

 af reglerne i den kommunale styrelseslov.
 Det vil efter Indenrigsministeriets opfattelse være lovligt, såfremt  

 borgmestervalgene i Københavns Kommune gennemføres på grundlag af de ovenfor  

 nævnte valggrupper på henholdsvis 33 medlemmer, 21 medlemmer og et medlem  

 (den nuværende overborgmester).
 Efter Indenrigsministeriets opfattelse foreligger der således ikke  

 oplysninger om ulovlige forhold i forbindelse med den kommende konstituering.  

 Indenrigsministeriet finder derfor ikke grundlag for at foretage videre i  

 anledning af henvendelsen.
 En kopi af dette brev er sendt til Københavns Kommune.
