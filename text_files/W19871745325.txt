 Advarsel til selskab, der gentagne gange havde overtrådt køre- og  

 hviletidsbestemmelserne.
 Der er med gyldighed til den 30. september 1989 udstedt tilladelse til  

 turist- og bestillingskørsel i henhold til lov om buskørsel til selskabet.
 Vi har fra Københavns Politi modtaget underretning om, at selskabet den 2.  

 februar 1987 har vedtaget et bødeforlæg på 15.000 kr. for overtrædelse af de  

 gældende bestemmelser om køre- og hviletid.
 Sagen vedrørte et betydeligt antal overtrædelser begået af 4 chauffører i  

 perioden 5. maj - 12. juni 1985. De fleste overtrædelser havde dog fundet  

 sted i maj 1985 i forbindelse med en 3 uger lang flyvelederstrejke i Sverige,  

 som lukkede alle svenske lufthavne, og flyene blev omdirigeret til Københavns  

 lufthavn, Kastrup, hvorfra passagererne i busser blev kørt til og fra  

 Sverige.
 Ifølge § 14, stk. 2, i lov om buskørsel kan en tilladelse til turist- og  

 bestillingskørsel tilbagekaldes, såfremt indehaveren i udøvelsen af sin  

 virksomhed har gjort sig skyldig i forhold, der giver grund til at antage, at  

 han ikke fremtidig vil drive virksomheden på forsvarlig måde.
 Sagen har været forelagt persontrafikrådet.
Rådet fandt, at der ikke var fuldt tilstrækkeligt grundlag for at  

 tilbagekalde selskabets tilladelse til turist- og bestillingskørsel.
Der blev  

 bl.a. lagt vægt på, at den væsentligste del af overtrædelserne havde fundet  

 sted i en kort periode for mere end 2 år siden, hvor den svenske  

 flyvelederstrejke medførte en ganske ekstraordinær situation.
 Rådet fandt imidlertid, at der skulle gives selskabet en meget alvorlig  

 advarsel.
 Det tilkendegives herved, at gældende lovregler m.v. nøje skal overholdes,  

 og at tilladelsen omgående vil blive inddraget, såfremt der konstateres nye  

 overtrædelser af køre- og hviletidsbestemmelser, såfremt De gør Dem skyldig i  

 andre forhold, der giver grund til at antage, at De ikke vil drive virksomhed  

 på forsvarlig måde eller såfremt De gør Dem skyldig i grov eller oftere  

 gentagen overtrædelse af vilkårene for tilladelsen.
