Nr BTL 62 Betænkning over Forslag til lov om ændring af kildeskatteloven (Løn for  

 arbejde i udlandet, overførsel af skat)   

 Nr L 62 1996-97, 1. samling Afgivet af Skatteudvalget Afgivet: 19961211 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
Udvalgets  

 spørgsmål og skatteministerens svar herpå er optrykt som bilag til  

 betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Endvidere har udvalget modtaget en skriftlig henvendelse fra  

 Arkitekt-Ingeniør Rådet, der tillige har haft foretræde for udvalget.  

 Skatteministerens kommentar til henvendelsen fra Arkitekt-Ingeniør Rådet er  

 optrykt som bilag til betænkningen.
 Herefter indstiller udvalget lovforslaget til vedtagelse med  

 de af skatteministeren stillede ændringsforslag.
 Et mindretal (Fremskridtspartiets medlem af udvalget) bemærker, at  

 ministeren i sit svar på udvalgets spørgsmål har bekræftet, at der for visse  

 skatteydere kan blive tale om en likviditetsforringelse.
Det mener Fremskridtspartiet ikke er rimeligt.
Fremskridtspartiet håber  

 derfor, at ministeren vil følge lovgivningens virkninger i praksis og komme  

 med eventuelle forslag til ændringer, såfremt denne likviditetsforringelse  

 viser sig at give anledning til uforudsete store problemer.
 ÆndringsforslagAf skatteministeren, tiltrådt af udvalget:
 Til § 1 1) I det under nr. 1 foreslåede § 62 D, stk 1, 1.  

 pkt., ændres »han« til: »den pågældende«.
 2) I det under nr. 1 foreslåede § 62 D, stk. 3,  

 ændres »EU's« til: »EF's«.
 3) I det under nr. 2 foreslåede § 88, stk. 2, ændres  

 »EU's« til: »EF's«.
 Til § 2 4) Paragraffen affattes således:
 »§ 2 Stk 1. Loven træder i kraft dagen efter  

 bekendtgørelsen i Lovtidende.
Stk. 2. Kildeskattelovens § 62 D som indsat ved § 1, nr. 1, har  

 virkning for den foreløbige skattesvarelse for indkomståret 1997, som  

 fastsættes eller ændres dagen efter bekendtgørelsen i Lovtidende eller  

 senere, samt for fastsættelse af den foreløbige skattesvarelse for senere  

 indkomstår.« Bemærkninger Til nr. 1-3 Der er tale om redaktionelle ændringer.
 Til nr. 4 Ikrafttrædelsesbestemmelsen i § 2 medfører, at loven træder i  

 kraft dagen efter bekendtgørelsen i Lovtidende.
 For at undgå tvivl om virkningen heraf foreslås en bestemmelse, som  

 præciserer, at den ny regel i kildeskattelovens § 62 D om forskudsansættelse  

 har virkning for forskudsansættelser, som foretages eller ændres fra og med  

 ikrafttrædelsesdagen, som er dagen efter bekendtgørelsen i Lovtidende.
Dette medfører, at forskudsansættelser vedrørende indkomståret 1997, som  

 allerede er foretaget inden ikrafttrædelsesdagen, ikke berøres af  

 lovforslaget.
Hvis der fra og med ikrafttrædelsesdagen skal foretages nye  

 forskudsansættelser vedrørende indkomståret 1997 eller foretages ændringer af  

 allerede foretagne forskudsansættelser vedrørende dette indkomstår, skal det  

 ske under hensyntagen til den ny regel i kildeskattelovens § 62 D.
 Forskudsansættelser vedrørende indkomståret 1998 og senere indkomstår skal  

 også foretages under hensyntagen til den ny regel i kildeskattelovens § 62 D.
 Det medfører også, at allerede udsendte erklæringer fra  

 skattemyndighederne til arbejdsgivere om fritagelse for indeholdelse af  

 foreløbig skat (fritagelseserklæringer) fortsat gælder for indkomståret 1997,  

 så længe der ikke foretages ændringer i dem, hvorimod de bortfalder fra og  

 med indkomståret 1998.
Jacob Buksti (S) nfmd.
Dorte Dinesen (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kim Behnke (FP) Dansk Folkeparti havde ikke  

 medlemmer i udvalget.
Bilag Udvalgets spørgsmål til skatteministeren og dennes besvarelse heraf samt  

 skatteministerens kommentar til henvendelsen fra Arkitekt-Ingeniør Rådet  

Spørgsmål 1:
»Ministeren bedes redegøre for, om lovforslaget indeholder elementer,  

 som kan betyde en likviditetsforringelse i forbindelse med skattebetalingen  

 for den enkelte skatteborger.« Svar:
 Den foreslåede ændring af kildeskattelovens § 62 D omfatter personer, der  

 har løn ved arbejde i en anden stat (arbejdsstaten), såfremt forskellige  

 betingelser er opfyldt, herunder at de ikke betaler skat af lønnen i  

 arbejdsstaten, selv om denne stat kan beskatte lønnen efter  

 dobbeltbeskatningsoverenskomsten med Danmark.
 Lovforslaget medfører, at i disse tilfælde skal der ved  

 forskudsregistreringen ikke tages hensyn til regler om dansk  

 skattenedsættelse af løn for arbejde i udlandet.
Lovforslaget medfører således, at i disse tilfælde vil lønmodtagere med  

 arbejde i udlandet ikke få den danske skattenedsættelse løbende, efterhånden  

 som lønnen optjenes.
De vil først få nedsættelsen efterfølgende ved  

 årsopgørelsen for det pågældende indkomstår - i form af overskydende skat  

 vedr. den udenlandske løn.
 Lovforslaget kan således siges at medføre en likviditetsforringelse for en  

 lønmodtager med arbejde i udlandet, som ikke skal betale dansk skat af den  

 udenlandske løn, og som heller ikke betaler løbende skat til arbejdsstaten af  

 lønnen.
Formålet med lovforslaget er imidlertid netop at sikre, at lønmodtageren i  

 disse tilfælde foretager en opsparing af den danske skattenedsættelse af den  

 udenlandske løn, således at den pågældende kan betale den udenlandske skat af  

 samme løn.
I de tilfælde, hvor lønmodtageren ikke løbende betaler skat til  

 arbejdsstaten, vil denne stat nemlig typisk efterfølgende opkræve skat af  

 lønnen for arbejdet der.
Herved undgås det, at en lønmodtager, som ikke selv har foretaget denne  

 opsparing, ikke kan betale arbejdsstatens skat.
Som nævnt i bemærkningerne  

 til lovforslaget kan det få den virkning, at den pågældendes arbejdsgiver  

 hæfter for arbejdsstatens skattekrav mod lønmodtageren, eller at de danske  

 skattemyndigheder skal opkræve arbejdsstatens skattekrav.
 Hermed fremsendes kommentar til Arkitekt-Ingeniør Rådets henvendelse af 6.  

 december 1996 til forslag til lov om ændring af kildeskatteloven (Løn for  

 arbejde i udlandet, overførsel af skat) (L 62 - bilag 6).
 Arkitekt-Ingeniør Rådet har i sin henvendelse til Skatteudvalget udtrykt  

 bekymring for, at lovforslaget vil få uheldige virkninger for en række  

 ingeniørfirmaer, som udfører arbejde i udlandet, og som i dag benytter den  

 lavere beskatning i en række lande til at aftale nettoløn for de  

 medarbejdere, der arbejder i de pågældende lande.
 Lovforslaget går bl.a. ud på, at ved forskudsansættelsen for en  

 lønmodtager skal der ikke tages hensyn til de særlige danske regler om nedsat  

 dansk skat af løn for arbejde i udlandet, medmindre lønmodtageren  

 dokumenterer, at den pågældende betaler skat af lønnen til arbejdsstaten  

 (eller arbejdsstaten ikke kan beskatte lønnen efter dens  

 dobbeltbeskatningsoverenskomst med Danmark).
 Arkitekt-Ingeniør Rådet nævner, at i Belgien tager det erfaringsmæssigt  

 mindst 12 måneder at få godkendt, at den belgiske beskatning skal ske efter  

 de særlige expatriate regler.
Jeg skal hertil nævne, at de foreslåede regler ikke skal anvendes, hvis  

 lønmodtageren dokumenterer at betale skat til arbejdsstaten.
Dette kan som  

 nævnt i lovforslagets bemærkninger ske ved, at den pågældende arbejdsgiver  

 attesterer, at der sker beskatning af lønindkomsten.
 Forslagets regler skal altså ikke anvendes, hvis arbejdsgiveren godtgør,  

 at lønmodtageren er underkastet beskatning i arbejdsstaten, hvadenten det  

 sker efter statens almindelige skatteregler eller særlige skatteregler for  

 udenlandske lønmodtagere.
Formålet med forslaget er som nævnt i bemærkningerne at undgå problemer  

 for danske arbejdsgivere med, at de hæfter for deres medarbejderes skat til  

 den stat, hvor arbejdet udføres.
Lovforslaget sikrer nemlig, at lønmodtageren  

 foretager en opsparing af nedsættelsen af dansk skat af lønnen for arbejdet i  

 udlandet, hvis den pågældende ikke betaler skat til arbejdsstaten.
Herved  

 sikres det, at lønmodtageren får bedre muligheder for at betale skat til  

 arbejdsstaten, når den på et senere tidspunkt opkræver skatten.
 Hvis arbejdsgiveren har attesteret, at lønmodtageren er underkastet  

 beskatning i arbejdsstaten, og der senere opstår problemer med betalingen af  

 en eventuel restance, som arbejdsgiveren hæfter for, vil der derfor ikke være  

 en dansk overskydende skat, som kan overføres til dækning af arbejdsgiverens  

 udlæg for den udenlandske skat.
