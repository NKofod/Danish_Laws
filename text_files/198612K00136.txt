Nr LSF 136 Forslag til Lov om ændring af konkursloven, lov om aktieselskaber og lov  

 om anpartsselskaber (Kuratorsalærer m.v.) Fremsat af justitsministeren (Ninn-Hansen) den 17. december 1986 Vedtaget ved tredjebehandling den 19. maj 1987 Lov nr 384 af 10/06/1987 § 1 I konkursloven, jf. lovbekendtgørelse nr. 588 af 1. september 1986, foretages følgende ændringer:
1. I § 27, STK. 2, 2. PKT., indsættes efter »hensyn til«:  

 »skyldneren eller«.
 2. I § 107 indsættes efter stk. 1 som nye stykker:
»Stk. 2. I boer af større omfang eller mere indviklet beskaffenhed kan skifteretten for boets regning antage en forretningskyndig medhjælp til at rådgive midlertidig bestyrer i et af skifteretten nærmere bestemt omfang.
Skifteretten kan forinden rådføre sig med skyldneren, midlertidig bestyrer og de fordringshavere, der er til stede.
Stk. 3. Skifteretten kan til enhver tid afsætte den forretningskyndige medhjælp.« Stk. 2 bliver herefter stk. 4.
 3. I § 110, STK. 1, 1. PKT., indsættes efter »en eller flere«:
 »sagkyndige«.
 4. I § 114 indsættes som stk. 4 og 5:
»Stk. 4. I boer af større omfang eller mere indviklet beskaffenhed kan skifteretten for boets regning antage en forretningskyndig medhjælp til at rådgive kurator i et af skifteretten nærmere bestemt omfang.
Skifteretten kan forinden høre skyldnerens, kurators og kreditorernes mening på en skiftesamling.
Stk. 5. Skifteretten kan til enhver tid afsætte den forretningskyndige medhjælp.« 5. I § 238, STK. 1, indsættes efter »kreditorudvalget,» :
 »forretningskyndig medhjælp,».
 6. I 238, STK. 1, ændres »tilsynsmand« til: »tilsyn«.
 7. I § 238 indsættes som stk. 3 og 4:
»Stk. 3. Vurderingsmanden må ikke medvirke ved afhændelsen af aktiverne eller have økonomisk interesse hos aftager.
Stk. 4. De i stk. 1 nævnte personer eller nærstående til disse personer må ikke erhverve nogen del af boets aktiver.« 8. § 239, STK. 1, ophæves, og i stedet indsættes:
»Skifteretten fastsætter vederlag til kurator, midlertidig bestyrer, skifterettens medhjælper og tilsyn efter en konkret bedømmelse på grundlag af en begrundet indstilling fra de pågældende.
Fastsættelsen af vederlaget skal ske under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.
Stk. 2. Skifteretten fastsætter endvidere vederlag til tillidsmænd, forretningskyndig medhjælp, revisor, retsvidne og vurderingsmænd under hensyn til arbejdets omfang og boets beskaffenhed.« Stk. 2 og 3 bliver herefter stk. 3 og 4.
§ 2 I lov om aktieselskaber, jf. lovbekendtgørelse nr. 483 af 15.
 november 1985, som ændret ved lov nr. 317, lov nr. 318 og lov nr.
 324 af 4. juni 1986, foretages følgende ændring:
 I § 120, STK. 3, indsættes som 3. pkt.:
»Fastsættelsen af vederlaget skal ske under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.« § 3 I lov om anpartsselskaber, jf. lovbekendtgørelse nr. 484 af 15.
 november 1985, som ændret ved lov nr. 317 og lov nr. 324 af 4.
 juni 1986, foretages følgende ændring:
 I § 89, STK. 3, indsættes som 3. pkt.:
»Fastsættelsen af vederlaget skal ske under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.« § 4 Stk. 1. Loven træder i kraft den 1. oktober 1987.
Stk. 2. Loven finder anvendelse i alle boer, der ikke er afsluttet ved lovens ikrafttræden, i det omfang, den fortsatte bobehandling berøres af lovens bestemmelser.
§ 5 Loven gælder ikke for Færøerne og Grønland, men kan ved kongelig anordning helt eller delvis sættes i kraft for disse landsdele med de afvigelser, som de særlige færøske og grønlandske forhold tilsiger.
BEMÆRKNINGER TIL LOVFORSLAGET ALMINDELIGE BEMÆRKNINGER 1. INDLEDNING Lovforslaget indeholder forslag til regler, der skal sikre, at fastsættelsen af salærer til kuratorer i boer i højere grad end i dag afspejler det arbejde, der er udført i det enkelte bo.
Endvidere foreslås en vis udvidelse af de tilfælde, hvor det offentlige skal betale omkostningerne ved en konkursbehandling.
Det præciseres dernæst, at registrerings- og vurderingsforretninger altid skal foretages af sagkyndige, ligesom der skal være mulighed for at antage en sagkyndig medhjælp for en midlertidig bobestyrer og for kurator.
Endelig foreslås regler om, hvem der kan afhænde og erhverve boaktiver.
Lovforslaget er udarbejdet i overensstemmelse med lovudkastet i delbetænkning nr. 1086/ 1986, der er afgivet af konkursudvalget, som blev nedsat den 30. april 1986.
Baggrunden for lovforslaget er endvidere en folketingsbeslutning af 30. maj 1985 om indgreb imod misbrug af konkurs- og selskabslovgivningen m.v.
I beslutningen opfordres regeringen til inden udgangen af kalenderåret 1986 at træffe foranstaltninger til ændring af salærreglerne ved behandling af konkursboer m.v. og af bobehandlingsreglerne i øvrigt.
Ifølge beslutningen skal følgende momenter indgå i overvejelserne:
»Salær til kurator(erne) fastsættes af skifteretten efter en konkret bedømmelse på grundlag af en indstilling fra kurator, som skal være begrundet.
Beregningen skal ske under hensyn til arbejdets omfang og boets beskaffenhed, det med bobehandlingen forbundne ansvar og det under de givne omstændigheder opnåede resultat.
Såfremt der i mindre boer ikke er dækning for udgiften hertil, kan salæret efter skifterettens bestemmelse helt eller delvis afholdes af det offentlige.
Salærberegningen sker efter samme principper uanset bobehandlingsformen og uanset, om virksomheden videreføres, rekonstrueres eller helt ophører.
Skifteretten kan udpege en forretningskyndig medhjælp til at rådgive kurator under bobehandling.
Vederlag til medhjælpen fastsættes af skifteretten.
Vurdering af boets aktiver skal altid foretages ved en sagkyndig vurderingsmand, som ikke må medvirke ved aktivernes salg eller have økonomiske interesser hos aftager.
Ingen del af boets aktiver kan erhverves af kurator eller af denne nærstående personer.« Beslutningsforslaget nr.
B 124 og forhandlingerne herom er optrykt i Folketingstidende 1984-85, sp. 7129, 8696 og 11079, tillæg A, sp.
 4049, tillæg B, sp. 2219 og tillæg C sp. 637.
 2. FASTSÆTTELSE AF VEDERLAG (SALÆR) TIL KURATOR M.V.
 2.1. De GÆLDENDE REGLER om fastsættelse af salær til kurator m.v.
gennemgås i konkursudvalgets betænkning kapitel 4. Fastsættelsen sker i henhold til konkurslovens § 239, stk. 1. Efter denne bestemmelse er skifteretten ansvarlig for vederlagets fastsættelse og skal tage hensyn til såvel ARBEJDETS OMFANG som BOETS BESKAFFENHED.
Efter bestemmelsens forarbejder må disse to momenter nærmest anses som ligestillede.
Til brug for beregningen har Advokatsamfundet i 1975 udarbejdet følgende vejledende landssalærtakster, som er anmeldt til Monopoltilsynet:
»1. KONKURSBOER Der beregnes dog kun indtil 2 pct. af den behæftede del af faste ejendomme og skibe, for så vidt hæftelsen ikke bortfalder som udækket.
Der beregnes særskilt salær for procedure.« Beregnet efter Advokatsamfundets vejledende takster vil der således i et bo med salærgivende aktiver på 2 mio. kr. eksempelvis skulle udbetales et salær på 201.000 kr. (bortset fra salær for den behæftede del af faste ejendomme og særskilte proceduresalærer).
Efter den praksis, der følges i dag, vil boets kurator sædvanligvis i udkastet til regnskab som en bobehandlingsudgift indføje et salærforslag, der bygger på en specificeret udregning.
Hertil kan eventuelt komme en indstilling om forhøjelse af det udregnede salær, navnlig på grund af omfanget af kurators arbejde.
Denne indstilling skal være særskilt begrundet, og ikke blot indeholde en henvisning til de oplysninger om boets behandling, som skifteretten er blevet bekendt med gennem sit almindelige tilsyn med bobehandlingen.
Betænkningen indeholder i kapitel 6 en række oplysninger om størrelsen af kuratorsalærer ved nogle udvalgte skifteretter.
Det fremgår bl.a. heraf, at kuratorsalærer på 200.000 kr. eller derover blev udbetalt i 6 pct. af de boer, der i 1984 og 1985 blev sluttet ved disse skifteretter, og at disse salærer - for Sø- og Handelsrettens vedkommende - udgør ca. halvdelen af den samlede kuratorsalærmasse.
Det fremgår endvidere, at disse salærer i overordentlig stort omfang fastsættes i overensstemmelse med de af Advokatsamfundet i 1975 udarbejdede vejledende landssalærtakster.
2.2. Betænkningen indeholder i kapitel 7 udvalgets overvejelser om BEHOVET FOR EN ÆNDRING AF KONKURSLOVENS § 239. På baggrund af de indhentede oplysninger konstaterer udvalget, at muligheden for efter den nugældende formulering af konkurslovens § 239 at tage hensyn til særtræk ved det enkelte bo ikke i nævneværdigt omfang synes udnyttet ved salærfastsættelsen i de store boer.
Omvendt finder udvalget, at denne mulighed i betydeligt omfang udnyttes i de mindre boer.
Det salær, der fastsættes, bør efter udvalgets opfattelse i væsentligt højere grad end i dag afspejle det udførte arbejde.
Salærfastsættelsen til kurator samt midlertidig bestyrer, skifterettens medhjælper og tilsyn bør ske efter en KONKRET bedømmelse under hensyntagen til en lang række faktorer og på grundlag af en BEGRUNDET INDSTILLING fra den pågældende.
Udvalgets forslag til ændret affattelse af § 239 fremgår af lovforslagets § 1, nr. 8. Forslaget er i overensstemmelse med de principper, der er angivet i folketingsbeslutningen.
Efter forslaget skal vederlaget som hidtil fastsættes under hensyn til ARBEJDETS OMFANG.
Dette vil typisk være afhængigt af boets størrelse, således at boer med større aktivmasse normalt også vil indebære et større arbejde for kurator.
Sammensætningen af aktiverne og realisationen af dem vil i disse større boer typisk være kompliceret, og der vil ofte være et større antal anmeldte fordringer med heraf følgende arbejde med hensyn til gennemgang af omstødelsesmuligheder m.v.
Dette vil dog ikke gælde, såfremt en stor del af aktivmassen foreligger i form af likvide midler eller lignende.
Dernæst skal der som efter den gældende bestemmelse tages hensyn til BOETS BESKAFFENHED.
Hermed sigtes ud over størrelsen også til sammensætningen og arten af boets aktiver og passiver.
Intensiteten og kompleksiteten af arbejdet skal således tillægges selvstændig betydning ved siden af omfanget heraf.
Med INTENSITETEN tænkes navnlig på, at kurator i den indledende behandlingsfase i et bo med en erhvervsvirksomhed i drift ofte må udføre arbejde uden for normal kontortid og uden for kontoret, samt at registrering og sikring af aktiver og stillingtagen til gensidig bebyrdende kontrakter kan beslaglægge advokatkontorets kapacitet og tilsidesætte andre arbejdsopgaver.
Boets KOMPLEKSITET sigter f.eks. til indviklede modregningsforhold, udenlandske aktiver, skyldnerens manglende regnskabsføring, færdiggørelse af løbende produktion, omstødelsesspørgsmål m.v.
Endvidere foreslås det, at der også skal tages hensyn til »DET MED BOBEHANDLINGEN FORBUNDNE ANSVAR«.
Herved sigtes både til det almindelige professionelle ansvar for bobehandleren, hvorved denne kan ifalde et betydeligt erstatningsansvar, og til det mere ideelt betonede ansvar, som er en følge af de ofte store værdier og samfundsmæssige interesser, der f.eks. er forbundet med konkursens indflydelse på et stort antal arbejdspladser, ansatte og deres familier, virksomhedens leverandører og disses ansatte m.v.
Endelig skal der efter forslaget tages hensyn til »DET UNDER DE GIVNE OMSTÆNDIGHEDER OPNÅEDE RESULTAT«.
Herved tænkes bl.a. på den situation, at kurator ved en ganske særlig indsats opnår et udfald af bobehandlingen, som ikke under de givne forudsætninger kunne forventes.
Udvalget finder i den forbindelse på linie med folketingsbeslutningen anledning til at understrege, at det er uden principiel betydning for størrelsen af kurators salær, om et konkursbo kan sluttes som solvent og udleveres til skyldneren.
Det afgørende er, om boet er behandlet efter reglerne for insolvent bobehandling.
Endvidere følger det af lovforslaget, at salæret i alle tilfælde skal fastsættes ud fra en KONKRET BEDøMMELSE på grundlag af en BEGRUNDET INDSTILLING fra den pågældende.
Efter udvalgets opfattelse vil den redegørelse for boets behandling, som kurator efter konkurslovens § 148, stk. 2, skal afgive i forbindelse med udarbejdelsen af boregnskabet, være et egnet udgangspunkt for kurators indstilling.
Herudover bør kurators indstilling indeholde oplysninger om, hvorvidt kurator tidligere har modtaget salær, f.eks. som tilsyn under en forudgående betalingsstandsning eller i form af ae conto udbetaling af kuratorhonorar samt om størrelsen heraf.
Er der betalt vederlag til fremmed bistand, eller foreligger der i øvrigt særlige forhold, bør der oplyses herom.
Af hensyn til prøvelsen af kurators indstilling, bør skifteretten i større boer træffe aftale med kurator om, at der jævnligt skal gives oplysning til skifteretten om det udførte arbejde, jf.
 konkurslovens § 125, stk. 3.
2.3. Ved LIKVIDATION AF AKTIESELSKABER OG ANPARTSSELSKABER udpeges likvidator i visse tilfælde af skifteretten, der også fastsætter likvidators salær.
Dette sker, hvis skifterettens behandling af en af Aktieselskabs-registeret fremsat begæring om opløsning af selskabet bevirker, at selskabet må træde i likvidation, eller hvis selskabet selv anmoder herom.
Det arbejde, likvidator udfører i forbindelse med en opløsning - likvidation - af et solvent selskab, kan i vidt omfang beskrives ved hjælp af de samme momenter, som indgår ved konkursbehandling.
Udvalget foreslår derfor i lovforslagets § 2 og § 3 en ændring af aktieselskabsloven og anpartsselskabsloven svarende til den ændrede affattelse af konkurslovens § 239, stk. 1. Udvalget understreger dog, at afvikling af et solvent bo i henseende til omfang og intensitet er væsensforskellig fra konkursbehandling, således at salæret for de 2 afviklingsmåder bør være af klart forskellig størrelse.
2.4. Udvalget overvejer i kapitel 8 BEHOVET FOR VEJLEDENDE RETNINGSLINIER FOR SALæRER.
Udvalget påpeger en række momenter, der efter dets opfattelse taler med stor vægt for at bibeholde en ordning, der hviler på vejledende retningslinier for en betydelig del af boerne.
Eksistensen heraf er en hovedårsag til, at fastsættelse af kurators salær kun i ringe omfang har givet anledning til tvist.
Udvalget finder det endvidere af væsentlig betydning, at det skøn, som skifteretterne skal udøve ved salærfastsættelse, foretages ud fra ensartede kriterier.
Det bør endvidere sikres, at salærfastsættelsen kun i begrænset omfang kan give anledning til tvister med heraf følgende forlængelse af boets behandlingstid.
Det er endvidere efter udvalgets opfattelse ubetænkeligt at fastsætte vejledende retningslinier for boer, der typisk kan karakteriseres som relativt ensartede med hensyn til det arbejde, kurator skal udføre.
Et sådant udmålingssystem vil oftest være ganske sammenfaldende med det udmålingsniveau, skifteretten ville nå frem til efter en vurdering i det enkelte tilfælde.
Udvalget finder tillige, at sådanne vejledende retningslinier er afgørende nødvendige for en rimelig og ikke yderligere arbejdskrævende administration af skifterettens arbejde.
Retningsliniernes vejledende karakter bør klart fremhæves, således at fravigelse kan finde sted, når det er indiceret.
Konkursudvalget foretager herefter en grundig gennemgang af, HVILKE MOMENTER DER BØR DANNE GRUNDLAG FOR UDARBEJDELSEN AF SÅDANNE VEJLEDENDE RETNINGSLINIER FOR SALÆRER.
Spørgsmålet om betydningen af DEN MEDGÅEDE TID har navnlig påkaldt sig opmærksomhed i den kritik, der har været rettet imod de gældende regler.
Udvalget udtaler, at den tid, der med rimelighed skønnes anvendt, bør tillægges betydning ved salærfastsættelsen.
Der bør dog ikke være tale om den faktiske tid, men om den tid, der med rimelighed bør anvendes i det pågældende bo.
I modsat fald vil beregningen komme den mindre kyndige eller mindre effektive bobehandler til fordel og være til ulempe for den, der har stor erfaring i bobehandling.
Imidlertid taler en række forhold efter udvalgets opfattelse med vægt imod at benytte den rimeligt medgåede tid som grundlag for fastsættelsen af vejledende retningslinier.
En bobehandling strækker sig således ofte over flere år, hvilket vanskeliggør en vurdering og eventuel kritik af det oplyste timeforbrug.
Hertil kommer, at de arbejdsopgaver, der hører til kuratorhvervet, er yderst forskellige og for en dels vedkommende sådanne, at skifteretterne næppe fuldt ud er i besiddelse af det indgående kendskab til deres udførelse, som vil være nødvendigt for at foretage en kritisk bedømmelse af det opgivne tidsforbrug.
Om STØRRELSEN AF BOETS AKTIVER anfører udvalget, at hovedbegrundelsen for anvendelsen heraf som salærgrundlag er, at kurator herved har et incitament til at være omhyggelig med inddrivelsen og realisationen af boets værdier.
Som en yderligere fordel fremhæver udvalget, at man ved anvendelse af aktivmassen har et salærgrundlag, der er lidet skønsmæssigt og ukompliceret, hvilket giver yderst ringe anledning til tvist.
Endvidere er anvendelsen af aktivmassen baseret på den forudsætning, at der består et vist proportionalt forhold mellem aktivernes størrelse og omfanget af det arbejde og ansvar, der er forbundet med behandlingen af dem.
Sagt med andre ord vil arbejdsindsatsens størrelse typisk vokse med aktivmassens størrelse.
Det gælder dog ikke, hvis aktiverne foreligger i en særlig let realisabel form, eller omvendt, hvis aktiverne foreligger i en kompliceret og sammensat form.
Disse forhold kunne tale for også at lade AKTIVERNES ART være en medvirkende faktor, der bør indgå i de vejledende retningslinier.
Udvalget inddrager tillige STØRRELSEN OG ARTEN AF BOETS PASSIVER i sine overvejelser.
Behandlingen af konkursboer har i de senere år vist, at behæftelsesgraden af boaktiverne er vokset som følge af en kraftig vækst i udbuddet af finansierings- og sikkerhedsstillelsesformerne.
Fælles for disse er, at provenuet fra afhændelsen af aktiverne primært benyttes til nedbringelse af lån- eller kreditgiverens fordring mod boet.
Udvalget konkluderer, at det ikke kan anbefale, at den med rimelighed til kuratorhvervets udførelse MEDGÅEDE TID benyttes som grundlag for fastsættelsen af vejledende retningslinier for salærer ved konkursbobehandling.
Det samme gør sig gældende med hensyn til størrelsen og arten af boets passiver, da disse rummer meget sammensatte momenter.
Som sin ENDELIGE KONKLUSION finder udvalget ikke at kunne pege på et bedre grundlag for fastsættelse af vejledende retningslinier end STØRRELSEN AF BOETS AKTIVMASSE.
Udvalget finder dog samtidig anledning til at understrege, at den rimeligt medgåede tid og størrelsen og arten af boets passiver skal tages i betragtning ved enhver salærfastsættelse og efter omstændighederne vil kunne bevirke et anseeligt udsving i forhold til retningslinierne.
På denne baggrund foreslår udvalget, at der fastsættes vejledende retningslinier inden for det område, der efter de nugældende vejledende landssalærtakster udløser et samlet salær på 200.000 kr. eller derunder, heri medregnet salær for behæftede dele af boets faste ejendomme og skibe samt proceduresalær.
Dette svarer til boer med en fri aktivmasse på 2 mio. kr. eller derunder.
Forslaget indebærer, at det hidtidige system forlades for så vidt angår boer med et salær på over 200.000 kr.
Salærfastsættelsen i disse boer må foretages på baggrund af en indgående prøvelse af en udførlig indstilling fra kurator.
Dette område vil udgøre ca. 5 pct. af konkursboerne, men ca. halvdelen af den samlede salærmasse.
Udvalget foreslår, at vejledende retningslinier for salærer fremover udarbejdes af Den Danske Dommerforening og ikke som hidtil af Advokatsamfundet.
Dommerforeningen har erklæret sig villig til at medvirke hertil.
Det er foreningens forudsætninger, at salærfastsættelsen fortsat er en judiciel afgørelse, at fravigelse kan ske på ethvert trin af skalaen, og at de store boer holdes udenfor.
Justitsministeriet kan i det hele tiltræde udvalgets opfattelse, og lovforslaget er udarbejdet i overensstemmelse hermed.
Dette gælder ligeledes udvalgets øvrige forslag, som der herefter redegøres for.
 3. STATSKASSENS BETALING AF OMKOSTNINGERNE VED KONKURSBEHANDLING.
Ifølge folketingsbeslutningen skal en regel om, at statskassen i mindre boer kan afholde udgifter til kuratorsalær, indgå i overvejelserne.
Efter udvalgets opfattelse (kapitel 9) vil en sådan regel svare til, at der efterfølgende gives konkursrekvirenten fri proces.
En sådan regel ville efter udvalgets opfattelse blive til fordel for de kreditorer, der ikke opfylder det økonomiske kriterium, der normalt gælder i sager om fri proces.
Endvidere ville den indebære, at det offentlige skulle bære omkostningerne i sager, der vedrører erhvervsforhold - et område, hvor der efter hidtidig praksis kun undtagelsesvis bevilges fri proces.
Udvalget kan derfor ikke anbefale en så vidtgående regel.
Derimod finder udvalget, at hensynet til SKYLDNEREN i visse tilfælde kunne tale for, at denne ikke selv skal betale omkostningerne, navnlig i de situationer, hvor formålet med indgivelse af konkursbegæringen er at skabe en fristdag med henblik på senere omstødelse.
Udvalget anbefaler derfor den i forslagets § 1, nr. 1, nævnte ændring af konkurslovens § 27, stk. 2, 2. pkt. Ændringen indebærer, at særlige hensyn til skyldneren ligestilles med særlige hensyn til en fordringshaver, således at skyldneren af skifteretten vil kunne fritages for at stille sikkerhed for omkostningerne ved konkursbehandling af hans bo med den virkning, at disse afholdes endeligt af statskassen, dersom boets midler viser sig utilstrækkelige.
4. REGISTRERING OG VURDERING AF BOETS AKTIVER Efter konkurslovens § 110, stk. 1, 1. pkt., udmelder skifteretten »en eller flere personer, der snarest skal foretage registrering og vurdering af boets aktiver«.
Udvalget foreslår i betænkningens kapitel 10, at betegnelsen »SAGKYNDIGE« indsættes i konkurslovens § 110, stk. 1 (lovforslagets § 1, nr. 3). Hensigten hermed er at præcisere, at registrerings- og vurderingsforretninger ALTID skal foretages af personer, der på fuldt betryggende måde kan forestå vurderingen.
Bestemmelsen udelukker ikke, at vurdering som hidtil foretages af en vagtmester, forudsat denne besidder den fornødne sagkundskab.
Endvidere foreslås, at der i konkurslovens § 238 indføjes en bestemmelse om, at vurderingsmanden ikke må medvirke ved aktivernes afhændelse eller have økonomisk interesse hos aftageren (lovforslagets § 1, nr. 7).
 Begge forslag er i overensstemmelse med folketingsbeslutningen.
 5. SALG AF BOETS AKTIVER TIL KURATOR M.V.
Konkursloven indeholder ingen regler om, at aktiverne ikke må erhverves af kurator.
I betænkningens kapitel 11 oplyses, at det er forekommet, at aktiverne i et konkursbo er afhændet til kurator selv, hvilket har givet anledning til kritik.
På denne baggrund har Advokatrådet i 1984 indføjet en ny bestemmelse i »Regler for god advokatskik og kollegialitet«, der forbyder en advokat som kurator at afhænde aktiver til sig selv eller nærstående.
Efter udvalgets opfattelse bør en sådan regel fremgå af konkursloven, og da de samme hensyn gør sig gældende for den øvrige personkreds, der deltager i bobehandlingen, foreslås, at der som et nyt stk. 4 i konkurslovens § 238 indsættes en regel om, at ingen del af boets aktiver kan erhverves af de nævnte personer eller af disse nærstående (lovforslagets § 1, nr. 7).
Dette forslag er ligeledes i overensstemmelse med folketingsbeslutningen.
6. FORRETNINGSKYNDIG MEDHJÆLP 6.1. Efter konkurslovens § 15, stk. 3, kan det beskikkede tilsyn under en betalingsstandsning antage fornøden sagkyndig bistand.
Der findes ingen tilsvarende bestemmelse for så vidt angår konkursboer.
Ifølge betænkningen (kapitel 12) anvender bostyret i praksis sagkyndige som rådgivere med henblik på fortsættelse af en virksomheds drift ud over en kortere afviklingsperiode eller for at opnå det bedst mulige resultat ved afhændelse af aktiverne.
Udvalget foreslår på linie med folketingsbeslutningen, at der i konkurslovens §§ 107 og 114 (lovforslagets § 1, nr. 2 og 4) tilvejebringes hjemmel for, at skifteretten - eventuelt efter en forudgående drøftelse på en skiftesamling - kan antage forretningskyndig medhjælp, når dette skønnes hensigtsmæssigt.
Efter udvalgets forslag kan antagelse af forretningskyndig medhjælp finde sted i boer af større omfang eller af mere indviklet beskaffenhed.
Honoraret til den pågældende fastsættes af skifteretten.
7. FORSLAGETS ØKONOMISKE OG ADMINISTRATIVE KONSEKVENSER De nye regler om salærfastsættelse vil indebære et vist begrænset merarbejde for skifteretterne og for Sø- og Handelsretten ved afslutningen af det enkelte bo, men dette merarbejde kan dog ikke antages at få et sådant omfang, at forslaget vil medføre økonomiske konsekvenser af betydning.
Den ændrede affattelse af konkurslovens § 27 vil kunne medføre, at staten i videre omfang end hidtil skal dække udgifterne ved en bobehandling.
Heller ikke denne ændring kan dog antages at være forbundet med økonomiske konsekvenser af noget væsentligt omfang.
 Forslaget indebærer endvidere ikke administrative konsekvenser.
 8. HØRTE MYNDIGHEDER M.V.
Lovforslaget er i forbindelse med fremsættelsen sendt til høring hos de myndigheder og organisationer m.v., der berøres af forslaget.
BEMÆRKNINGER TIL LOVFORSLAGETS ENKELTE BESTEMMELSER Til § 1 Til nr. 1 Ændringen indebærer, at særlige hensyn til skyldneren ligestilles med særlige hensyn til en fordringshaver, således at skyldneren af skifteretten vil kunne fritages for at stille sikkerhed for omkostningerne ved konkursbehandling af hans bo med den virkning, at disse afholdes endeligt af statskassen, dersom boets midler viser sig utilstrækkelige.
Om baggrunden herfor henvises til de almindelige bemærkninger pkt. 3 og til betænkning nr. 1086/ 1986 om kuratorsalærer m.v. kapitel 9.
Til nr. 2 og 4 Bestemmelserne er nye.
De giver skifteretten adgang til for boets regning at antage en forretningskyndig person til at bistå midlertidig bestyrer og kurator.
Den forretningskyndige udpeges og afsættes af skifteretten, og skifteretten skal konkretisere den pågældendes opgave i boet.
Der skal være tale om et større bo eller et bo af mere indviklet beskaffenhed, herunder f.eks. i en specialiseret branche.
Adgangen til at antage forretningskyndig medhjælp må ikke forveksles med skifterettens adgang i konkurslovens § 126 til at antage en revisor.
Der henvises i øvrigt til de almindelige bemærkninger pkt. 6 og til betænkningens kapitel 12.
Til nr. 3 Formålet med ændringen er at præcisere, at skifteretten skal sikre sig, at den person, der udmeldes som vurderingsmand, er fuldt egnet til at varetage hvervet, enten i kraft af særlig sagkundskab på området eller i kraft af særlig erfaring som vurderingsmand.
Der henvises endvidere til de almindelige bemærkninger pkt. 4 og til betænkningens kapitel 10.
Til nr. 5 Ændringen er en konsekvens af lovforslagets nr. 2 og 4, hvorefter skifteretten kan antage en forretningskyndig medhjælp til at rådgive midlertidig bestyrer eller kurator i et af skifteretten nærmere bestemt omfang. Ændringen indebærer, at den forretningskyndige under udøvelsen af dette hverv er underlagt de samme habilitetskrav som den øvrige personkreds, der er nævnt i § 238, stk. 1.
Til nr. 6 Ændringen er alene af redaktionel karakter, idet ordet  

 »tilsynsmand« erstattes af ordet »tilsyn« i overensstemmelse med den anvendte betegnelse i konkurslovens kapitel 2.
Til nr. 7 Bestemmelserne er nye.
Der findes ikke i konkursloven bestemmelser, der udtrykkeligt afskærer vurderingsmænd fra at medvirke ved afhændelsen af boets aktiver, eller som foreskriver, at de ikke må have økonomiske interesser hos aftageren.
Der findes heller ikke bestemmelser, der forbyder kurator eller andre personer nævnt i § 238, stk. 1, eller disse nærstående at erhverve boets aktiver.
 Sådanne bestemmelser foreslås indsat som § 238, stk. 3 og 4.
Bestemmelsen i stk. 4 svarer til Advokatsamfundets kollegiale vedtægter, hvorefter en advokat, der er kurator i et konkursbo, ikke kan afhænde nogen del af boets aktiver til sig selv eller sine nærstående.
Forbudet omfatter enhver erhvervelse, såvel underhånden som på auktion.
Der henvises endvidere til de almindelige bemærkninger pkt. 4 og 5 og til betænkningens kapitel 10 og 11.
I forslaget til affattelse af § 238, stk. 4, er der foretaget en rent sproglig ændring i forhold til konkursudvalgets lovudkast.
Handles der i strid med bestemmelserne, vil de indgåede aftaler kunne være ugyldige bl.a. med den virkning, at aktiverne kan kræves tilbage fra medkontrahenten, hvis denne er i ond tro.
Endvidere vil der kunne blive tale om erstatningsansvar.
Til nr. 8 Bestemmelsen indeholder de foreslåede ændrede regler om salærfastsættelse.
Der henvises herom til de almindelige bemærkninger pkt. 2, til betænkningens kapitel 7 og 8 samt bemærkningerne til § 239, stk. 1 og 2, i kapitel 13.
TIL §§ 2 OG 3 Der henvises til de almindelige bemærkninger pkt. 2.3.
TIL § 4 Det foreslås, at loven træder i kraft den 1. oktober 1987 for bl.a.
at give Den Danske Dommerforening mulighed for at fastsætte vejledende retningslinier for salærer.
Efter forslaget har loven virkning for alle boer, der ikke er afsluttet ved lovens ikrafttræden, i det omfang, den fortsatte bobehandling berøres af lovens bestemmelser.
I alle boer, der sluttes den 1. oktober 1987 eller senere, skal de nye regler om salærfastsættelse derfor anvendes.
Ved fastsættelse af salærer til kuratorer m.v. i boer, der afsluttes inden den 1. oktober 1987, eller i tilfælde, hvor kuratorer m.v. fratræder inden dette tidspunkt, finder de hidtidige regler anvendelse.
TIL § 5 Bestemmelsen indeholder sædvanligt forbehold vedrørende Færøerne og Grønland.
Bilag I DETTE BILAG ER BESTEMMELSERNE I KONKURSLOVEN, LOV OM AKTIESELSKABER OG LOV OM ANPARTSSELSKABER GENGIVET SOM DE VIL FREMTRÆDE, HVIS FOLKETINGET VEDTAGER LOVFORSLAGET UÆNDRET.
MED MINDRE SKRIFT ER INDSAT DEN GÆLDENDE FORMULERING AF DE BESTEMMELSER, DER BERØRES AF FORSLAGET.
Konkursloven § 27. Kan konkursboets midler ikke dække de med konkursbehandlingen forbundne omkostninger, hæfter den eller de, der har begæret konkurs, solidarisk for det manglende beløb indbyrdes med lige store andele.
Stk. 2. Afsigelse af konkursdekret er betinget af sikkerhedsstillelse for de i stk. 1 nævnte omkostninger, medmindre disse utvivlsomt kan dækkes af konkursboets midler.
Hvor særlige hensyn til skyldneren eller en fordringshaver taler herfor, kan skifteretten dog undlade at kræve sikkerhedsstillelse.
I så fald betales omkostninger, der ikke kan dækkes af skyldnerens midler, af statskassen.
--/ § 27. Kan konkursboets midler ikke dække de med konkursbehandlingen  

 forbundne omkostninger, hæfter den eller de, der har begæret konkurs,  

 solidarisk for det manglende beløb indbyrdes med lige store andele.
Stk. 2. Afsigelse af konkursdekret er betinget af sikkerhedsstillelse for  

 de i stk. 1 nævnte omkostninger, medmindre disse utvivlsomt kan dækkes af  

 konkursboets midler.
Hvor særlige hensyn til en fordringshaver taler herfor,  

 kan skifteretten dog undlade at kræve sikkerhedsstillelse.
I så fald betales  

 omkostninger, der ikke kan dækkes af skyldnerens midler, af statskassen.
/-- § 107. Straks efter at konkursdekret er afsagt, træffer skifteretten bestemmelse om antagelse af en midlertidig bestyrer af konkursboet efter at have rådført sig med de fordringshavere, der er til stede.
Stk. 2. I boer af større omfang eller mere indviklet beskaffenhed kan skifteretten for boets regning antage en forretningskyndig medhjælp til at rådgive midlertidig bestyrer i et af skifteretten nærmere bestemt omfang.
Skifteretten kan forinden rådføre sig med skyldneren, midlertidig bestyrer og de fordringshavere, der er til stede.
Stk. 3. Skifteretten kan til enhver tid afsætte den forretningskyndige medhjælp.
Stk. 4. Anser skifteretten det for ufornødent at antage en midlertidig bestyrer, varetager den selv den midlertidige bestyrelse.
--/ § 107. Straks efter at konkursdekret er afsagt, træffer skifteretten  

 bestemmelse om antagelse af en midlertidig bestyrer af konkursboet efter at  

 have rådført sig med de fordringshavere, der er til stede.
 Stk. 2. Anser skifteretten det for ufornødent at antage en midlertidig  

 bestyrer, varetager den selv den midlertidige bestyrelse.
/-- § 110. Skifteretten udmelder en eller flere sagkyndige personer, der snarest skal foretage registrering og vurdering af boets aktiver.
Er der umiddelbart før konkursen til brug ved forhandling om akkord tilvejebragt de i § 165 nævnte oplysninger, kan disse lægges til grund ved konkursbehandlingen, således at der kun redegøres for ændringer, der senere er sket.
Stk. 2. Ejer skyldneren aktiver i andre retskredse, kan skifteretten enten selv lade disse registrere og vurdere eller begære bistand fra vedkommende skifteret.
Stk. 3. Skyldneren, den midlertidige bestyrer og vurderingsmændene skal afgive erklæring på tro og love om, at der dem bekendt ikke findes yderligere at registrere.
--/ § 110. Skifteretten udmelder en eller flere personer, der snarest skal  

 foretage registrering og vurdering af boets aktiver.
Er der umiddelbart før  

 konkursen til brug ved forhandling om akkord tilvejebragt de i § 165 nævnte  

 oplysninger, kan disse lægges til grund ved konkursbehandlingen, således at  

 der kun redegøres for ændringer, der senere er sket.
 Stk. 2. Ejer skyldneren aktiver i andre retskredse, kan skifteretten enten  

 selv lade disse registrere og vurdere eller begære bistand fra vedkommende  

 skifteret.
 Stk. 3. Skyldneren, den midlertidige bestyrer og vurderingsmændene skal  

 afgive erklæring på tro og love om, at der dem bekendt ikke findes yderligere  

 at registrere.
/-- § 114. En tredjedel af de repræsenterede stemmeberettigede fordringshavere, enten efter antal eller efter fordringernes beløb, kan på en skiftesamling kræve, at der nedsættes et kreditorudvalg med højst tre medlemmer.
Stk. 2. Er der ikke enighed om, hvem der skal være medlemmer af udvalget, fastsætter skifteretten valgmåden med henblik på at muliggøre en alsidig repræsentation af de stemmeberettigede fordringshavere.
Stemmer mere end halvdelen af de repræsenterede fordringshavere, beregnet efter antal, for samme person, er denne dog valgt.
 Stk. 3. Skiftesamlingen kan til enhver tid afsætte kreditorudvalget.
Stk. 4. I boer af større omfang eller mere indviklet beskaffenhed kan skifteretten for boets regning antage en forretningskyndig medhjælp til at rådgive kurator i et af skifteretten nærmere bestemt omfang.
Skifteretten kan forinden høre skyldnerens, kurators og kreditorernes mening på en skiftesamling.
Stk. 5. Skifteretten kan til enhver tid afsætte den forretningskyndige medhjælp.
--/ § 114. En tredjedel af de repræsenterede stemmeberettigede  

 fordringshavere, enten efter antal eller efter fordringernes beløb, kan på en  

 skiftesamling kræve, at der nedsættes et kreditorudvalg med højst tre  

 medlemmer.
Stk. 2. Er der ikke enighed om, hvem der skal være medlemmer af udvalget,  

 fastsætter skifteretten valgmåden med henblik på at muliggøre en alsidig  

 repræsentation af de stemmeberettigede fordringshavere.
Stemmer mere end  

 halvdelen af de repræsenterede fordringshavere, beregnet efter antal, for  

 samme person, er denne dog valgt.
 Stk. 3. Skiftesamlingen kan til enhver tid afsætte kreditorudvalget.
/-- § 238. Ingen må handle som kurator, midlertidig bestyrer, skifterettens medhjælper, medlem af kreditorudvalget, forretningskyndig medhjælp, revisor, tilsyn, tillidsmand eller vurderingsmand, hvis han er en af skyldnerens nærstående eller er afhængig af skyldneren, eller hvis der som følge af hans interesse i sagens udfald eller af andre grunde er tvivl om hans upartiskhed i det foreliggende spørgsmål.
Stk. 2. Har skyldneren drevet erhvervsvirksomhed, eller er skyldneren et selskab, en forening eller anden organisation, må revisor, tillidsmand eller vurderingsmand heller ikke på nogen af de i stk. 1 nævnte måder være knyttet til medlemmer af bestyrelse eller direktion, til kurator, skifterettens medhjælper, en likvidator eller til virksomhedens eller organisationens kasserer eller bogholder.
Stk. 3. Vurderingsmanden må ikke medvirke ved afhændelsen af aktiverne eller have økonomisk interesse hos aftager.
Stk. 4. De i stk. 1 nævnte personer eller nærstående til disse personer må ikke erhverve nogen del af boets aktiver.
--/ § 238. Ingen må handle som kurator, midlertidig bestyrer, skifterettens  

 medhjælper, medlem af kreditorudvalget, revisor, tilsynsmand, tillidsmand  

 eller vurderingmand, hvis han er en af skyldnerens nærstående eller er  

 afhængig af skyldneren, eller hvis der som følge af hans interesse i sagens  

 udfald eller af andre grunde er tvivl om hans upartiskhed i det foreliggende  

 spørgsmål.
 Stk. 2. Har skyldneren drevet erhvervsvirksomhed, eller er skyldneren et  

 selskab, en forening eller anden organisation, må revisor, tillidsmand eller  

 vurderingsmand heller ikke på nogen af de i stk. 1 nævnte måder være knyttet  

 til medlemmer af bestyrelse eller direktion, til kurator, skifterettens  

 medhjælper, en likvidator eller til virksomhedens eller organisationens  

 kasserer eller bogholder.
/-- § 239. Skifteretten fastsætter vederlag til kurator, midlertidig bestyrer, skifterettens medhjælper og tilsyn efter en konkret bedømmelse på grundlag af en begrundet indstilling fra de pågældende.
Fastsættelsen af vederlaget skal ske under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.
Stk. 2. Skifteretten fastsætter endvidere vederlag til tillidsmænd, forretningskyndig medhjælp, revisor, retsvidne og vurderingsmænd under hensyn til arbejdets omfang og boets beskaffenhed.
Stk. 3. Skifteretten kan undtagelsesvis tillægge kreditorudvalgets medlemmer vederlag.
 Stk. 4. Vederlagene afholdes af boet.
--/ § 239. Skifteretten fastsætter vederlag til kurator, midlertidig bestyrer,  

 skifterettens medhjælper, revisor, tilsynsmand, tillidsmænd, retsvidne og  

 vurderingsmænd under hensyn til arbejdets omfang og boets beskaffenhed.
 Stk. 2. Skifteretten kan undtagelsesvis tillægge kreditorudvalgets  

 medlemmer vederlag.
 Stk. 3. Vederlagene afholdes af boet.
/-- Lov om aktieselskaber § 120. Til at foretage likvidationen af et aktieselskab vælger generalforsamlingen en eller flere likvidatorer.
Stk. 2. Aktionærer, der ejer en fjerdedel af aktiekapitalen, har ret til på generalforsamlingen at vælge en likvidator til sammen med de af generalforsamlingen valgte at foretage likvidationen.
Stk. 3. Generalforsamlingen kan beslutte, at skifteretten skal udnævne likvidatorer.
Skifteretten fastsætter det vederlag, det likviderende selskab skal yde de af retten udnævnte likvidatorer.
Fastsættelsen af vederlaget skal ske under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.
--/ § 120. Til at foretage likvidationen af et aktieselskab vælger  

 generalforsamlingen en eller flere likvidatorer.
 Stk. 2. Aktionærer, der ejer en fjerdedel af aktiekapitalen, har ret til  

 på generalforsamlingen at vælge en likvidator til sammen med de af  

 generalforsamlingen valgte at foretage likvidationen.
Stk. 3. Generalforsamlingen kan beslutte, at skifteretten skal udnævne  

 likvidatorer.
Skifteretten fastsætter det vederlag, det likviderende selskab  

 skal yde de af retten udnævnte likvidatorer.
/-- Lov om anpartsselskaber § 89. Til at foretage likvidationen af et anpartsselskab vælger generalforsamlingen en eller flere likvidatorer.
Stk. 2. Anspartshavere, der ejer en fjerdedel af indskudskapitalen, har ret til på generalforsamlingen at vælge en likvidator til sammen med de af generalforsamlingen valgte at foretage likvidationen.
Stk. 3. Generalforsamlingen kan beslutte, at skifteretten skal udnævne likvidatorer.
Skifteretten fastsætter det vederlag, det likviderende selskab skal yde de af retten udnævnte likvidatorer.
Fastsættelsen af vederlaget skal ske under hensyn til arbejdets omfang og boets beskaffenhed, det med arbejdet forbundne ansvar og det under de givne omstændigheder opnåede resultat.
--/ § 89. Til at foretage likvidationen af et anpartsselskab vælger  

 generalforsamlingen en eller flere likvidatorer.
 Stk. 2. Anpartshavere, der ejer en fjerdedel af indskudskapitalen, har ret  

 til på generalforsamlingen at vælge en likvidator til sammen med de af  

 generalforsamlingen valgte at foretage likvidationen.
Stk. 3. Generalforsamlingen kan beslutte, at skifteretten skal udnævne  

 likvidatorer.
Skifteretten fastsætter det vederlag, det likviderende selskab  

 skal yde de af retten udnævnte likvidatorer.
