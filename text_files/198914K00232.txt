Nr BTL 232 Betænkning over Forslag til lov om ændring af forskellige lovbestemmelser  

 om kontrol med udbetaling af offentlige ydelser m.v.   

 Nr L 232 1989-90, 1. samling Afgivet af Det Politisk-Økonomiske Udvalg Afgivet: 19900523 Udvalget har behandlet lovforslaget i nogle møder og har herunder stillet spørgsmål til finansministeren, som denne har besvaret skriftligt.
 Herefter indstiller et flertal (Socialdemokratiets, Det  

 Konservative Folkepartis, Venstres, Fremskridtspartiets, Det Radikale  

 Venstres, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse uændret.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling.
Grethe Fenger Møller (KF) nfmd.
Connie Hedegaard (KF)  

 Gammelgaard (KF) Bjørn Elmquist (V) Ivar Hansen (V) Glistrup (FP) Jørgen  

 Estrup (RV) Mimi Jakobsen (CD) Kofod-Svendsen (KRF) Helle Degn (S) Lykketoft  

 (S) fmd.
Poul Nielson (S) Kaj Poulsen (S) Henning Rasmussen (S) Nyrup  

 Rasmussen (S) Aage Frandsen (SF) Lilli Gyldenkilde (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Endvidere har udvalget modtaget en skriftlig henvendelse fra Prosa, som  

 også har haft foretræde for udvalget.
 Henvendelsen fra Prosa og finansministerens kommentarer hertil er optrykt  

 som bilag til tillægsbetænkningen.
 Herefter indstiller udvalget lovforslaget til vedtagelse  

 uændret.
 Et mindretal (Socialistisk Folkepartis medlemmer af udvalget) ønsker i  

 den forbindelse at udtale følgende:
 Mindretallet ønsker finansministerens kommentarer til henvendelsen fra  

 Prosa optrykt som bilag til tillægsbetænkningen, da finansministerens  

 kommentarer er af væsentlig betydning for mindretallets indstilling til  

 lovforslaget.
 Desuden vil mindretallet gøre opmærksom på den i Prosas henvendelse på  

 side 4 omtalte udtalelse fra Registertilsynet, som ganske vist er afgivet i  

 forbindelse med skatteregisterundersøgelsen, men Registertilsynets  

 opfattelse, hvorefter det er langt bedre med klare lovbestemmelser om løbende  

 kontrol ved udbetalinger, må også have gyldighed her.
 Mindretallet ønsker også at gøre opmærksom på finansministerens forsikring  

 om, at de, der kontrolleres forlods, har fået klar og utvetydig besked herom.
 Mindretallet indstiller på ovenstående baggrund lovforslaget til  

 vedtagelse.
Grethe Fenger Møller (KF) nfmd.
Connie Hedegaard (KF)  

 Gammelgaard (KF) Bjørn Elmquist (V) Ivar Hansen (V) Glistrup (FP) Jørgen  

 Estrup (RV) Mimi Jakobsen (CD) Kofod-Svendsen (KRF) Svend Auken (S) Lykketoft  

 (S) fmd.
Poul Nielson (S) Kaj Poulsen (S) Henning Rasmussen (S) Nyrup  

 Rasmussen (S) Aage Frandsen (SF) Lilli Gyldenkilde (SF) Bilag Prosas henvendelse af 23. maj 1990 Notat vedrørende Lovforslag nr.
L 232 fremsat den 15. maj 1990 om ændring af forskellige  

 lovbestemmelser om kontrol med udbetaling af offentlige ydelser m.v.
Finansministeren har fremsendt et lovforslag, som skal igangsætte en  

 omfattende registerkontrol af modtagere af ydelser fra det offentlige.
Den  

 kontrol, der lægges op til, er en efterfølgende kontrol, hvor man, efter at  

 udbetalingerne er sket, prøver at kontrollere alle, der har modtaget bestemte  

 ydelser.
Det forventes, at lovforslaget kan vedtages, inden Folketinget tager  

 på sommerferie.
Dette notat behandler lovforslagets registerpolitiske  

 konsekvenser.
 Finansminister Henning Dyremose har udtalt, at »det er et rent  

 teknisk lovforslag, der holder sig inden for rammerne af den eksisterende  

 registerlov«.
Der er ikke tale om et teknisk lovforslag, men om et principielt  

 skift i brugen af edb-registrene! Registerpolitisk skift Lovforslaget vil indføre en efterfølgende kontrol på meget omfattende  

 områder i den offentlige forvaltning: arbejdsløshedsdagpenge, syge- og  

 barseldagpenge, bistandsydelser, sociale pensioner, uddannelsesstøtte.
Der er  

 vel tale om kontrol af over 1 million borgere.
Frygten for edb-registrene er nært knyttet til, at de bliver brugt til  

 overvågning og kontrol af borgerne, bl.a. ved samkøring.
Danmark er et så  

 velordnet og gennemregistreret samfund, der med CPR-nummer som generel fælles  

 nøgle har mulighed for at udvikle denne omfattende overvågning og kontrol.  

 Anvendelse af edb-registrene til kontrol har hidtil været enkeltstående  

 tilfælde.
Det har været betragtet som et retspolitisk princip, at en udbredt  

 brug af edb-registrene til kontrol vil være i strid med den personlige  

 integritet.
Når danskerne hidtil - på trods af en udbredt frygt for edb-registrene  

 (jf.
AIM-undersøgelsen) - har accepteret en meget omfattende registrering,  

 skyldes det måske netop, at der tilsyneladende var en klar holdning til, at  

 de registrerede oplysninger blev brugt ansvarligt og netop ikke brugt til  

 kontrol.
Registerlovens bestemmelser giver grundlag for at videregive oplysninger  

 elller foretage samkøringer for at gennemføre en kontrol af, om offentlige  

 ydelser har været modtaget med urette.
Med dette lovforslag indføres brug af  

 registre til kontrol som en generel praksis.
Dette skift indebærer en  

 principiel åbning mod registerstaten.
 Lovforslaget lægger op til en nedbrydning af to centrale principper i  

 registerloven:
 1) Oplysninger registreret af en myndighed er beregnet til dennes brug.  

 Med lovforslaget startes en udbredt udveksling af oplysninger.
2) Ved oprettelsen af et register skal der udarbejdes en forskrift, som  

 fastlægger registerets formål og anvendelse.
Med lovforslaget vil der ske  

 væsentlige ændringer i en række registre, efter at oplysningerne er  

 registreret.
 Det næste skridt vil naturligt være, at registrene ikke planlægges alene  

 af hensyn til det formål, de faktisk skal opfylde, men desuden tilrettelægges  

 sådan, at de kan indgå i kontrolprocedurer.
Kontrol og samkøring Mulighederne for kontrol med borgerne forbindes ofte med samkøring.  

 Samkøring af edb-registre er da også en meget effektiv mulighed for at  

 etablere en kontrol.
Men også ved videregivelse af oplysninger (udsøgning af  

 bestemte persongrupper i et register) kan der etableres en kontrol.
Brug af edb-registre til efterfølgende kontrol muliggør udskillelse af  

 enkeltpersoner og persongrupper, således at svagere personer føler sig  

 underlegne og magtesløse over for det offentlige.
Kontrollen vil altid  

 omfatte alle, der har modtaget pågældende ydelser, hvor det overvejende  

 flertal ikke har gjort noget forkert.
En sådan utryghed hører ikke hjemme i  

 et demokratisk samfund.
Mistænkeliggørelse og omvendt bevisbyrde Den foreslåede registerkontrol vil have to uundgåelige konsekvenser, som  

 bør være uacceptable i en retsstat:
Det er ikke muligt at tilvejebringe oplysninger, som kan udpege netop de  

 borgere, der har modtaget ydelser med urette, men i de fleste tilfælde blot  

 et antal, som der er sandsynlighed for har fået ydelser med urette.  

 Oplysningerne er ganske enkelt ikke registreret tilstrækkelig identisk  

 (f.eks. forskellige perioder), så der kan skabes et sikkert grundlag for en  

 afgørelse.
Der vil derfor oftest opstå en omvendt bevisbyrde, hvor den  

 enkelte må bevise, at ydelserne faktisk er modtaget med rette.
I dag gennemføres en såkaldt »skatteregisterundersøgelse«, som  

 ligner den foreslåede registerkontrol, hvor modtagere af  

 arbejdsløshedsdagpenge kontrolleres.
Her har Prosas A-kasse i en række  

 tilfælde måttet bevise over for DfA, at de udbetalte dagpenge rent faktisk  

 var korrekte.
Omvendt bevisbyrde er overhovedet i strid med almindelige  

 retsprincipper.
Den næste konsekvens er, at man udtrækker og undersøger et stort antal,  

 som ikke har modtaget ydelser med urette.
I den nævnte DfA-undersøgelse er  

 det ca. 80 pct. af de undersøgte.
En sådan usikkerhed og mistænkeliggørelse  

 kan kun betegnes som urimelig.
Baggrundsmateriale Spørgsmålet om brug af registrene til efterfølgende kontrol har været  

 genstand for megen opmærksomhed gennem årene.
Der er tale om et meget følsomt  

 spørgsmål.
 Justitsministerens redegørelse til Folketinget fra 3. december 1984:
»Det er selvfølgelig samkøringer med henblik på efterfølgende  

 kontrol, der påkalder sig særlig interesse.
Disse samkøringer er der  

 heldigvis meget få af.« Statsrevisorernes bemærkning til Rigsrevisionens beretning om  

 registersamkøring i kontroløjemed nr. 5 1983:
»Det i beretningen beskrevne forsøg (Køge-forsøget med samkøring af  

 CRAM og sygedagpengeregister) kunne utvivlsomt have afsløret fejl og  

 uregelmæssigheder, som på anden måde vanskeligt ville kunne afdækkes.
Selv om  

 dette isoleret betragtet kunne vurderes som positivt, må den  

 undersøgelseseffektivitet, samkøringen indebærer i forhold til borgerne,  

 betragtes som principielt betænkelig.« Registertilsynet udtalte i forbindelse med skatteregisterundersøgelsen  

 (Årsberetning 1983, s. 24):
». . . at man finder det langt mere hensigtsmæssigt, dersom der - med  

 hjemmel i klare og utvetydige lovbestemmelser - blev givet regler for løbende  

 kontrol i forbindelse med selve udbetalingen.
Herved undgås ubehagelige sager  

 om tilbagebetaling, der - selv om afgivelse af fejlagtige oplysninger måtte  

 være undskyldelig - kan være meget belastende.« Justitsminister Hans Engell på Dansk Dataforenings sikkerhedskonference  

 den 31. januar 1990:
»Men samtidig må vi ikke glemme hensynet til den enkelte borger og  

 blot give tilladelse til samkøringer eller videregivelse af oplysninger uden  

 grundigt at tænke over, om det nu også i den konkrete situation er nødvendigt  

 og berettiget.
Hensynet til beskyttelsen af den enkelte borger skal være i  

 højsædet.« Skatteminister Anders Fogh Rasmussen i Politiken den 18. februar 1990:
 »Men tilbage står alligevel, at statens edb-maskiner efterhånden ved  

 alt om os.
Nu vil jeg fare op som trold af en æske.
Det er et af mine hjertebørn . .  

 . Jeg er meget frygtsom over for Big Brother-samfundet, men jeg kan godt se,  

 at den hastige udvikling på edb-området har givet mindelser om det.« Teknologinævnet fik i 1987 AIM til at lave en undersøgelse om  

 befolkningens holdning til edb-registrene:
Kun 22 pct. af den voksne befolkning føler sig trygge ved den måde,  

 offentlige og private edb-registre bruges på.
Mere end dobbelt så mange (49  

 pct.) føler sig utrygge.
Hver tiende dansker føler sig oven i købet meget  

 utryg.
Prosa Steffen Stripp Landsformand Finansministeriet Budgetdepartementet Den 29. maj 1990 Spørgsmål nr. 6 Udvalget anmoder om ministerens kommentar til en henvendelse af 23. maj  

 1990 fra Prosa vedrørende ovennævnte lovforslag, jf. bilag 9.
 Svar:
 Prosas betænkeligheder ved forslaget går på to forhold:
1. Registerpolitisk skift Prosa mener ikke, der er tale om et teknisk lovforslag, men om et  

 principielt skift i brugen af edb-registrene.
 Kommentar:
 Der er ikke tale om, at de ændringer, der foreslås i reglerne om kontrol  

 med udbetaling af offentlige ydelser, kan bruges til at iværksætte en  

 almindelig overvågning af store dele af befolkningen, der modtager  

 overførselsindkomster og anden støtte fra det offentlige, som frygtet af  

 Prosa.
 De regler, der nu er foreslået, har alene til formål at hindre  

 fejludbetalinger fra offentlige kasser, og det vil i forbindelse med den  

 nærmere tilrettelæggelse af kontrolordningerne naturligvis blive sikret, at  

 de ikke misbruges, og at der ikke registreres flere oplysninger end  

 nødvendigt for, at kontrolordningen kan fungere.
Der er allerede i dag inden for det sociale område mulighed for at trække  

 oplysninger fra en række forskellige registre i forbindelse med behandlingen  

 af en sag.
Det er således tilfældet med det kommunale sagshenvisnings- og  

 advissystem.
Heri kan kommunen som led i en forudgående kontrol få  

 oplysninger om, hvorvidt den pågældende er aktiv eller passiv, i en række  

 ydelsesregistre.
Der er i dag med hjemmel i de enkelte sociale love mulighed for, at der  

 indhentes de fornødne oplysninger til brug for sagens afgørelse.
Samtidig er  

 der mulighed for, at der som led i revisionen ligeledes indhentes de fornødne  

 oplysninger.
 Med lovforslaget gives der adgang til, at denne indhentning af oplysninger  

 kan ske i elektronisk form fra offentlige myndigheder og  

 arbejdsløshedskasser.
 Der lægges hermed op til, at der for en række ydelsers vedkommende kan  

 tilvejebringes en kontrolordning, som i dag kendes fra loven om statens  

 uddannelsesstøtte.
Muligheden for at videregive oplysninger i elektronisk form i  

 kontroløjemed giver, som det nævnes i bemærkningerne til lovforslaget, støtte  

 til en udsøgning af sager.
På grundlag af de oplysninger, der herved  

 fremkommer, kan der herefter ske en nærmere individuel kontrol af de skete  

 udbetalinger.
SU-loven har været model for de nu foreslåede ændringer på det sociale  

 område og med hensyn til udbetaling af arbejdsløshedsdagpenge.
På sidstnævnte  

 område har der i de senere år været gennemført en kontrol svarende til den,  

 der åbnes mulighed for gennem lovforslaget, idet Arbejdsministeriet tidligere  

 har haft hjemmel hertil.
Lovforslaget er ikke i strid med registerlovgivningen eller principperne  

 bag registerlovgivningen.
Reglerne i loven om offentlige myndigheders  

 registre vedrørende videregivelse af registeroplysninger angiver generelt  

 rammerne for, i hvilket omfang en forvaltningsmyndighed administrativt kan  

 videregive registeroplysninger.
Loven viger ligesom forvaltningsloven  

 udtrykkeligt for bestemmelser i lovgivningen, der inden for et bestemt område  

 fastsætter, hvornår oplysninger skal videregives.
Der er således ikke tale om  

 brud på grundlæggende registerretlige principper, når Folketinget ved lov  

 fastsætter særlige oplysningsbestemmelser, f.eks. i forbindelse med  

 etablering af en kontrolordning som den her foreslåede.
2. Mistænkeliggørelse og omvendt bevisbyrde Prosa hævder, at efterfølgende kontrol ved hjælp af edb-registre også vil  

 komme til at omfatte modtagere, som har modtaget deres ydelser med rette.  

 Prosa frygter endvidere, at en del af disse modtagere vil komme til at skulle  

 bevise, at ydelsen er modtaget med rette - altså en slags omvendt bevisbyrde.  

 Der henvises bl.a. til forhold på arbejdsløshedsdagpengeområdet.
 Kommentar:
 Når der gøres brug af stikprøvekontrol, så ligger det i selve  

 kontrolformen, at der udtrækkes personer til kontrol, der har oppebåret deres  

 ydelser med rette.
Lovforslaget indeholder alene regler for, hvorledes oplysningerne til brug  

 for efterkontrollen kan indhentes.
Det vil sige, at der ikke er lagt op til  

 ændringer i bevisbyrde, hvilket igen betyder, at det er de gældende regler  

 herom, der også fremover skal finde anvendelse.
 Inden for arbejdsløshedsforsikringens område er det en afgørende  

 betingelse for, at et arbejdsløshedskassemedlem eller en arbejdsløshedskasse  

 kan gøres ansvarlig, at det kan bevises, at der har fundet en fejludbetaling  

 sted.
Den eneste undtagelse fra denne regel er indeholdt i  

 arbejdsløshedsforsikringslovens § 79, stk. 3, der fastslår, at en  

 arbejdsløshedskasse ikke har krav på refusion, ligesom allerede udbetalte  

 beløb skal tilbagebetales, såfremt arbejdsløshedskassen ikke kan fremlægge  

 dokumentation i overensstemmelse med regler fastsat af direktøren for  

 Arbejdsløshedsforsikringen.
Arbejdsløshedskassen kan dog fritages for ansvar,  

 hvis den efterfølgende kan bevise, at de udbetalinger, hvor dokumentationen  

 ikke forelå, har været korrekte.
 Den ovenfor beskrevne hovedregel - som altså ikke indeholder en omvendt  

 bevisbyrde - finder anvendelse, uanset hvorledes sager om eventuelle  

 fejludbetalinger opstår, således også i tilfælde af, at sagen er et resultat  

 af en skatteregisterundersøgelse.
 Prosas påstand om, at man i flere tilfælde har fået pålagt at bevise, at  

 der ikke har fundet fejludbetalinger sted, stiller Direktoratet for  

 Arbejdsløshedsforsikringen sig uforstående over for, idet der, bortset fra  

 undtagelsen i arbejdsløshedsforsikringslovens § 79, stk. 3, ikke anvendes en  

 omvendt bevisbyrde inden for arbejdsløshedsforsikringslovens område.
 Anvendelsen af registeroplysnnger i forbindelse med en efterkontrol  

 indebærer således ikke, at bevisbyrden vendes om.
