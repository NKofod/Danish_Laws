 Afslag på formue mindreåriges til ferierejse til USA.
 Civilstyrelsens afgørelse af 17. maj 2005, j.nr. 05-810-00385.
  Civilstyrelsen har nu behandlet Deres klage over Statsamtets afgørelser af 20. april 2005. Ved afgørelserne afslog statsamtet at tillade frigivelse af 10.000 kr. af henholdsvis M´s og C´s formuer til afholdelse af ferie i USA.
 Vi ændrer ikke statsamtets afgørelser.
 Afgørelsen er truffet efter værgemålslovens § 39, jf. § 25, stk. 2.
 Det fremgår af værgemålslovens § 39, at værgen skal have statsamtets godkendelse til forbrug af formue, der er omfattet af værgemålet.
Efter værgemålslovens § 25, stk. 2, kan forældre som værger anvende barnets indtægter til dets underhold i passende omfang og under hensyntagen til deres og barnets stilling.
Såfremt indtægterne ikke er tilstrækkelige, kan værgen under hensyn til værgemålets karakter bruge af formuen i passende omfang med statsamtets tilladelse.
 Efter praksis er vi tilbageholdende med at tillade frigivelse af formue til køb eller forbrug af mere luksuspræget karakter.
Det fremgår af sagen, at M er 10 år gammel, og C er 7 år gammel.
M har en formue på ca. 361.000 kr., og C har en formue på ca. 390.000 kr.
Renteafkastet udbetales til Dem.
De har i Deres klage henvist til, at Deres økonomiske forhold har ændret sig drastisk efter M´s og C´s mors død, herunder at husstandsindkomsten er faldet med 550.000 kr. årligt.
De er således ikke i stand til at betale for rejsen.
 M og C har endvidere selv foreslået at betale for rejsen.
 De har endvidere henvist til, at De, M og C har haft nogle svære år efter deres mors død, og at De mener, at en stor oplevelse vil gavne M og C.
