 En ansøger, hvis barn havde astmaeksem, fandtes berettiget til hjælp  

 efter bistandslovens § 48, stk. 1, til dækning af merudgifter til  

 carbamidcreme og oliebad, såfremt det lægeligt kunne dokumenteres, at barnet  

 havde behov for anvendelse heraf, og at behovet måtte anses at overstige,  

 hvad der kunne betragtes som sædvanligt forbrug af disse lægemidler.
 REDEGØRELSE FOR SAGEN:
 En ansøger, som havde et barn, der led af asthmaeksem, fik i 1983  

 medicinbevilling i henhold til bistandslovens § 48, stk. 1. Bevillingen  

 dækkede al lægeordineret tilskudsberettiget medicin vedrørende behandlingen  

 af barnets asthmaeksem.
 Ansøgeren fik bevillingen fornyet flere gange, inden det blev opdaget, at  

 hun fejlagtigt også havde fået betalt ikke tilskudsberettiget præparater.
 Den 3. juni 1985 meddelte det sociale udvalg ansøgeren, at der vedrørende  

 de hidtil udleverede ikke tilskudsberettige præparater ikke ville blive  

 foretaget nogen form for afkrævning, men fremover ville ansøgeren selv skulle  

 udrede denne del.
 Over for amtsankenævnet oplyste ansøgeren, at carbamidcreme og oliebad var  

 de to ting hendes søn brugte mest og ikke kunne undvære til sin hud.
 AFGØRELSEN, DER KLAGES OVER:
 Amtsankenævnet fandt, at ansøgeren, såfremt det lægeligt var godtgjort, at  

 hun i et omfang udover det sædvanlige skulle bruge carbamidcreme og oliebad  

 til sin søn, var berettiget til at få merudgiften herved dækket, jfr.  

 bistandslovens § 48, stk. 1 og stk. 2, nr. 2. Nævnet hjemviste herefter sagen  

 til genbehandling i det sociale udvalg.
 KLAGEN TIL ANKESTYRELSEN:
Det sociale udvalg henviste til bistandslovens § 48, jfr.  

 socialministeriets cirkulære om kontanthjælp efter bistandsloven, pkt. 52 og  

 54 c.
Udvalget anførte, at carbamidcreme og oliebad kunne fås i håndkøb og  

 var en naturlig del af manges almindelige hygiejne.
Udvalget mente derfor  

 ikke, at præparaterne kom ind under bestemmelserne i bistandslovens § 48,  

 stk. 1.
 LOVGRUNDLAG:
 Bistandsloven, § 48, stk. 1 og stk. 2, nr. 2.
 Socialministeriets cirkulære af 20. december 1982 om kontanthjælp efter  

 bistandsloven, pkt. 52 og pkt. 54 c.
 ANKESTYRELSENS AFGØRELSE:
 Ankestyrelsen finder, at da bistandslovens § 48, stk. 1, giver hjemmel til  

 dækning af nødvendige merudgifter ved forsørgelsen af barnet, kan der ydes  

 hjælp til dækning af merudgifter til carbamidcreme og oliebad, såfremt det  

 lægeligt dokumenteres, at barnet har behov for anvendelse heraf, og at  

 behovet må anses at overstige, hvad der kan betragtes som sædvanligt forbrug  

 af disse lægemidler.
 Ankestyrelsen tiltræder således amtsankenævnets afgørelse.
