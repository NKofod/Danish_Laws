Nr BSF 45 Forslag til folketingsbeslutning om målsætningen for en kommende lov om  

 sundhedsvæsenet Fremsat af Birgitte Husmark (SF) Rahbæk Møller (SF) Ebba Strange (SF) den 8. februar 1991 Folketinget pålægger regeringen, at et kommende lovforslag om sundhedsvæsenet udformes efter følgende målsætning:
1. Sundhedsvæsenets mål er i samarbejde med andre dele af samfundet at  

 forbedre befolkningens sundhed.
Sundhedsvæsenets målsætning er:
- lighed i sundhed, - at lægge liv til årene, - at føje sundhed til livet, - at lægge år til livet.
 2. Sundhedsvæsenets hovedopgave er:
- gennem en styrkelse af sundhedsfremmende og forebyggende  

 foranstaltninger at skabe forudsætninger for, at befolkningen kan bevare  

 sundheden gennem hele livet, - at sikre et tværsektorielt samarbejde med henblik på at forbedre  

 sundheden for befolkningen, - at sikre, at sundhedsvæsenet tilrettelægges ud fra en solidarisk  

 målsætning, der opleves som retfærdig af det enkelte menneske og af  

 befolkningen som helhed, - at opprioritere det helhedsorienterede arbejde inden for både det  

 forebyggende arbejde og det behandlende arbejde, - at sikre befolkningen den bedst mulige behandling, rehabilitering, pleje  

 og omsorg, - at sikre, at ydelserne er af en god kvalitet, og sikre en effektiv  

 ressourceudnyttelse, herunder kvalitet inden for uddannelse og forskning samt  

 planlægning og ledelse, - at sikre en forenkling af sundhedsvæsenet og sundhedslovgivningen.
Bemærkninger til forslaget I september 1984 underskrev daværende indenrigsminister Britta Schall  

 Holberg på Danmarks vegne WHO's sundhedspolitiske målsætning »Sundhed  

 for alle i år 2000«.
I WHO-strategien er målsætningen:
- lighed i sundhed, - at lægge liv til årene, - at føje sundhed til livet, - at lægge år til livet.
»Sundhed for alle i år 2000« er et visionært og sammenhængende  

 program med et langsigtet mål.
Det er velegnet til at danne grundlag for  

 sundhedsplanlægning i mange år fremover.
En ny sundhedslov må bringe dansk  

 sundhedspolitik i overensstemmelse med WHO's målsætning.
Sundhedsministeren fremsatte den 17. januar 1990 forslag til lov om det  

 offentlige sundhedsvæsen (lovforslag nr.
L 118, se Folketingstidende 1989-90,  

 forhandlingerne sp. 4596 og 4922 samt tillæg A sp. 3057). Forslaget  

 genfremsattes i folketingsåret 1990-91, 1. samling (lovforslag nr.
L 37, se  

 Folketingstidende 1990-91, 1. samling, forhandlingerne sp. 478 og 943 samt  

 tillæg A sp. 1073). Dette forslag opfylder efter forslagsstillernes  

 opfattelse ikke WHO's målsætning.
F.eks. er lighed i sundhed helt udeladt.  

 Lovforslaget er derimod en udvikling i retning af liberalisering og  

 privatisering af sundhedsvæsenet.
F.eks. foreslås der øget brugerbetaling i  

 forbindelse med sundhedsydelser og på medicinområdet.
Derudover mangler der  

 minimumsbestemmelser for visse sundhedsydelser, og mange beslutninger er  

 centreret hos sundhedsministeren, uden at de kommunale og de faglige  

 organisationer er sikret indflydelse herpå.
Disse tendenser medvirker til en  

 udvikling hen imod et usolidarisk sundhedsvæsen med en manglende lighed i  

 sundhed.
Et af de vigtige områder i WHO-strategien er, at sundhedsfremme og  

 forebyggelse skal indtage en fremtrædende rolle.
Der bliver lagt vægt på, at  

 samarbejde om sundhed mellem alle sektorer er nødvendig, idet forudsætningen  

 for et sundt liv oftest må findes uden for sundhedssektoren.
En sund politik  

 på andre områder end sundhedsvæsenet kan gøre en stor del af både social- og  

 sundhedssektoren overflødig.
F.eks. har miljøet i bred forstand stor  

 indflydelse på sundheden.
Helbredet hænger i stor udstrækning sammen med det  

 arbejde, man udfører eller har udført.
Det er nødvendigt - også ved  

 tilrettelæggelse af sundhedsvæsenets organisation og opgaver - at ofre  

 arbejdsmiljøet stor opmærksomhed.
Det er nødvendigt med forbedringer på dette  

 område, hvis man om 20 år skal have sundhed for den erhvervsaktive del af  

 befolkningen.
Andre afgørende faktorer for usundhed er den generelle forurening,  

 skadelige forbrugsvarer og funktionstømte boligmiljøer.
Dertil kommer de  

 sygdomsproblemer, som følger i kølvandet på den høje arbejdsløshed.  

 Arbejdsløsheden giver den enkelte økonomiske og sociale problemer.
Derudover  

 er den store arbejdsløshed medvirkende til en lang række sygdomme og er  

 hermed årsag til øget forbrug af sundhedsydelser.
En således styrket indsats på det forebyggende område vil lægge liv til  

 årene, føje sundhed til livet og lægge år til livet.
Det vil sige, at  

 forebyggelse giver større livskvalitet til den enkelte og sikrer en bedre  

 ressourceudnyttelse.
Sundhedsvæsenet har i en årrække været opfattet som  

 samfundets økonomiske problembarn.
Sandheden er nærmere den, at i hvert fald  

 sygehusvæsenet er et af de mest effektivt styrede områder sammenlignet med  

 mange områder i den private og offentlige sektor.
Danmark har et billigt  

 sundhedsvæsen sammenlignet med andre industrialiserede lande.
Det er således  

 ikke udgifterne, der i sig selv er et problem, men fordelingen mellem de  

 forskellige sektorer og opgavernes art.
Det er dokumenteret, bl.a. af Dansk  

 Sygehus Institut, at privatisering øger de samlede sundhedsudgifter.
Det er  

 ikke i den enkeltes eller samfundets interesse, at der nu satses på en  

 privatisering og liberalisering, hvor der spekuleres økonomisk i  

 befolkningens sundhed og sygdom.
Det indgår i WHO-strategien, at sundhedsvæsenet skal bygge på den primære  

 sundhedstjeneste. »Den primære sundhedstjeneste skal møde befolkningens  

 primære behov og kunne yde bistand ved forebyggelse og sundhedsfremme ved  

 undersøgelse, behandling og revalidering samt undervisning individuelt eller  

 i grupper og støtte til personer i krise m.v.
Særlig opmærksomhed må vises  

 over for sårbare risikogrupper og andre underprivilegerede grupper.«  

 (Sundhed for alle i år 2000 - en dansk introduktion fra Indenrigsministeriet  

 og Sundhedsstyrelsen, 1985, side 35). Flytning af opgaver fra den sekundære  

 til den primære sundhedssektor skal være begrundet i en vurdering af, hvor  

 opgaverne mest hensigtsmæsigt placeres, når befolkningens behov skal  

 tilgodeses.
WHO-strategien indebærer en kritik af det traditionelle medicinske  

 diagnosesystem som grundlag for planlægning og behandling.
Det fremhæves, at  

 grundlaget i stedet bør være en tværfaglig analyse af den enkelte patients  

 behov.
En analyse må ske ud fra et hensyn til patientens helhedssituation og  

 i forhold til patientens hverdag.
Det er vigtigt, at der udvikles en primær  

 sundhedstjeneste som alternativ til sygehusindlæggelse. »Der skal  

 udvikles et nært tværfagligt samarbejde mellem faggrupperne i den primære  

 sundhedstjeneste.
De enkelte borgere, familier og sociale netværksgrupper  

 skal inddrages i det ligeværdige samarbejde.« (Sundhed for alle i år  

 2000 - en dansk introduktion fra Indenrigsministeriet og Sundhedsstyrelsen,  

 1985, side 35).
En reel decentralisering, f.eks ved oprettelse af sundhedscentre, kan  

 understøtte en effektivisering og demokratisering af sundhedsvæsenet.
Der er  

 tidligere i Folketinget fremsat forslag om etablering af sundhedscentre  

 (bl.a. beslutningsforslag nr.
B 78, januar 1988, se Folketingstidende 1987-88  

 (1. samling), forhandlingerne sp. 4693 og 8101, tillæg A sp. 3395). Det er  

 nødvendigt, at en kommende lov om sundhedsvæsenet sikrer en sammenhæng mellem  

 forskellige instanser inden for social- og sundhedsområdet.
En sådan  

 sammenhæng kan netop etableres ved udbygning af den primære sundhedstjeneste  

 til kommunale sundhedscentre.
Forebyggelse er langsigtet og indebærer ikke direkte besparelser.
Men at  

 forebyggelse giver gode resultater har bl.a. tandlægernes indsats vist.  

 Desværre er det sådan, at regningen for de mange års manglende forebyggelse  

 først kommer i fremtiden.
Mange sygdomme udvikler sig over en lang årrække.  

 Det er nu, der skal investeres i det forebyggende arbejde.
Samtidig må  

 samfundet yde den bedst mulige behandlingsindsats og omsorg over for de  

 mennesker, der er blevet syge.
Det er nu, vi skal sikre den enkeltes sundhed,  

 lægge liv til årene, føje sundhed til livet og lægge år til livet.
Vi har  

 behov for en sund arbejdskraft og en sund samfundsøkonomi.
Det vil være umoralsk at forringe kvaliteten af behandling og  

 rehabilitering ved at overføre ressourcer til forebyggelse.
I stedet er det  

 nødvendigt at øge investeringerne til forebyggelse samtidig med, at der  

 sikres en effektiv ressourceudnyttelse ved bedre planlægning, kvalitativt  

 bedre sundhedsuddannelse, tværfaglig efter- og videreuddannelse, engageret  

 ledelse og opprioritering af forskning om forebyggelse.
En effektiv ressourceudnyttelse kan sikres samtidig med, at man  

 moderniserer og forenkler sundhedsvæsenet og sundhedslovgivningen.  

 Modernisering kan foretages samtidig med, at man sikrer lige adgang til  

 sundhed.
En forenkling kan bestå i:
- at der oprettes tværfaglige kommunale sundhedscentre med offentligt  

 ansat personale, - at ansætte de nuværende privatpraktiserende speciallæger i offentligt  

 regi, - at drive apotekervæsenet i offentligt regi, - at inddrage borgerne i kommunernes og amtskommunernes  

 sundhedsplanlægning.
Beslutningsforslaget er en genfremsættelse af et i folketingsåret 1990-91,  

 1. samling, fremsat forslag (beslutningsforslag nr.
B 32, se  

 Folketingstidende 1990-91, 1. samling, forhandlingerne sp. 2194 og tillæg A,  

 sp. 2331).
