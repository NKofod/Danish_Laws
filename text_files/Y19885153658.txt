 Bus godkendt til befordring af 55 personer havde på en konkret tur  

 befordret mindst 56 personer, hvoraf en del var placeret på løse klapstole.
 Der er tale om en overtrædelse af busbekendtgørelsen.
 Vedlagt tilbagesendes akterne i sagen 33P1-83990-00039-88, idet  

 ministeriet skal bemærke følgende:
 Ud fra de afgivne forklaringer må det lægges til grund, at der på den i  

 sagen omhandlede tur til Hansaland den 15. maj 1988 blev befordret mindst 56  

 personer over 12 år med bus (indregistreringsnummer DV 99 133). Det må  

 endvidere lægges til grund, at en del af passagererne var placeret på løse  

 klapstole i bussens midtergang.
 Da bussen efter det oplyste er godkendt til befordring af højst 55  

 personer (53 siddepladser), er der ved den omhandlede kørsel sket  

 overtrædelse af § 5 i bekendtgørelse nr. 244 af 1. maj 1987 om erhvervsmæssig  

 buskørsel, hvorefter bussen ikke må benyttes til befordring af flere personer  

 end den er godkendt til, samt af § 3, stk. 2, litra a, nr. 4, i  

 Justitsministeriets bekendtgørelse nr. 175 af 21. maj 1962 om motorkøretøjer,  

 der erhvervsmæssigt benyttes til befordring af personer, hvorefter løse stole  

 ikke må forefindes eller benyttes i bussen.
