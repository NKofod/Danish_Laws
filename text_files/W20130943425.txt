SU - tilbagebetaling - fribeløb - slutlån - god tro Reglen om laveste fribeløb til studerende, der modtager SU, var gældende også for en studerende, der modtog slutlån.
Påstanden om, at en ansøgning om slutlån beroede på en fejl, blev ikke tillagt vægt.
SU-modtagerens eventuelle gode tro var uden betydning for afgørelsen om tilbagebetaling af udbetalt SU, da SU alene havde været udbetalt foreløbigt.
Der var først ved indkomstkontrollen taget endelig stilling til, om den udbetalte SU kunne tildeles efter loven.
Din klage vedrørende tilbagebetaling af SU I brev af 5. maj 2012 har du klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 27. april 2012 om tilbagebetaling af SU.
Ankenævnets afgørelse Nævnet tiltræder styrelsens afgørelse af 27. april 2012 om tilbagebetaling af den SU, du fik udbetalt i 2011.
Begrundelse SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
 § 1. Uddannelsessøgende kan få statens uddannelsesstøtte (SU) til uddannelse indtil kandidatgrad ().
() § 7. Uddannelsesstøtte gives som:
 1) Stipendium.
 2) Studielån.
 3) Slutlån ().
() § 19. () Stk. 3. I forbindelse med fødsel eller adoption får moderen efter ansøgning indtil 12 ekstra klip som tillæg til rammen og støttetiden, hvis hun har ret til uddannelsesstøtte. () () § 24. Laveste fribeløb udgør () 2) 7.870 kr. for uddannelsessøgende, der modtager SU inden for klippekortet.
() Stk. 3. Fribeløbet er 30.619 kr. pr. måned (højeste fribeløb) for hver måned i støtteåret eller uddannelsesperioden, hvor den uddannelsessøgende () 5) ikke kan få stipendium og studielån, fordi støttetiden, jf. § 17, er brugt, og ikke får udbetalt slutlån ().
() § 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
() § 30. () Stk. 2. Foreløbige beløb, der er udbetalt, men ikke kan tildeles endeligt, skal betales tilbage.
Fribeløb Du har ret til laveste fribeløb, når du modtager SU, jf.
SU-lovens § 24, stk. 1, nr. 2. Statens uddannelsesstøtte (SU), jf.
SU- lovens § 1, gives som bl.a. stipendium, jf.
SU-lovens § 7, stk. 1, nr. 1, og som slutlån, jf.
SU-lovens § 7, stk. 1, nr. 3.
I december 2011 modtog du slutlån og har derfor alene ret til laveste fribeløb, jf.
SU-lovens § 24, stk. 1, nr. 2. Havde du ikke fået udbetalt slutlån for denne måned, ville du have haft ret til højeste fribeløb, jf.
SU-lovens § 24, stk. 3, nr. 5.
Det forhold, at du har oplyst, at din ansøgning om slutlån for december 2011 beroede på en fejl, kan ikke føre til andet resultat.
Uanset din subjektive hensigt har du søgt om og fået udbetalt slutlån.
I perioden, hvor du modtog ekstra klip på grund af fødsel, jf.
SU-lovens § 19, stk. 3, har du modtaget stipendium efter lovens § 7, stk. 1, nr. 1, og har derfor også i denne periode alene ret til laveste fribeløb, jf.
SU-lovens § 24, stk. 1, nr. 2.
I perioden fra september til og med november 2011, hvor du ikke havde flere klip, har du ret til højeste fribeløb, jf.
SU- lovens § 24, stk. 3, nr. 5.
Tilbagebetaling Du har anført, at du var i god tro.
Ankenævnet bemærker derfor, at SU-modtagerens eventuelle gode tro er uden betydning for afgørelsen om tilbagebetaling af udbetalt SU, da SU altid udbetales foreløbigt, jf.
SU-lovens § 28. Der er først ved indkomstkontrollen den 27. april 2012 taget endelig stilling til, om den udbetalte SU kan tildeles.
Udbetalt SU, der ved den endelige tildeling konstateres at have været udbetalt uden at skulle tildeles, skal tilbagebetales uanset eventuel god tro, jf.
SU-lovens § 30, stk. 2.
 Ankenævnet har derfor ikke grundlag for at tilsidesætte afgørelsen af 27. april 2012 om tilbagebetaling på baggrund af beregningen af dit fribeløb for 2011.
Sagsfremstilling Styrelsen har i afgørelse af 27. april 2012 meddelt dig, at du skal tilbagebetale noget af den SU, som du modtog i 2011, da din egenindkomst overstiger dit fribeløb.
 Det fremgår af indkomstkontrolstatus af 20. juni 2012, at du i perioden fra januar til og med august 2011 modtager ekstra klip i forbindelse med fødsel, at du i perioden fra september til og med november 2011 mangler klip, og at du i december 2011 modtager slutlån.
 Du har i brev af 5. maj 2012 klaget til Ankenævnet for Statens Uddannelsesstøtteordninger og bl.a. anført, at du ikke havde mere SU tilbage de sidste 4 måneder af 2011 og derfor regnede med, at du ville få det høje fribeløb i 4 måneder, at du ikke ønskede at vælge SU-lån de sidste 4 måneder af 2011 af hensyn til fribeløbet, og at du ved en fejl ansøgte om lån i december 2011. Du har anført, at det nu kommer til at koste dig et beløb større end lånet, og at du har været i god tro. du har endvidere anført, at årsagen til, at du var nødt til at optage lån var, at du ikke får SU mere, og at du ikke har mulighed for at arbejde ved siden af studierne.
Styrelsen har i brev af 12. september 2012 videresendt sagen sammen med en udtalelse til ankenævnet.
Styrelsen har henvist til, at du har været under uddannelse i hele 2011, at du modtog SU-fødselsklip i 8 måneder, at du frasagde dit slutlån i 3 måneder, og at du har laveste fribeløb i december 2011, da du fik udbetalt slutlån for denne måned.
Styrelsen har taget højde for forhøjelsen af fribeløbet som følge af reglerne om børn under 18 år.
Ankenævnet har ved brev af 26. september 2012 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
