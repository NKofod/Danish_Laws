Nr BSF 27 Forslag til folketingsbeslutning om at sikre fuld gennemførelse af de  

 kommunale miljøinvesteringer i 1987 Fremsat af Henning Rasmussen (S) Dorte Bennedsen (S) Tove Lindbo Larsen  

 (S) Margrete Auken (SF) Gade (SF) Leif Hermann (SF) den 4. november 1986 Folketinget pålægger regeringen at forhøje den samlede ramme for de kommunale nettoanlægsudgifter i 1987 med et beløb, der svarer til den stigning, der er sket i de budgetterede miljøinvesteringer i 1987 i forhold til gennemsnittet af de tilsvarende investeringer i 1985 og 1986, således at de planlagte miljøinvesteringer fuldt kan gennemføres.
BEMÆRKNINGER TIL FORSLAGET Forslaget har det formål at sikre, at samtlige kommuner i landet kan gennemføre alle de investeringer bl.a. i forbedret kloakering, spildevandsrensning og forbedringer af vandløb og søer, som de har planlagt i 1987, uden at de af den grund skal beskære andre planlagte investeringer, der ønskes gennemført i 1987 til gavn for den lokale befolkning.
Forslagsstillerne finder det helt uacceptabelt og i klar modstrid med de meget stærke ønsker fra alle sider om en stærkt øget miljøindsats, at også miljøinvesteringerne skal holdes inden for den snævre ramme, der er lagt for den kommunale bygge- og anlægsvirksomhed i 1987.
Denne ramme på 5,1 mia. kr. for samtlige kommuner svarer i faste priser til de investeringer, som kommunerne gennemførte i 1985 og planlagde at gennemføre i 1986.
Den er for 1987-budgetterne overskredet med et beløb på ca. 1,6 mia kr.
En meget stor del af denne overskridelse skyldes, at kommunerne har besluttet at mere end fordoble miljøinvesteringerne i 1987.
De folkevalgte i kommunalbestyrelserne i hele landet har dermed klart tilkendegivet, at de ønsker at leve op til de stigende krav fra regering, Folketing og befolkning om en kraftig indsats mod ødelæggelsen af vort miljø.
Det skal de ikke hindres i af unødigt stramme rammer.
De skal heller ikke tvinges til at skære ned på de nødvendige investeringer til gavn for pensionister, børn, mennesker med handicap, syge,  

 »bløde« trafikanter og mange andre grupper.
Forslagsstillerne ønsker samtidig klart at tilkendegive, at de fortsat finder det meget utilfredsstillende, at de stigende kommunale og amtskommunale driftsudgifter skal afholdes af en alt for snæver ramme, og at der er meget store strafbetalinger til staten, hvis kommunerne og amtskommunerne f.eks. forbedrer deres miljøtilsyn, som det er blevet pålagt dem.
Det er i strid med ønsket om en øget miljøindsats, og det sinker den udbygning af vigtige miljøområder, som kommuner og amtskommuner nødvendigvis må gennemføre i disse år, og som forslagsstillerne forventer.
Forslagsstillerne er også af den opfattelse, at den overophedning på bygge- og anlægsområdet, som regeringen giver som begrundelse for at fastholde den meget snævre ramme og for det kommunale byggestop, ikke findes i hovedparten af landet.
Det fremgår også af regeringens egne redegørelser, at der allerede nu er et klart fald i det private boligbyggeri, og at det fald vil fortsætte i 1987.
Der er derfor efter forslagsstillernes mening plads til at gennemføre både de planlagte miljøinvesteringer i kommunerne og en forøget miljøinvestering i industri og landbrug, uden at bygge- og anlægssektoren får problemer med at gennemføre de nødvendige arbejder.
Forslagsstillerne er klar over, at kommunernes nettoanlægsramme i 1988 ligger på samme niveau som i 1987. Det er derfor nødvendigt, at der også sker en forøgelse af rammen for 1988. Det er hensigten senere at fremsætte forslag for 1988, såfremt der ikke ved forhandlinger mellem regeringen og de kommunale organisationer findes en tilfredsstillende løsning.
