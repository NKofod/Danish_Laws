Fremsat den 25. april 2012 af økonomi- og indenrigsministeren (Margrethe Vestager) Forslag til Lov om ændring af lov om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab (Indførelse af dispensationsadgang til regioners nedsættelse af stående udvalg) § 1 I lov om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab (regionsloven), jf. lovbekendtgørelse nr. 1401 af 1. november 2010 som ændret ved § 2 i lov nr. 510 af 6. juni 2007 og § 2 i lov nr. 606 af 14. juni 2011, foretages følgende ændring:
 1. I § 36, stk. 2, 1. pkt., indsættes efter »den i § 13 nævnte«: », herunder om, at den umiddelbare forvaltning kan henlægges til stående udvalg«.
§ 2 Loven træder i kraft den 1. juli 2012.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning og baggrund Med regionsloven (lov nr. 537 af 24. juni 2005) indførtes et såkaldt fleksibelt forretningsudvalgsstyre som regionernes styreform.
Det fleksible forretningsudvalgsstyre indebærer bl.a., at regionsrådet alene nedsætter et forretningsudvalg, og at regionsrådet afgør, om den umiddelbare forvaltning af regionens anliggender skal henlægges til regionsrådet eller forretningsudvalget.
Regionsloven indeholder hjemmel til, at økonomi- og indenrigsministeren kan godkende, at et regionsråd træffer beslutning om en anden styreform.
I det tilgrundliggende lovforslag til regionsloven (lovforslag L 65, FT 2004-2005 (2. samling) er det imidlertid udtrykkeligt anført, at denne dispensationsadgang ikke kan anvendes til at godkende en styreform, der svarer til det almindelige udvalgsstyre.
Der er således efter den gældende regionslov ikke mulighed for at meddele dispensation til, at regioner nedsætter stående udvalg.
Baggrunden herfor er, at sammensætningen og karakteren af regionernes opgaver adskiller sig fra, hvad der gælder for kommunerne og gjaldt for de tidligere amtskommuner.
Langt den største opgave for regionerne er ansvaret for sundhedsvæsenet.
Region Hovedstaden har i en henvendelse til Økonomi- og Indenrigsministeriet anmodet om, at regionen får dispensation til at nedsætte stående udvalg.
Det er regionens opfattelse, at nedsættelse af stående udvalg i regionen kan bidrage til at sikre en større politisk bevågenhed og ansvarlighed i forhold til opfølgning og målopfyldelse på sundhedsområdet, det specialiserede socialområde, samt regionens understøtning af såvel øget vækst og beskæftigelse samt klima- og miljøindsatsen.
Det er regeringens opfattelse, at de hensyn, der ligger til grund for, at regionerne i udgangspunktet har et fleksibelt forretningsudvalgsstyre, fortsat er gældende, idet sammensætningen og karakteren af regionernes opgaver adskiller sig fra, hvad der gælder for kommunerne.
Det bemærkes herved, at regeringen i 2012 gennemfører en evaluering af kommunalreformen og den nuværende arbejdsdeling mellem kommuner, regioner og stat.
Det er imidlertid også regeringens opfattelse, at regionerne selv bør have frihed til at gøre sig nogle erfaringer med, om arbejdet i den enkelte region kan tilrettelægges mere hensigtsmæssigt, end det sker i dag.
Således bør et regionsråd have mulighed for at afprøve en styreform, hvor regionsrådspolitikere på de enkelte fagområder bliver mere involveret i den umiddelbare politiske forvaltning af et område.
 Lovforslaget har på den baggrund til formål at tilvejebringe den fornødne hjemmel til, at ministeren kan godkende, at et regionsråd træffer beslutning om at etablere et udvalgsstyre svarende til det udvalgsstyre, som er den almindelige styreform for kommuner efter den kommunale styrelseslov (lovbekendtgørelse nr. 1440 af 1. november 2010 med senere ændringer).
2. Gældende regler 2.1 Regionernes styreform og vederlag Det fleksible forretningsudvalgsstyre efter § 13 i regionsloven indebærer som anført ovenfor under afsnit 1, at regionsrådet afgør, om den umiddelbare forvaltning af regionens anliggender skal henlægges til regionsrådet eller forretningsudvalget, som således har karakter af et stående udvalg.
Forretningsudvalget skal dog varetage de funktioner, der efter lov om kommunernes styrelse er tillagt økonomiudvalget, jf. regionslovens § 13, stk. 1 og 2.
Baggrunden for den beskrevne styreform for regionerne er, at sammensætningen og karakteren af regionernes opgaver adskiller sig fra, hvad der gælder for kommunerne og gjaldt for de tidligere amtskommuner.
Langt den største opgave for regionerne er ansvaret for sundhedsvæsenet.
 Regionsrådet har tillige mulighed for at nedsætte særlige udvalg til varetagelse af bestemte hverv eller til udførelse af forberedende eller rådgivende funktioner for forretningsudvalget eller regionsrådet svarende til de udvalg, der kan nedsættes efter § 17, stk. 4, i lov om kommunernes styrelse.
Regionsrådet kan i henhold til regionsloven § 11, stk. 2, alene beslutte at yde udvalgsvederlag for medlemskab af forretningsudvalget og særlige udvalg af midlertidig karakter.
Ved særlige udvalg af midlertidig karakter forstås i henhold til vederlagsbekendtgørelsen (bekendtgørelse nr. 1460 af 19. december 2005 som ændret ved bl.a. bekendtgørelse nr. 1096 af 25. november 2009) et særligt udvalg, der nedsættes for en periode på højst to år (tidsmæssigt midlertidighedskrav) til varetagelse af bestemte opgaver af midlertidig karakter (opgavemæssigt midlertidighedskrav).
Et særligt udvalgs funktioner skal både i tidsmæssig udstrækning og efter sin karakter adskille sig fra regionsrådets løbende opgavevaretagelse, hvis udvalgets medlemmer skal kunne få vederlag.
For at understøtte kravet om midlertidighed er det i bekendtgørelsen bestemt, at når der er ydet udvalgsvederlag til et særligt udvalg af midlertidig karakter i højst to år, kan der ikke i det følgende år inden for samme valgperiode ydes udvalgsvederlag til et udvalg med i det væsentlige samme opgaver.
Reglerne om nedsættelse af særlige udvalg i regionerne er ikke til hinder for, at særlige udvalg i regionerne virker i en længere periode end ét år.
Det er alene i de særlige regler for udvalgsvederlag, begrænsningen ligger.
Summen af de vederlag, der kan ydes regionsrådsmedlemmer for medlemskab af forretningsudvalget, kan efter vederlagsbekendtgørelsen højst udgøre 100 pct. af vederlaget til formanden for regionsrådet.
Summen af de årlige vederlag, der kan ydes regionsrådsmedlemmer for medlemskab af særlige udvalg af midlertidig karakter, kan ligeledes højst udgøre 100 pct. af vederlaget til regionsrådsformanden.
2.2 Dispensationsbestemmelsen i regionslovens § 36 Efter § 36, stk. 2, jf. stk. 3, i regionsloven kan økonomi- og indenrigsministeren godkende, at et regionsråd i styrelsesvedtægten træffer bestemmelse om en anden styreform end den i § 13 nævnte.
Bestemmelse herom træffes forud for eller i løbet af regionsrådets valgperiode og er bindende for den resterende del af valgperioden.
 I bemærkningerne til bestemmelsen er udtrykkeligt anført, at ministeren ikke med bestemmelsen vil kunne godkende en styreform, der svarer til det almindelige udvalgsstyre, dvs. med stående udvalg, der varetager den umiddelbare forvaltning af regionens opgaver.
 Efter den gældende bestemmelse i regionslovens § 36, stk. 1, kan et regionsråd med økonomi- og indenrigsministerens godkendelse fastsætte regler i styrelsesvedtægten, der afviger fra bl.a. vederlagsreglerne i regionslovens § 11.
 Som en konsekvens af, at der udtrykkeligt efter forarbejderne til § 36 ikke er hjemmel til at godkende en styreform, der svarer til det almindelige udvalgsstyre, dvs. med stående udvalg, der varetager den umiddelbare forvaltning, har godkendelse efter regionslovens § 36, stk. 1, af vederlag til stående udvalg heller ikke kunnet komme på tale.
3. Lovforslagets indhold Den i lovforslaget foreslåede ændring af regionslovens § 36, stk. 2, indebærer, at økonomi- og indenrigsministeren kan godkende, at et regionsråd træffer beslutning om en styreform, der svarer til det såkaldte udvalgsstyre, som efter gældende ret er den almindelige styreform i kommunerne.
En tilsvarende styreform i en region vil indebære, at den umiddelbare forvaltning af regionens opgaver varetages af stående udvalg.
Forretningsudvalget vil fortsat have opgaver svarende til de opgaver, som et økonomiudvalg har i kommunerne, samt, i det omfang regionsrådet beslutter det, tillige den umiddelbare forvaltning af opgaver, som ikke er henlagt til de stående udvalg.
Regionsrådet vil herefter ikke længere kunne varetage den umiddelbare forvaltning af regionens opgaver.
Regionsrådet vil fortsat være det øverste ansvarlige organ i regionen.
Relationerne mellem regionsrådet, forretningsudvalg og de stående udvalg vil ligeledes skulle svare til de relationer, som gælder efter den kommunale styrelseslov mellem kommunalbestyrelsen, økonomiudvalget og de stående udvalg.
Endelig vil der fortsat være adgang til at nedsætte særlige udvalg, jf. regionslovens § 13, stk. 6, og den kommunale styrelseslovs § 17, stk. 4. Lovforslaget indebærer ikke ændringer i opgavefordelingen mellem regionen og andre myndigheder.
 De nærmere vilkår for godkendelse af en regional styreform med stående udvalg, herunder med hensyn til vederlæggelse af medlemmer af forretningsudvalget og de stående udvalg, vil, jf. den gældende regionslovs § 36, stk. 3, blive fastsat af økonomi- og indenrigsministeren i overensstemmelse med det ovenfor anførte.
 Der henvises i øvrigt til bemærkningerne til lovforslagets § 1 nedenfor.
4. Økonomiske og administrative konsekvenser for det offentlige Lovforslaget har ingen økonomiske og administrative konsekvenser for det offentlige.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget har været i høring hos Advokatrådet, Akademikernes Centralorganisation, Arbejderbevægelsens Erhvervsråd, Centralorganisationernes Fællesudvalg, Danmarks Naturfredningsforening, Dansk Arbejdsgiverforening, Dansk Byggeri, Danske Handicaporganisationer, Dansk Erhverv, Dansk ErhvervsFremme, Danske Patienter, Dansk Handicapforbund, Dansk Industri, Danske Regioner, Dansk Sygeplejeråd, Dansk Transport og Logistik, Datatilsynet, DESA Dansk Erhvervssammenslutning, Det Centrale Handicapråd, FOA, Foreningen af Statsforvaltningsdirektører, Foreningen af Statsforvaltningsjurister, Foreningen af Statsautoriserede Revisorer, FTF, Handel, Transport og Serviceerhvervene, Hotel-, restaurant- og turisterhvervets brancheorganisation, Håndværksrådet, Institut for Menneskerettigheder, KL, Kommunale tjenestemænd og overenskomstansatte, BDO Kommunernes Revision A/S, Konkurrence- og Forbrugerstyrelsen, Landbrug & Fødevarer, Landdistrikternes Fællesråd, Landsorganisationen i Danmark, Offentligt Ansattes Organisationer, Organisationen af Selvejende Institutioner, Rengøringsselskabernes Branche- og Arbejdsgiverforening, Sammenslutning af Landbrugets Arbejdsgiverforeninger, Stats- og Kommunalt Ansattes Forhandlingsfællesskab og Sundhedskartellet.
Bemærkninger til lovforslagets enkelte bestemmelser Til § 1 Til nr. 1 Bestemmelsen indebærer, at den eksisterende adgang til at godkende, at regionsrådet træffer beslutning om en anden styreform, udvides til også at omfatte et almindeligt udvalgsstyre.
 Efter regionslovens § 36, stk. 3, kan økonomi- og indenrigsministeren fastsætte de nærmere regler om en styreform, som godkendes efter § 36, stk. 2. Det er hensigten, at ministeren i medfør af denne bestemmelse fastsætter vilkår for godkendelse af, at regionsrådet træffer beslutning om almindeligt udvalgsstyre, der svarer til det, som gælder for kommuner efter den kommunale styrelseslov.
 Der gælder følgende efter den kommunale styrelseslov om det almindelige udvalgsstyre:
Efter styrelseslovens § 17, stk. 1, skal kommunalbestyrelsen nedsætte stående udvalg til varetagelse af den umiddelbare forvaltning af kommunens anliggender.
Efter bestemmelsen skal der nedsættes mindst ét stående udvalg, men bortset herfra bestemmer kommunalbestyrelsen selv antallet af stående udvalg.
Udvalgenes medlemstal skal være ulige og kan ikke overstige halvdelen af kommunalbestyrelsens medlemstal.
De stående udvalgs sammensætning og opgaveområder fastsættes i kommunens styrelsesvedtægt.
Efter styrelseslovens § 17, stk. 1, varetager udvalgene den umiddelbare forvaltning af kommunens anliggender, og efter styrelseslovens § 21, stk. 1, bestyrer udvalgene de anliggender, der er underlagt dem, inden for rammerne af det vedtagne årsbudget i forbindelse med kommunalbestyrelsens vedtagelser og i overensstemmelse med de reglementer m.v., der er udstedt af kommunalbestyrelsen.
Bestemmelsen i styrelseslovens § 21, stk. 1, tillægger udvalgene en betinget kompetence til at handle på kommunalbestyrelsens vegne.
I det omfang kommunalbestyrelsen ikke træffer nærmere bestemmelse, påhviler det derfor udvalgene at træffe de beslutninger, der er et nødvendigt eller naturligt led i forvaltningen af det sagsområde, der er henlagt til udvalget.
Derimod er udvalgene ikke i medfør af loven bemyndiget til at træffe beslutninger, der rækker herudover, dvs. beslutninger der ikke har et sådant forvaltnings- eller bestyrelsespræg.
I sådanne tilfælde må udvalgene forelægge sagerne for kommunalbestyrelsen.
Ved udvalgenes varetagelse af den umiddelbare forvaltning forstås således, at de afgør alle sædvanlige sager inden for deres sagsområder, med mindre andet følger af lovgivningen eller af kommunalbestyrelsens beslutning.
Udvalgenes umiddelbare forvaltning indebærer også, at kommunalbestyrelsernes beslutninger som udgangspunkt forberedes ved udvalgsbehandling i det eller de relevante udvalg, således at der skal foreligge en udvalgsindstilling, inden kommunalbestyrelsen træffer afgørelse.
Udvalgene skal efter styrelseslovens § 21, stk. 2, inddrage og forhandle med andre stående udvalg, når de forbereder foranstaltninger, der er af væsentlig betydning for disse udvalg.
Udvalgene har tillige pligt til inden for deres område at føre budgetkontrol, jf. styrelseslovens § 21, stk. 1, og til efter styrelseslovens § 21, stk. 3, at bidrage til økonomiudvalgets budgetforslag inden for deres område.
Endvidere bidrager udvalgene efter styrelseslovens § 21, stk. 3, til økonomiudvalgets budgetforslag inden for deres område.
Økonomiudvalgets lovbundne opgaver er i modsætning til de stående udvalgs umiddelbare forvaltning af kommunens anliggender ikke knyttet til administrationen af et enkelt område under kommunen, men er opgaver, som først og fremmest vedrører tilvejebringelsen af kommunens midler og bevarelsen af dens aktiver.
De fleste af disse funktioner er dermed af tværgående og koordinerende karakter. Økonomiudvalget har således indseende med de økonomiske og almindelige administrative forhold inden for samtlige kommunens administrationsområder, og udvalgets erklæring skal indhentes om enhver sag, der vedrører disse forhold, inden sagen forelægges kommunalbestyrelsen til beslutning, jf. styrelseslovens § 18, stk. 2. Endvidere varetager økonomiudvalget den umiddelbare forvaltning af anliggender, der vedrører kommunens kasse- og regnskabsvæsen og løn- og personaleforhold, og økonomiudvalget forestår eller samordner kommunens planlægning, jf. styrelseslovens § 18, stk. 3 og 4.
 Videre udarbejder økonomiudvalget forslag til kommunens årsbudget og budgetoverslag for en flerårig periode, der forelægges for kommunalbestyrelsen, jf. styrelseslovens § 37. Økonomiudvalgets udarbejdelse af kommunens årsbudget og budgetoverslag er tillagt udvalget som en selvstændig kompetence.
 Den ovenfor beskrevne styreform vil med de fornødne tilpasninger kunne godkendes som styreform for en region som konsekvens af de med nærværende lovforslag foreslåede ændringer af § 36, stk. 2. Der vil i forbindelse med ministerens godkendelse endvidere skulle tages stilling til spørgsmålet om vederlæggelse.
 Efter den gældende bestemmelse i regionslovens § 36, stk. 1, kan et regionsråd med økonomi- og indenrigsministerens godkendelse fastsætte regler i styrelsesvedtægten, der afviger fra bl.a. vederlagsreglerne i regionslovens § 11.
 Med forslaget om, at regionerne fremover skal kunne meddeles godkendelse til en styreform med stående udvalg, vil regionen med hjemmel i den gældende bestemmelse i regionslovens § 36, stk. 1, og med økonomi- og indenrigsministerens godkendelse tillige kunne fastsætte bestemmelser om vederlag i styrelsesvedtægten til medlemmer af stående udvalg i regionerne, dvs. bestemmelser der afviger fra reglerne i regionslovens § 11 og bestemmelser udstedt af økonomi- og indenrigsministeren i medfør heraf.
Økonomi- og Indenrigsministeriet forudsætter i den forbindelse, at bestemmelser i styrelsesvedtægten om vederlag til regionsrådets medlemmer af stående udvalg skal fastsættes inden for de gældende rammer for vederlæggelse af udvalgsmedlemmer i regionen.
Det bemærkes herved, at der ikke med en godkendelse til at nedsætte stående udvalg i regionen, følger nye opgaver til regionen.
Det foreslås således, at økonomi- og indenrigsministeren vil kunne godkende, at summen af de årlige vederlag, der kan ydes til regionsrådsmedlemmer for medlemskab af et forretningsudvalg, stående udvalg og eventuelle særlige udvalg samlet højst kan udgøre 200 pct. af vederlaget til formanden for regionsrådet.
Det svarer til den pulje på 100 pct. af vederlaget til formanden for regionsrådet, som efter de almindelige regler kan ydes til forretningsudvalgsmedlemmer, sammenlagt med den pulje på ligeledes 100 pct. af vederlaget til formanden for regionsrådet, som efter de almindelige regler kan ydes til medlemmer af særlige udvalg af midlertidig karakter.
Regionsrådet vil således  med forbehold for ministerens godkendelse heraf  selv kunne træffe beslutning om fordeling af vederlag til de enkelte udvalg, herunder om fordeling af vederlag mellem forretningsudvalg, stående udvalg og eventuelle særlige udvalg, samt om fordelingen af vederlag mellem medlemmer og formænd.
Vederlæggelse af formænd for stående udvalg og eventuelle særlige udvalg i regionerne skal ske i overensstemmelse med de regler herom, der gælder for udvalgsstyrede kommuner, som indebærer, at vederlaget for det enkelte hverv højst kan udgøre indtil 40 pct. af vederlaget til formanden for regionsrådet.
I forhold til en region, der meddeles godkendelse til en styreform med stående udvalg, findes der ikke grundlag for at opretholde en bestemmelse om, at der kun kan ydes vederlag til medlemmer af særlige udvalg, når sådanne udvalg har midlertidig karakter.
Det bemærkes herved, at de pågældende krav til midlertidighed har til hensigt at understøtte det særlige forretningsudvalgsstyre i regionerne, hvorefter der ikke er adgang til at nedsætte stående udvalg.
 Der vil i forbindelse med økonomi- og indenrigsministerens godkendelse af en styreform med stående udvalg i en region samt tilhørende bestemmelser i styrelsesvedtægten om vederlag endvidere skulle fastsættes vilkår vedrørende administrationen af sådanne vederlagsbestemmelser, herunder om tidspunkt for og virkning af beslutning om udvalgsvederlag.
Regionsrådets beslutning om, at regionens styreform skal være et almindeligt udvalgsstyre i stedet for et fleksibelt forretningsudvalgsstyre, skal ske i form af ændring af regionens styrelsesvedtægt. Ændringen skal godkendes af økonomi- og indenrigsministeren, jf. regionslovens § 36, stk. 2. Der skal i den forbindelse fastsættes midlertidige bestemmelser i et særskilt kapitel i styrelsesvedtægten blandt andet om de stående udvalgs sammensætning, deres opgaveområde, antal udvalg, antal medlemmer og vederlag.
Der skal endvidere være en bestemmelse om, at den kommunale styrelseslovs regler om stående udvalg finder tilsvarende anvendelse for de regionale stående udvalg.
 Økonomi- og indenrigsministeren vil i forbindelse med godkendelse af den ændrede styrelsesvedtægt bl.a. påse, at bestemmelserne er i overensstemmelse med de principper, der gælder for almindeligt udvalgsstyre efter den kommunale styrelseslov, herunder om at antallet af udvalgsmedlemmer i de enkelte udvalg ikke overstiger halvdelen af regionsrådet og er ulige, samt at der fastsættes bestemmelse om vederlag som anført ovenfor, samt at der ikke fastsættes bestemmelser om delegation.
 Økonomi- og indenrigsministerens godkendelse finder sted efter forudgående inddragelse af de berørte ressortministerier.
Lovforslaget indebærer ikke ændringer i opgavefordelingen mellem regionen og andre myndigheder.
Der sker således ikke som følge af lovforslaget ændringer i de beføjelser, som er henlagt til udvalg m.v. nedsat i henhold til anden lovgivning.
Eksempelvis skal regionsrådet i henhold til erhvervsfremmeloven nedsætte vækstfora til at varetage den regionale erhvervsudvikling.
De regionale vækstfora har til opgave at udarbejde regionale erhvervsudviklingsstrategier, overvåge de regionale og lokale vækstvilkår samt at udvikle og afgive indstilling om medfinansiering af regionale erhvervsudviklingsaktiviteter.
De regionale vækstfora har tyve medlemmer fra erhvervslivet, viden- og uddannelsesinstitutioner, arbejdsmarkedets parter og lokale og regionale myndigheder, der udpeges af regionsrådet efter indstilling fra relevante aktører.
I forbindelse med eventuel godkendelse af en regional styreform med stående udvalg vil det derfor blive lagt til grund, at de opgaver, som efter lovgivningen tilkommer andre myndigheder, herunder vækstfora, ikke omfattes af regionens, herunder et stående udvalgs, opgaveområde.
 Økonomi- og Indenrigsministeriet kan efter anmodning fra vedkommende ressortministerium bede regionsrådet om oplysninger om erfaringerne med udnyttelse af dispensationen, herunder om samspillet mellem regionen og andre myndigheder, jf. regionslovens § 38 og § 63 i den kommunale styrelseslov.
 Beslutning om ændring af styrelsesvedtægten, således at styreformen i regionen er et almindelig udvalgsstyre, træffes  med forbehold for økonomi- og indenrigsministerens godkendelse heraf - i overensstemmelse med de almindelige regler herom, det vil sige ved en almindelig flertalsbeslutning og efter to behandlinger i regionsrådet, jf. § 3, stk. 3, og § 12 i regionsloven, jfr. § 11, stk. 3, i den kommunale styrelseslov.
 Regionsrådets bestemmelse om almindeligt udvalgsstyre træffes forud eller i løbet af regionsrådets valgperiode og er bindende for den resterende del af valgperioden, jf. regionslovens § 36, stk. 2, 2. pkt.
Til § 2 Det foreslås, at bestemmelsen træder i kraft den 1. juli 2012, fra hvilket tidspunkt økonomi- og indenrigsministeren således vil kunne godkende den omhandlede ændring af en regions styrelsesvedtægt med virkning fra et i godkendelsen nærmere angivet tidspunkt.
Til § 3 Bestemmelsen vedrører lovens territoriale gyldighed.
Efter bestemmelsen gælder loven ikke for Færøerne og Grønland.
