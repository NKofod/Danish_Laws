Bekendtgørelse om indholdet af stemmesedlen til brug ved folkeafstemningen den 1. juni 2022 I medfør af § 98, stk. 2, i lov om valg til Folketinget, jf. lovbekendtgørelse nr. 294 af 7. marts 2022, fastsættes:
 § 1. Ved udarbejdelse af stemmesedlen til folkeafstemningen den 1. juni 2022 finder bestemmelserne med undtagelse af § 4, stk. 1, 3. pkt., i bekendtgørelse nr. 31 af 7. januar 2019 om stemmesedler til brug ved folkeafstemninger anvendelse. § 2 i denne bekendtgørelse træder i stedet for § 4, stk. 1, 3. pkt., i bekendtgørelse om stemmesedler til brug ved folkeafstemninger.
§ 2. På stemmesedlen begyndende fra stemmesedlens venstre kant anføres med fede typer »Stemmer du ja eller nej til, at Danmark kan deltage i det europæiske samarbejde om sikkerhed og forsvar ved at afskaffe EU-forsvarsforbeholdet?«.
Umiddelbart herunder begyndende fra stemmesedlens venstre kant anføres med almindelige typer »(Forslag til lov om Danmarks deltagelse i det europæiske samarbejde om sikkerhed og forsvar ved at afskaffe EU-forsvarsforbeholdet)«.
 Stk. 2. Overskriften i stk. 1 anføres umiddelbart under betegnelsen for dato og år for afstemningen, der skal placeres som beskrevet i § 4, stk. 1, 2. pkt., i bekendtgørelse nr. 31 af 7. januar 2019 om stemmesedler til brug ved folkeafstemninger.
 § 3. Bekendtgørelsen træder i kraft dagen efter bekendtgørelsen i Lovtidende.
