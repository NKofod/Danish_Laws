Nr BTL 188 Betænkning over Forslag til lov om ændring af den sociale styrelseslov  

 samt forskellige lovbestemmelser om det sociale udvalg (Ophævelse af det  

 sociale udvalgs selvstændige kompetence m.v.)   

 Nr L 188 1988-89, 1. samling Afgivet af Socialudvalget Afgivet: 19890510 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
 Udvalget har endvidere modtaget mundtlige og/eller skriftlige henvendelser  

 fra: De Samvirkende Invalideorganisationer, Amt, Socialudvalget, Kommunernes  

 Landsforening og Sammenslutningen af Sociale Udvalg.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Et notat udarbejdet af socialministeren efter samrådet er optrykt som  

 bilag til betænkningen.
 Socialministeren har over for udvalget oplyst, at Frederiksberg Kommune  

 har påpeget, at henvisningen i den foreslåede § 3 i den sociale styrelseslov  

 til kapitel 3 i den kommunale styrelseslov om nedsættelse af et udvalg til  

 forvaltning af bistandslovens afsnit VIII (hjælpeforanstaltninger over for  

 børn og unge uden forældremyndighedsindehaverens samtykke) kan give anledning  

 til tvivl om, hvorvidt § 27 i den kommunale styrelseslov finder anvendelse  

 ved nedsættelsen af udvalget efter § 3 i den sociale styrelseslov.
Det bemærkes hertil, som også anført i bemærkningerne til lovforslaget, at  

 udvalget, der skal varetage opgaverne efter bistandslovens afsnit VIII, ikke  

 er et stående udvalg og derfor ikke omfattet af § 27 i den kommunale  

 styrelseslov.
Reglerne om fordeling af udvalgsposter finder således ikke  

 anvendelse ved nedsættelsen af udvalget efter § 3 i den sociale styrelseslov,  

 der skal bestå af 5 eller 7 medlemmer med en samtidig udpegning af en  

 stedfortræder for hvert medlem.
 Af lovtekniske grunde er der ikke i lovforslaget foretaget en opregning  

 af, hvilke paragraffer i den kommunale styrelseslovs kapitel 3 der finder  

 anvendelse.
 Det skal derfor præciseres, at henvisningen i § 3 i den sociale  

 styrelseslov til kapitel 3 i den kommunale styrelseslov indebærer, at bl.a. §  

 20, stk. 2, og § 22, stk. 1 og 3, i den kommunale styrelseslov finder  

 anvendelse ved nedsættelsen af udvalget til varetagelse af opgaverne efter  

 bistandslovens afsnit VIII.
 På baggrund af et forslag fra udvalget om at informere kommunerne om  

 konsekvenserne af at ophæve det sociale udvalgs selvstændige kompetence i  

 forhold til forvaltningsloven, jf. svar af 6. april 1989 på spørgsmål 3 (L  

 188 - bilag 12), vil Socialministeriet udsende en vejledning til kommunerne  

 om tavshedspligt, videregivelse og indhentelse af oplysninger m.v., inden  

 loven træder i kraft.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 af ministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) ønsker at udtale følgende:
Ved lovforslagets 1. behandling tilkendegav Socialdemokratiet, at det så  

 disse ændringer af den sociale styrelseslov som en del af ændringerne i de  

 kommunale styrelseslove.
Socialdemokratiet gjorde samtidig opmærksom på, at  

 man i udvalgsarbejdet ville sikre socialudvalgenes ansvar i personspørgsmål i  

 afsnit VIII i forbindelse med hjælpeforanstaltninger til børn og unge under  

 18 år uden samtykke fra forældremyndighedsindehaveren.
 Vedtagelsen af dette lovforslag åbner mulighed for, at den enkelte kommune  

 kan vælge det antal udvalg med tilhørende forvaltninger, som den enkelte  

 kommunalbestyrelse finder hensigtsmæssigt, og som yder den bedste service  

 over for borgerne.
Med dette lovforslags vedtagelse kan kommunalbestyrelserne fortsat  

 nedsætte et socialudvalg med en selvstændig forvaltning.
Men der gives  

 mulighed for, at kommunalbestyrelser kan vælge nye udvalgs- og  

 forvaltningsstrukturer i udviklingsarbejdet og omstillingen til  

 tværsektorialt arbejde, f.eks. efter målgrupper.
Der bliver således mulighed  

 for, at børns vilkår kan behandles på tværs af det, vi i dag kender som  

 kulturudvalg, socialudvalg og skole-/undervisningsudvalg.
Vedtagelsen giver  

 mulighed for et mere smidigt samarbejde til gavn for borgerne i kommunen.
De spørgsmål, Socialdemokratiet havde ved lovforslagets 1. behanding, er  

 blevet belyst i udvalgsarbejdet og vore betænkeligheder imødekommet med de  

 stillede ændringsforslag.
Det sikres, at ydelser m.v. til enkeltpersoner ikke  

 kan behandles i den samlede kommunalbestyrelse, og det sikres, at afgørelser  

 i disse sager alene træffes af det eller de udvalg, som efter kommunens  

 styrelsesvedtægt varetager de pågældende sagsområder.
I kommuner med  

 magistratsordning træffes afgørelsen i disse sager af det eller de  

 magistratsmedlemmer, der varetager området.
Kun principielle sager kan  

 behandles i kommunalbestyrelsen.
I forbindelse med udvalgsarbejdet har der været en nøje gennemgang af de  

 paragraffer i forvaltningsloven, der omhandler disse spørgsmål.
Det drejer  

 sig om §§ 27-32:
 - § 27 pålægger den, der virker inden for den offentlige forvaltning,  

 herunder også folkevalgte, en tavshedspligt, jf. straffelovens regler herom.
 - § 28 handler om videregivelse af følsomme personoplysninger.  

 Videregivelse af disse oplysninger kræver som hovedregel samtykke.
- § 29 handler om ansøgningssager.
Også her er hovedreglen, at der  

 indhentes samtykke, før følsomme personoplysninger kan indhentes.
 - § 32 fastslår, at ingen, der virker inden for den offentlige  

 forvaltning, herunder folkevalgte, må indhente oplysninger om rent private  

 forhold, der ikke er nødvendige for behandlingen af sagen.
 Socialdemokratiet lægger vægt på, at Kommunernes Landsforening og  

 Sammenslutningen af Sociale Udvalg i fællesskab har peget på, at der i  

 lovforslaget indsættes en bestemmelse, hvorefter det i kommunens  

 styrelsesvedtægt kan bestemmes, at afgørelseskompetencen inden for det  

 sociale og sundhedsmæssige område henlægges til et eller flere af de stående  

 udvalg.
 Socialdemokratiet kan derfor med denne begrundelse tilslutte sig  

 lovforslaget med de stillede ændringsforslag.
 Et mindretal (Socalistisk Folkepartis medlemmer af udvalget)  

 indstiller lovforslaget til forkastelse ved 3. behandling og udtaler  

 følgende:
 Som eksempel på en begrundelse for at ophæve socialudvalgenes særlige  

 kompetence står der i bemærkningerne, at det vil give kommunerne mulighed for  

 at fremme en helhedsorienteret indsats over for børn og unge ved at etablere  

 fælles forvaltning for skole-, fritids- og socialsektoren.
Gennem spørgsmål til socialministeren og under et ordførermøde med  

 ministeren og justitsministeren har Socialistisk Folkeparti bedt om eksempler  

 på, hvorledes den gældende lovgivning er til hinder for en helhedsorienteret  

 indsats over for børn og unge.
Ingen har været i stand til at komme med disse  

 eksempler.
Gennem spørgsmål er socialministeren blevet bedt om at redegøre  

 for, hvad der i de gældende regler forhindrer en fælles forvaltning.
Det har  

 vi ikke fået præcise oplysninger om.
Det forekommer tværtimod ret uklart.
Hovedbegrundelsen er efter Socialistisk Folkepartis opfattelse derfor ikke  

 socialpolitisk, men mere et udtryk for, at økonomisterne i den kommunale  

 sektor vil have mere hånd i hanke med, hvad der foregår.
Det er diskussionen  

 mellem Sammenslutningen af Sociale Udvalg og Kommunernes Landsforening om  

 ændringen da også udtryk for.
Det er vores klare indtryk, at det, Kommunernes  

 Landsforening egentlig pønser på, er at kunne gribe mere håndfast ind på det  

 sociale område f.eks. således at der ikke bevilges penge til ombygning af en  

 handicappets hjem, men at man i stedet henviser den pågældende til en  

 institution.
Efter Socialistisk Folkepartis opfattelse giver lovforslaget  

 mulighed for denne form for retningslinjer fra en kommunalbestyrelse.
Det sociale udvalgs særlige kompetence forhindrer i dag en udbredelse af  

 SSP-arbejdet fra det mere generelle til at være konkret sagsbehandlende.
Af  

 justitsministerens besvarelse af samrådsspørgsmål i Retsudvalget om  

 SSP-arbejdet fremgår det, at de gældende regler om udvalgets særlige  

 kompetence ikke er til hinder for det generelt forebyggende SSP-samarbejde.  

 Problemerne opstår først, når SSP-udvalgene drøfter bestemte børns og unges  

 problemer.
Justitsministeren ønsker bestemmelser om, at socialforvaltningen og  

 skoleforvaltningen kan give hinanden eller politiet oplysninger til brug for  

 en fælles kriminalpræventiv indsats over for bestemte unge.
For Socialistisk  

 Folkeparti er der ingen tvivl om, at det mildt sagt er uheldigt på den måde  

 at blande politiarbejde og socialt arbejde sammen.
Som det er nævnt i bemærkningerne til et af ændringsforslagene, er det en  

 nyskabelse, at konkrete sager ikke kan behandles af den samlede  

 kommunalbestyrelse, når kompetencen i særlovgivningen er tillagt  

 kommunalbestyrelsen.
I ændringsforslaget er det præciseret, hvem der så  

 egentlig har afgørelseskompetencen i disse konkrete sager, nemlig det eller  

 de udvalg, der af kommunalbestyrelsen er udpeget til at administrere det  

 pågældende sagsområde.
Det er efter Socialistisk Folkepartis opfattelse noget  

 miskmask, der efterlader stærk tvivl om, hvordan kompetenceforholdet mellem  

 kommunalbestyrelse og det eller de pågældende udvalg bliver, hvis  

 lovforslaget gennemføres.
 Samlet vil lovforslaget ikke betyde en styrkelse af det sociale arbejde,  

 tværtimod.
 Af disse grunde vil Socialistisk Folkeparti stemme imod lovforslaget.
Ændringsforslag Af socialministeren, tiltrådt af et flertal (S, KF, V, FP,  

 RV, CD og KRF):
Til § 1 1) Nr. 2 affattes således:
 » 2. § 2 affattes således:
» § 2. Kommunalbestyrelsen træffer bestemmelse om kommunens  

 virksomhed på det sociale og sundhedsmæssige område.
Kommunalbestyrelsen kan  

 endvidere varetage visse arbejdsmarkedsmæssige forhold.
Stk. 2. Sager om ydelser m.v. til enkeltpersoner kan dog ikke behandles i  

 den samlede kommunalbestyrelse.
Afgørelse i disse sager træffes af det eller  

 de udvalg, i kommuner med magistratsordning det eller de magistratsmedlemmer,  

 som efter kommunens styrelsesvedtægt varetager de pågældende  

 sagsområder.«» Til § 8 2) I den under nr. 5 foreslåede ændring af § 15, stk. 1,  

 ændres »Kommunalbestyrelsens« til: »Komunalbestyrelsens og det  

 i den sociale styrelseslovs § 3 nævnte særlige udvalgs«.
Til § 24 3) I stk. 1 udgår 2. pkt.
 4) I stk. 3 ændres »§ 17« til: »§§ 14 og 17«.
Bemærkninger Til nr. 1 Det er en nyskabelse på det kommunalretlige område, at konkrete sager ikke  

 kan behandles af den samlede kommunalbestyrelse, når kompetencen i  

 særlovgivningen er tillagt kommunalbestyrelsen.
Af retssikkerhedsmæssige og lovtekniske grunde findes det nødvendigt at  

 præcisere i lovens tekst, hvem der herefter er kompetent til at træffe  

 afgørelse i disse konkrete sager.
Afgørelseskompetencen vil efter  

 bestemmelsen være hos det eller de udvalg, der af kommunalbestyrelsen er  

 udpeget til at administrere det pågældende sagsområde, i magistratskommuner  

 hos det eller de magistratsmedlemmer, der er udpeget til at administrere det  

 pågældende sagsområde.
Kompetencen kan kun henlægges til stående udvalg, der  

 er nedsat efter reglerne i den kommunale styrelseslov.
Der sker herved ikke  

 ændringer i reglerne om delegation til de kommunale forvaltninger.
Til nr. 2 Det har ved en teknisk gennemgang af lovforslaget vist sig, at den i  

 lovforslaget foretagne ændring af bistandslovens § 15, stk. 1, kan betyde, at  

 der ikke længere er hjemmel til at anke visse afgørelser efter bistandsloven  

 om hjælpeforanstaltninger for børn og unge, som træffes af det særlige udvalg  

 nedsat i henhold til den sociale styrelseslovs § 3 (f.eks. § 34 og § 67, stk.  

 4).
 Dette er en utilsigtet virkning af lovforslaget, som kan undgås ved den nu  

 foreslåede ændring.
Til nr. 3 og 4 Ændringerne skyldes, at de bestemmelser i lov om inddrivelse af  

 underholdsbidrag, som ændres ved lovforslaget, endnu ikke er sat i kraft for  

 Færøerne.
Karen Højte Jensen (KF) Lizzie Lichtenberg (KF) Merete Aarup (KF) Hanne  

 Severinsen (V) Jørgen Winther (V) Jane Oksen (FP) Kirsten Lee (RV) Bente  

 Juncker (CD) Kofod-Svendsen (KRF) fmd.
Jytte Andersen (S) Hanne Andersen  

 (S) Pernille Forchhammer (S) Jytte Hilden (S) Grete Schødts (S) Taanquist  

 (S) nfmd.
Agerschou (SF) Birthe Hansen (SF) Bilag Notat fra socialministeren modtaget i Folketingssekretariatet den 10. maj  

 1989 I.
Den selvstændige kompetence ophæves Efter den nugældende styrelseslov og den øvrige sociale lovgivning har det  

 sociale udvalg en selvstændig kompetence af en sådan karakter, at den kan  

 betegnes som nævnslignende.
Det sociale udvalg handler på egne vegne, og  

 kommunalbestyrelsen kan ikke gribe ind hverken konkret eller generelt.
 Efter lovforslaget vil kommunalbestyrelsen heller ikke kunne ændre de  

 konkrete afgørelser om sociale ydelser, som træffes af det eller de udvalg,  

 som kommunalbestyrelsen har nedsat efter § 2, stk. 2, i forslaget, jf.  

 ændringsforslaget af 27. april 1989.
 Kommunalbestyrelsen vil heller ikke kunne kræve oplysninger om og i  

 enkeltsager.
 Kommunalbestyrelsen vil endvidere ikke kunne give instruktion i de  

 konkrete sager.
 I sager om ydelser m.v. efter den sociale lovgivning til enkeltpersoner er  

 der således en ekstra beskyttelse af enkeltpersonen og sagens følsomme  

 oplysninger, idet kommunalbestyrelsen ikke kan indhente en konkret sag til  

 behandling, og sagerne adskiller sig herved fra f.eks. sager fra et teknisk  

 udvalg.
 Efter forslaget vil den selvstændige kompetence imidlertid i forhold til  

 kommunalbestyrelsen være ophævet.
Kommunalbestyrelsen kan fastlægge generelle instruktioner for behandlingen  

 og afgørelsen i sociale sager.
Kommunalbestyrelsen kan endvidere i sin  

 styrelsesvedtægt etablere udvalg på tværs af den nuværende struktur.  

 Kommunalbestyrelsen vil også for det eller de udvalg, som nedsættes efter  

 styrelsesvedtægten, selv kunne vælge om der skal fastsættes retningslinjer  

 for sagernes behandling i udvalget eller mellem udvalgene, og i givet fald,  

 hvilke retningslinjer der skal fastlægges.
Der er med dette eller disse nye  

 udvalg tale om et underordnelsesforhold til kommunalbestyrelsen.
 Afgørelserne fra det eller de udvalg, der træffer afgørelse i de sociale  

 sager, kan naturligvis fortsat omgøres af klagemyndighederne.
 Kommunalbestyrelsen kan også indbringe det eller de udvalg, der ikke måtte  

 rette sig efter de generelle instruktioner, for tilsynsmyndighederne, der på  

 sædvanlig vis kan pålægge sanktioner.
Det bemærkes, at efter såvel den nuværende styrelseslov som efter  

 forslaget har borgmesteren mulighed for at indkalde en social sag til  

 gennemsyn.
Det er i de tilfælde, hvor en borger klager over selve  

 sagsbehandlingen, dvs. personalets optræden, sagsbehandlingstiden og lign.
Da  

 borgmesteren som øverste politiske og administrative chef har ansvaret for  

 personalet og sagernes behandling, må han/hun have mulighed for at behandle  

 klagen ved at se sagen.
II.
Konsekvensen af ophævelsen af den selvstændige kompetence i forhold  

 til forvaltningsloven m.v.
 Forvaltningslovens § 27:
Efter § 27 har den, der virker inden for den offentlige forvaltning,  

 tavshedspligt, når en oplysning ved lov eller anden gyldig bestemmelser er  

 betegnet som fortrolig, eller når det i øvrigt er nødvendigt at hemmeligholde  

 den for at varetage væsentlige hensyn til offentlige eller private  

 interesser.
Brud på tavshedspligten er strafferetligt sanktioneret efter  

 borgerlig straffelov.
 Forvaltningslovens § 28:
Efter § 28 må oplysninger om enkeltpersoners rent private forhold  

 (følsomme oplysninger) i såvel ikke-ansøgningssager som i  

ansøgningssager ikke videregives til en anden  

 forvaltningsmyndighed.
Denne hovedregel brydes dog bl.a. af - enkeltpersonens samtykke - det følger af anden lovhjemmel, at en oplysning skal videregives - videregivelsen af oplysningen er af væsentlig betydning for myndighedens  

 afgørelse - det er nødvendigt for sagens behandling.
 Forvaltningslovens § 29:
Efter § 29 må oplysninger om enkeltpersoners rent private forhold i  

ansøgningssager ikke indhentes fra andre dele af forvaltningen  

 eller fra en anden forvaltningsmyndighed.
Denne hovedregel brydes af - enkeltpersonens samtykke - andet følger af lov - særlige hensyn til ansøgeren overstiger ansøgerens interesse i at  

 oplysningen ikke indhentes.
 Forvaltningslovens § 32:
 Efter § 32 må den, der virker inden for den offentlige forvaltning (såvel  

 ansat som politisk ansvarlig) ikke i den forbindelse skaffe sig fortrolige  

 oplysninger, som ikke er af betydning for udførelsen af pågældendes opgaver.
 Bistandslovens § 17 giver hjemmel til at indhente oplysninger uden  

 samtykke, men efter rådgivnings- og vejledningscirkulæret (cirkulære af 15.  

 august 1975 om bistandslovens almindelige bestemmelser) bør oplysninger kun  

 indhentes med samtykke eller i forståelse med ansøgeren.
 Lovforslagets konsekvenser er, at de sociale sager ikke længere vil blive  

 behandlet i et udvalg eller i en forvaltning, der har en selvstændig  

 kompetence - heller ikke i forhold til forvaltningslovens § 28.
 De sociale sager er omgærdet med visse retlige garantier for, at  

 uvedkommende ikke får kendskab til disse oplysninger, fordi de typisk  

 indeholder følsomme oplysninger.
 Først og fremmest tavshedspligten i § 27, der er strafferetligt  

 sanktioneret.
Dernæst § 32, der er disciplinært sanktioneret.
Som en yderligere  

 beskyttelse mod videregivelse af oplysninger til uvedkommende blev der under  

 folketingsbehandlingen af forvaltningsloven vedtaget en præcisering af § 28,  

 således at det sociale udvalg - fordi det havde en selvstændig kompetence -  

 blev betragtet som en selvstændig forvaltningsmyndighed i forhold til  

 kommunens andre forvaltninger.
 Det er denne yderligere beskyttelse, der bortfalder ved  

 lovforslaget.
Det sociale udvalg kan som nævnt ikke i dag videregive følsomme  

 oplysninger uden samtykke, medmindre videregivelsen er et nødvendigt led i  

 sagens behandling, eller at hensynet til klienten eller andre overstiger  

 hans/hendes interesse i at lade være med at videregive oplysningerne.
Med  

 lovforslaget vil oplysningerne kunne videregives, når de er til gavn for  

 klienten eller dennes familie.
Denne videregivelse er da beskyttet af  

 forvaltningslovens §§ 27 og 32 samt Socialministeriets egne regler dels om  

 samtykke, dels om at videregivelse skal ske i forståelse med klienten.
Endelig opretholdes forvaltningslovens § 29 i fuld udstrækning i  

 ansøgningssagerne.
Det eller de udvalg og de pågældende forvaltninger, der  

 behandler sager efter den sociale lovgivning, er fastsat afgrænset og skal  

 dermed have samtykke til at indhente oplysninger fra andre dele af  

 forvaltningen.
 Det indebærer, at f.eks. en skoleforvaltning i sådanne sager ikke uden  

 samtykke kan indhente oplysninger fra den forvaltning, der efter  

 styrelsesvedtægten behandler sociale sager.
 Endelig skal det oplyses, at i sager om ansøgninger om ansættelse og  

 forfremmelse inden for kommunen gælder forvaltningslovens regler, herunder  

 forvaltningslovens § 29. Dette betyder, at indhentelse af oplysninger fra  

 andre dele af forvaltningen - også fra den del af forvaltningen, der  

 behandler sociale sager - normalt kun kan ske med ansøgerens samtykke.  

 Herudover gælder for personalesager naturligvis reglerne om tavshedspligt  

 m.v. i § 27 og reglen i § 32 om, at man ikke må skaffe sig fortrolige  

 oplysninger, som ikke har betydning for sagens behandling.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder samt stillet spørgsmål til socialministeren, som denne har besvaret dels skriftligt, dels i samråd.
 Udvalget har endvidere modtaget skriftlig henvendelse fra Dansk  

 Socialrådgiverforening.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med  

 det af ministeren stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling og udtaler  

 følgende:
Socialistisk Folkeparti har efter den fornyede udvalgsbehandling stadig  

 vanskeligt ved at forstå, hvad meningen egentlig er med lovforslaget.
Efter  

 mindretallets opfattelse synes hovedbegrundelsen at være, at det er en del af  

 en aftale med Kommunernes Landsforening.
På den måde kommer Kommunernes  

 Landsforening til at optræde som en slags parlamentarisk førstekammer, mens  

 Folketinget reduceres til et andetkammer, der helst blot skal være  

 ekspeditionskontor.
Det synspunkt synes der at være belæg for i visse  

 udtalelser fra formanden for Kommunernes Landsforening i anledning af  

 præsentationen af Lotz III-forslagene.
 Mindretallet ved, hvorfor topfolkene hos Kommunernes Landsforening vil  

 have fjernet socialudvalgenes særlige kompetence, nemlig fordi man vil give  

 økonomisterne i kommunerne mulighed for håndfast at styre det sociale område.  

 Der er med andre ord i realiteten ingen socialpolitisk baggrund for den  

 foreslåede ændring, selv om der fra forskellig side er hævdet noget andet.
SF finder stadig, at kompetenceforholdet mellem kommunalbestyrelse og det  

 eller de udvalg, der efter lovforslaget skal nedsættes til at behandle sager  

 om ydelser m.v. til enkeltpersoner, er meget uafklaret.
Desuden svækker  

 lovforslaget tavshedspligten, hvilket betyder, at folk, der f.eks. har brug  

 for rådgivning og vejledning, ikke længere kan henvende sig til en  

 sagsbehandler med sikkerhed for, at følsomme oplysninger ikke uden samtykke  

 går videre til f.eks. skolen.
Det vil bidrage til at gøre det sociale arbejde  

 langt vanskeligere, og det er ikke lige det, der er brug for.
Alt i alt vil  

 lovforslaget ikke styrke det sociale arbejde; der er tværtimod risiko for en  

 svækkelse.
 Derfor indstiller SF lovforslaget til forkastelse.
Ændringsforslag Til § 1 Af socialministeren, tiltrådt af et flertal (S, KF, V, FP,  

 RV, CD og KRF):
 1) Nr. 5 affattes således:
 » 5. I § 10 indsættes efter stk. 2 som nyt stykke:
»Stk. 3. Sager om ydelser m.v. til enkeltpersoner kan ikke behandles  

 i det samlede amtsråd.
Afgørelse i disse sager træffes af det eller de  

 udvalg, som efter amtskommunens styrelsesvedtægt varetager de pågældende  

 sagsområder.«» Bemærkninger Til nr. 1 I lighed med, hvad der er bemærket ved ændringsforslaget i betænkningen  

 vedrørende de kommunale udvalg, findes det af retssikkerhedsmæssige og  

 lovtekniske grunde nødvendigt at præcisere i lovens tekst, hvem der herefter  

 er kompetent til at træffe afgørelse i konkrete sager.
Afgørelseskompetencen  

 vil efter bestemmelsen være hos det eller de udvalg, der af amtsrådet er  

 udpeget til at administrere det pågældende sagsområde.
Kompetencen kan kun  

 henlægges til stående udvalg, der er nedsat efter reglerne i den kommunale  

 styrelseslov.
Der sker herved ikke ændringer i reglerne om delegation til de  

 amtskommunale forvaltninger.
