Beretning afgivet af Transportudvalget den 26. januar 2021 Beretning over Forslag til folketingsbeslutning om at ophæve arealreservationer i den nordlige Ring 5-transportkorridor [af Martin Lidegaard (RV), Morten Messerschmidt (DF), Anne Valentina Berthelsen (SF), Henning Hyllested (EL),    Egil Hulgaard (KF), Mette Thiesen (NB) og Susanne Zimmer (UFG) m.fl.]:
1. Politiske bemærkninger Socialdemokratiet, Venstre og Liberal Alliance Et flertal i udvalget bestående af Socialdemokratiet, Venstre og Liberal Alliance noterer sig, at der pågår en undersøgelse af den nordlige del af Ring 5-transportkorridoren med henblik på at forbedre beslutningsgrundlaget for eventuelle indsnævringer eller en ophævelse af korridoren.
S, V og LA anerkender, at der er vigtige lokale og naturmæssige hensyn at tage i den samlede vurdering af den nordlige Ring 5-transportkorridor.
Samtidig anerkendes behovet for at tage hensyn til borgere og virksomheder, som er berørt af arealreservationen.
S, V og LA er enige om, at en beslutning i relation til Ring 5-korridoren skal træffes på baggrund af konkrete analyser, som redegør for fordele og ulemper ved forskellige muligheder for kapacitetsudbygningen i og omkring Ring 5-korridoren.
S, V og LA vil derfor afvente, at der foreligger et beslutningsgrundlag fra Vejdirektoratet, før end der træffes beslutning om den nordlige del af korridorens fremtid.
S, V og LA er dog opmærksomme på, at det er vanskeligt at anlægge en ny vej i natur-, kultur- og skovområder, som i dette tilfælde indbefatter eksempelvis Mølleådalen, Store Dyrehave og naturparken mellem Farum og Slangerup.
Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige og Susanne Zimmer (UFG) Et mindretal i udvalget bestående af Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige og Susanne Zimmer (UFG) beklager dybt, at en beslutning om ophævelse af arealreservationerne i den nordlige Ring 5-korridor endnu en gang er blevet udskudt, og at lodsejerne langs linjen derfor på sjette årti skal leve i uvished, ligesom en alternativ sammenhængende og bæredygtig plan for både transport og trafik i regionen bliver udskudt og med stor sandsynlighed ikke kan indgå i de kommende forhandlinger om et nyt transportforlig.
DF, RV, SF, EL, KF, NB og Susanne Zimmer (UFG) noterer sig samtidig, at transportministeren nu har givet bindende tilsagn om, at den igangsatte analyse bliver færdig i 2021. DF, RV, SF, EL, KF, NB og Susanne Zimmer (UFG) opfordrer derfor regeringen til at indkalde Folketingets partier til forhandlinger i 2021 om samme analyse, så snart den foreligger.
Det er mindretallets ønske, at disse forhandlinger munder ud i en endelig afklaring og en politisk beslutning om at ophæve arealreservationerne.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 8. oktober 2020 og var til 1. behandling den 3. december 2020. Beslutningsforslaget blev efter 1. behandling henvist til behandling i Transportudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til transportministeren til skriftlig besvarelse, som ministeren har besvaret.
 P.u.v.
