 1. Godtgørelse, der udbetales af arbejdsgiveren, for  

 udgifter, lønmodtageren påføres som følge af arbejdet, medregnes ved  

 indkomstopgørelsen, jf. ligningslovens § 9, stk. 5. Dette gælder dog ikke  

 godtgørelse for bl.a. rejseudgifter, såfremt godtgørelsen ikke overstiger  

 satser, der fastsættes af Ligningsrådet, jf. ligningslovens § 9, stk. 5, 2.  

 pkt.
Hvad der i relation til ligningslovens § 9, stk. 5, skal anses som rejse  

 er nærmere fastlagt af Ligningsrådet.
Ligningsrådets retningslinier for  

 udbetaling af skattefri rejsegodtgørelse udsendes hvert år i cirkulæreform,  

 senest ved Told*Skat cirkulære 1995-19 om skattefri rejse- og  

 befordringsgodtgørelse (rejsecirkulæret), samt fradrag for arbejde i  

 udlandet, gældende fra 1. januar 1996.
Hvor arbejdsgiveren ikke udbetaler en hel eller delvis skattefri  

 rejsegodtgørelse, men betingelserne herfor er opfyldt, vil der kunne  

 foretages et tilsvarende fradrag i den skattepligtige indkomst. Øvrige  

 rejseudgifter kan fradrages i den skattepligtige indkomst i det omfang,  

 udgifterne er fradragsberettigede efter ligningslovens § 9, stk. 1, jf.  

 statsskattelovens § 6, litra a.
Fradrag kan dog kun indrømmes, for så vidt de  

 samlede fradragsberettigede udgifter overstiger det grundbeløb, der er nævnt  

 i ligningslovens § 9, stk. 1.
 2. Højesteret har i en dom af 30. august 1996 (TfS  

 1996,653) anset en skatteyder, der var specialarbejder og ansat ved  

 Storebæltprojektet, berettiget til at fradrage afholdte rejseudgifter  

 vedrørende kost og logi med Ligningsrådets standardsatser uden dokumentation  

 for de afholdte udgifters størrelse.
Den pågældende skatteyder, der i 1990 også havde ansættelser ved andre  

 bygge- og anlægsprojekter, arbejdede sammenlagt i 156 dage ved  

 Storebæltprojektet.
Han overnattede i ugens løb i sin campingvogn på  

 arbejdsstedet og tog hjem til bopælen i weekenderne.
 Højesteret lagde vægt på, at skatteyderen i kraft af sit arbejdes og fags  

 karakter havde skiftende, for ham midlertidige arbejdssteder, og at de med  

 sådan beskæftigelse forbundne, rimelige ekstraudgifter til ophold og  

 forplejning måtte anses afholdt til erhvervelse af den løbende indtægt og  

 derfor fradragsberettigede efter statsskattelovens § 6, litra a, jf.  

 ligningslovens § 9, stk 1.
 Højesteret fandt endvidere, at der ikke til skade for skatteyderen kan  

 indlægges den fortolkning af rejsecirkulæret, at rejsemålet skal være et  

 andet en arbejdsgiverens faste forretningssted.
 En sådan indskrænkende fortolkning af rejsecirkulæret, fandt Højesteret,  

 kan hverken støttes på ordlyden af eller forarbejderne til ligningslovens §  

 9, stk. 5 og heller ikke på skattemyndighedernes skiftende udlægninger af  

 rejsebegrebet.
 Skattemyndighederne fik således ikke medhold i en påstand om, at  

 skatteyderen ikke kunne anses at have været på rejse for arbejdsgiveren, og  

 at skatteyderen ikke kunne anses for at have haft merudgifter nødvendiggjort  

 af ophold væk fra sit normale arbejdssted.
 3. Hvor arbejdet har været forbundet med overnatning,  

 er lønmodtagere, der som følge af deres arbejdes og fast karakter har  

 skiftende, for dem midlertidige, arbejdssteder, ifølge statsskattelovens § 6,  

 litra a, jf. ligningslovens § 9, herefter berettiget til et fradrag for  

 afholdte merudgifter til ophold og forplejning, for så vidt de samlede  

 fradragsberettigede udgifter overstiger det grundbeløb, der er nævnt i  

 ligningslovens § 9, stk. 1.
Sådanne lønmodtagere, der har afholdt merudgifter til ophold og  

 forplejning uden at modtage skattefri godtgørelse efter Ligningsrådes  

 standardsatser fra arbejdsgiveren, kan tage et tilsvarende fradrag uden  

 dokumentation for de afholdte udgifters størrelse, jf. ligningslovens § 9,  

 stk. 5, jf. stk. 4 samt pkt. 6.1.1. i Told*Skat cirkulære 1995-19. Beregning  

 af fradragets størrelse skal ske i overensstemmelse med Ligningsrådets øvrige  

 retningslinier for udbetaling af skattefri rejsegodtgørelse, dvs. bl.a. pkt.  

 4.3.1. i ovennævnte cirkulære om reduktion af satserne for arbejde samme sted  

 ud over 28 dage.
Fradrag kan kun fratrækkes i det omfang det sammen med andre  

 udgifter, der er forbundet med det indtægtsgivende arbejde, overstiger 3.800  

 kr. (1995), jf. ligningslovens § 9, stk. 1.
 De retningslinier om fast arbejdssted, jf. pkt. 3.2.3. i Told*Skat  

 cirkulære 1995-19, der er kommet til udtryk i Told*Skat Nyt 1993, nr. 8, side  

 392 (12 mdrs.-reglen), kan ikke anvendes ved vurderingen af, hvornår der for  

 den pågældende lønmodtager foreligger et for ham skiftende arbejdssted.
Retsstillingen som fastslået med hensyn til befordringsfradrag ved  

 skiftende arbejdssteder, jf. den tidligere bestemmelse i ligningslovens § 9  

 B, finder i stedet anvendelse.
Der henvises her til Vestre Landsrets dom af  

 28/10 1988 (Skat 1989.1.44, TfS 1988,654), hvor retten fandt, at der ved  

 vurderingen af skiftende arbejdssteder ikke kunne indlægges en tidsmæssig  

 begrænsning.
4. Skattemyndighederne anmodes om at sørge for, at  

 indkomstansættelser, hvor der er indrømmet fradrag som ovenfor anført, bliver  

 ændret i overensstemmelse med ovenstående, hvis der anmodes herom eller  

 forholdet i øvrigt er skattemyndighederne bekendt.
Tilsvarende gælder, hvor  

 skatteyderen har afstået fra at tage fradrag på grund af kendskab til  

 myndighedernes holdning til spørgsmålet.
 Skattemyndighederne anmodes endvidere om at sørge for, at  

 indkomstansættelser, der er blevet forhøjet som følge af, at udbetalte  

 rejsegodtgørelser er blevet anset for skattepligtige, genoptages og ændres i  

 overensstemmelse med pkt. 3, hvis der anmodes herom eller forholdet i øvrigt  

 er skattemyndighederne bekendt.
 5. Genoptagelse af skatteansættelserne kan ske  

 vedrørende indkomstårene 1992, 1993, 1994 og 1995.
 Ansøgning om genoptagelse af skatteansættelserne skal indgivet til  

 skattemyndighederne inden udgangen af 1997, på hvilket tidspunkt dette  

 cirkulære bortfalder.
