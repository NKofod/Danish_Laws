Offererstatningslovens § 11 c  straffesagen afsluttet, nævnets j. nr. 19-520-05676 Ansøger blev den 19-05-2019 udsat for et overfald af fire skadevoldere.
Ved byretten blev tre af skadevolderne dømt for overtrædelse af straffelovens § 245, stk. 1. Den fjerde skadevolder blev dømt for at have medvirket til udøvelsen af volden.
Den fjerde skadevolder ankede som den eneste af skadevolderne dommen til landsretten.
Erstatningsnævnet modtog herefter ansøgning om erstatning fra ansøgeren, inden der forelå endelig dom fra landsretten vedrørende den fjerde skadevolder.
Nævnet besluttede i medfør af offererstatningsloven § 11 c, stk. 2, at behandle ansøgningen, selvom straffesagen mod alle skadevolderne ikke var afgjort ved endelig dom.
Nævnet lagde ved sin afgørelse vægt på forarbejderne til lov nr. 486 af 30-04-2019, hvorefter nævnet i videre omfang end tidligere bør behandle ansøgerens krav, selvom straffesagen mod alle skadevolderne ikke er afgjort ved endelig dom, herunder eksempelvis når lovovertrædelsen er begået af flere skadevoldere, og hvor straffesagen mod en eller flere af skadevolderne er endeligt afgjort.
Nævnet lagde desuden vægt på, at der ikke i øvrigt var omstændigheder i sagen, som talte for at afvente landsrettens dom vedrørende den fjerde skadevolder.
