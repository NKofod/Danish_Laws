Opfølgning nr. 3 til inspektion af Københavns Kommunes Hovedbibliotek den 12. juni 2001 Den 13. oktober 2003 afgav jeg opfølgningsrapport (nr. 2) om min inspektion den 12. juni 2001 af Københavns Kommunes Hovedbibliotek.
I opfølgningsrapporten bad jeg biblioteket om udtalelser og om underretning mv. med hensyn til to forskellige forhold.
Jeg bad om at disse udtalelser og underretninger mv. blev sendt gennem Københavns Kommune, Kultur- og Fritidsforvaltningen, Bibliotekerne for at kultur- og fritidsforvaltningen kunne få lejlighed til at kommentere det som biblioteket anførte.
 Jeg modtog med brev af 6. november 2003 Københavns Kommune, Kultur- og Fritidsforvaltningens og hovedbibliotekets udtalelser samt bilag.
 Jeg skal herefter meddele følgende:
Ad pkt. 4.3.10. It-laboratoriet I opfølgningsrapport (nr. 2) om inspektionen blev blandt andet anført følgende om en rampe ved it-laboratoriet:
Af det materiale jeg har modtaget, fremgår ikke at rampen var omfattet af byggeansøgningen af 13. december 1994 og byggegodkendelsen af 23. januar 1995. Jeg må derfor fastholde det anførte i den endelige rapport om at rampen til it-laboratoriet ikke overholder kravene til rampehældning og håndlister.
Jeg beder fortsat biblioteket oplyse om der foreligger konkrete dispensationer fra bygningsreglementet eller andre forhold som kan begrunde den manglende overholdelse af kravene.
Er dette ikke tilfældet, henstiller jeg til biblioteket at rampen snarest gås efter og korrigeres således at den er i overensstemmelse med bygningsreglementets regler.
Jeg udbeder mig fortsat underretning om hvad der sker i anledning af min henstilling.  Biblioteket har fremsendt ibrugtagningstilladelse samt tegningsdokumenter.
 Om denne rampe og rampen ved bibliotekets Netcafé i øvrigt har biblioteket ved brev af 4. november 2003 udtalt følgende:
 Da ingen af ramperne opfylder de i dag gældende regler i forhold til bygningsreglementet indkaldes kommunens bygningsinspektorat for en gennemgang af begge ramper.
 De ændringer, der måtte være nødvendige for at ramperne vil være i overensstemmelse med gældende regler og give mest hensigtsmæssig adgang for vore handicappede brugere vil blive udført efter inspektoratets anvisninger.
Hovedbiblioteket fremsender underretning om bygningsinspektoratets anvisning og bibliotekets tiltag så snart undersøgelsen er afsluttet.  Københavns Kommune, Kultur- og Fritidsforvaltningen, Bibliotekerne har henvist hertil og har desuden tilføjet:
 Bibliotekernes Fælles Service vil nøje følge bygningsinspektoratets undersøgelse og følge op på de tiltag, som bygningsinspektoratet måtte anbefale Hovedbiblioteket efter sin gennemgang af ramperne.
Vi vil sikre at der fremsendes underretning om bygningsinspektoratets anvisning og Hovedbibliotekets tiltag så snart undersøgelsen er afsluttet.  Jeg har noteret mig det oplyste om at biblioteket vil sikre at de to ramper bringes i overensstemmelse med de (nu)gældende regler, og at ramperne giver den mest hensigtsmæssige adgang for handicappede.
Jeg foretager mig ikke yderligere på det foreliggende grundlag.
Jeg afventer dog den nævnte underretning om bygningsinspektoratets undersøgelse og bibliotekets tiltag.
Jeg går ud fra at jeg også vil blive orienteret når de nævnte tiltag er udført.
Ad pkt. 4.5.4. Netcafé I opfølgningsrapport (nr. 2) om inspektionen blev blandt andet anført følgende om en rampe ved bibliotekets Netcafé:
Jeg har noteret det oplyste om etablering af taktilbelægning og ledelinjer.
Min henstilling var ikke alene båret af en konstatering af manglende taktilbelægning og ledelinjer, jf. henstillingens formulering i den endelige rapport, herunder henvisningen til punkt 4.3.10. Jeg beder derfor fortsat om underretning om hvad der sker i anledning af min henstilling om en undersøgelse af rampen.  Biblioteket har fremsendt ibrugtagningstilladelse samt tegningsdokumenter.
 Jeg henviser til det som biblioteket og Københavns Kommune, Kultur- og Fritidsforvaltningen, Bibliotekerne har oplyst ovenfor.
Jeg har noteret mig det oplyste om at biblioteket vil sikre at de to ramper bringes i overensstemmelse med de (nu)gældende regler, og at ramperne giver den mest hensigtsmæssige adgang for handicappede.
Jeg foretager mig ikke yderligere på det foreliggende grundlag.
Jeg afventer dog den nævnte underretning om bygningsinspektoratets undersøgelse og bibliotekets tiltag.
Jeg går ud fra at jeg også vil blive orienteret når de nævnte tiltag er udført.
Pkt. 6. Opfølgning Jeg betragter herefter min inspektion af Københavns Kommunes Hovedbibliotek som afsluttet.
Jeg afventer dog den nævnte underretning som jeg går ud fra at jeg modtager gennem Københavns Kommune, Kultur- og Fritidsforvaltningen, Bibliotekerne.
Pkt. 7. Underretning Denne rapport sendes til Københavns Kommunes Hovedbibliotek, Københavns Kommune, Kultur- og Fritidsforvaltningen, Bibliotekerne, Center for Ligebehandling af Handicappede, Dansk Center for Tilgængelighed, Økonomi- og Erhvervsministeriet, Kulturministeriet, Biblioteksstyrelsen og Folketingets Retsudvalg.
