 I strid med god revisorskik, at revisor ikke i sin påtegning på et  

 ikke-revideret regnskab anførte, at revision ikke var foretaget, når dettes  

 blev sammenholdt med, at revisors påtegning var placeret under overskriften  

 » Revisionspåtegninger » i regnskabet.
 Revisor blev pålagt en bøde på 15.000 kr.
 Under denne sag har Sven Hørby Jensen ved skrivelse modtaget den 2. maj  

 1995 indgivet klage over registreret revisor Kjeld Thomsen.
 Erhvervs- og Selskabsstyrelsen har oplyst, at revisor Kjeld Thomsen har  

 været optaget i Revisorregistret siden 27. november 1989.
 Klagen angår det forhold, at indklagede den 10. marts 1995 har  

 underskrevet følgende påtegning på regnskabet for 1994 for Vorbasse Vandværk:
»REVISIONSPÅTEGNINGER Foranstående regnskab er udarbejdet og opstillet efter den af kassereren  

 førte kassebog samt bilag.
Ifølge klageren oplyste kassereren på vandværkets generalforsamling, at  

 der forelå skyldige »grønne afgifter« for andet halvår af  

 regnskabsåret, hvilket ikke fremgik af regnskabet.
Da klageren som medlem af  

 vandværket henvendte sig til indklagede, fik han til sin store overraskelse  

 oplyst, at indklagede ikke havde revideret regnskabet og heller ikke anså det  

 for sin opgave.
Da der ikke er taget forbehold i påtegningen, mener klageren som  

 regnskabslæser at måtte kunne gå ud fra, at indklagede indestår for, at  

 regnskabet er i overensstemmelse med de faktiske forhold.
Man må kunne  

 forvente,at en registreret revisor er opmærksom på, at et vandværk har  

 skyldige »grønne afgifter« ved årsskiftet på samme måde som skyldig  

 moms.
Indklagede har anført, at han ikke er revisor for Vorbasse Vandværk.
Han  

 har udarbejdet momsregnskabet hvert kvartal og har været kassereren  

 behjælpelig med opstilling af årsregnskabet.
Vandværket har to lokale  

 revisorer, som gennemgår regnskab og bilag før generalforsamlingen.
Det må  

 være de valgte revisorer, der har til opgave at undersøge, om kassereren har  

 lavet fejl.
 Disciplinærnævnet skal udtale:
 Nævnet lægger til grund, at indklagede er blevet anmodet om at udarbejde  

 og opstille regnskabet for Vorbasse Vandværk for 1994, men ikke om tillige at  

 foretage revision, hvorfor han ikke har revideret regnskabet.
 Efter § 6, stk. 3, i bekendtgørelse nr. 121 af 23. februar 1989 om  

 revisors påtegninger på regnskaber skal revisor i sin påtegning på et  

 ikke-revideret regnskab tage forbehold og give nødvendige supplerende  

 oplysninger, hvis revisor i forbindelse med sin assistance konstaterer, at  

 regnskabet i væsentlig grad er behæftet med usikkerhed eller fejl og mangler.
Nævnet finder ikke at kunne fastslå, at indklagede ved udarbejdelsen og  

 opstillingen af det pågældende regnskab burde være blevet opmærksom på, at  

 der påhvilede vandværket »grønne afgifter«, som efter det  

 foreliggende ikke med fornøden sikkerhed kan antages at have fremgået af det  

 materiale, indklagede fik overdraget til brug for regnskabsudarbejdelsen.
Der  

 er således ikke grundlag for at fastslå, at indklagede har tilsidesat den  

 nævnte bestemmelse i § 6, stk. 3.
Ifølge § 6 i loven om registrerede revisorer skal en registreret revisors  

 påtegning på et regnskab, medmindre andet fremgår af påtegningen, anses som  

 udtryk for, at regnskabet er revideret af den pågældende.
Efter § 6, stk. 1,  

 i ovennævnte bekendtgørelse skal revisor i sin påtegning på et ikke-revideret  

 regnskab anføre, at revison ikke er foretaget.
Dette har indklagede  

 imidlertid undladt at anføre i sin påtegning.
Når dette sammenholdes med, at  

 indklagede yderligere har placeret sin påtegning under overskriften  

»Revisionspåtegninger« , har indklagedes overtrædelse af de  

 nævnte bestemmelser i særlig grad været egnet til at bibringe  

 regnskabslæseren den urigtige opfattelse, at regnskabet, foruden at være  

 revideret af de valgte revisorer, tillige var revideret af indklagede som  

 registreret revisor.
 Som følge heraf findes indklagede at have handlet i strid med god  

 revisorskik og herfor forskyldt en bøde, der passende kan fastsættes til  

 15.000 kr.
 T h i b e s t e m m e s :
 Registreret revisor Kjeld Thomsen pålægges en bøde på 15.000 kr.
