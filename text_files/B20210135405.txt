Bekendtgørelse om tilskud til etablering af projektmodningsfond for investeringer i turismen uden for de største byer I medfør af § 9 i lov nr. 691 af 8. juni 2018 om Vækstfonden, akt nr. 9 af 22. oktober 2020 og akt nr. 296 af 17. juni 2021 fastsættes:
 § 1. Der overføres et statsligt tilskud på 25 mio. kr. til Vækstfonden med henblik på, at Vækstfonden kan indskyde midlerne i etableringen af en projektmodningsfond.
 Stk. 2. Projektmodningsfonden skal i et samarbejde mellem staten og private aktører modne projekter og muliggøre, at der skabes bedre muligheder for investeringer i dansk turisme uden for de større byer.
 Stk. 3. Projektmodningsfonden skal medfinansieres af private aktører, fx private fonde.
 Stk. 4. Projektmodningsfonden skal administrere de tildelte midler inden for rammerne af EU's statsstøtteregler.
 § 2. Med henblik på en vurdering af, om projektmodningsfonden lever op til det angivne formål, jf. § 1, stk. 2, skal Vækstfondens overførsel af tilskuddet til projektmodningsfonden godkendes af erhvervsministeren.
 Ikrafttræden mv.
 § 3. Bekendtgørelsen træder i kraft den 1. juli 2021.
 Stk. 2. Bekendtgørelse nr. 1686 af 25. november 2020 om tilskud til etablering af projektmodningsfond for investeringer i turismen uden for de største byer ophæves.
