Fremsat den 22. februar 2001 af  

 Villy Søvndal (SF), Margrete Auken (SF),  

 Anne Baastrup (SF) og Jes Lunde (SF) Forslag til folketingsbeslutning om lægeligt ordineret heroin til særlig  

 hårdt belastede narkomaner Folketinget opfordrer regeringen til inden udgangen af  

 dette folketingsår at tage initiativ til at igangsætte et  

 behandlingsforsøg, hvori lægeligt ordineret heroin indgår  

 som et behandlingselement.
Behandlingsforsøget skal rettes mod de  

 særlig hårdt belastede narkomaner.
Bemærkninger til forslaget Beslutningsforslaget er en uændret  

 genfremsættelse af beslutningsforslag nr.
B 10 fra folketingsåret  

 1999-2000. Se Folketingstidende 1999-2000, Folketingets forhandlinger side  

 1934, tillæg A side 1247 og 1250.
I flere lande tilrettelægges narkopolitikken ud fra  

 et »harm reduction«-princip, hvor det primære sigte er at minimere  

 skaderne ved narkotikamisbrug.
I Schweiz og Holland har myndighederne  

 på den baggrund igangsat forsøg, hvor lægeligt ordineret  

 heroin anvendes til behandling af narkomaner.
Forsøget i Schweiz har været fulgt  

 nøje og har vist bemærkelsesværdige resultater.
Den mest  

 belastede gruppe af narkomaner, som er forblevet i forsøget, har  

 fået bedre livsmuligheder og en generelt forbedret sundhedstilstand.
De  

 begår mindre kriminalitet, indtager færre illegale stoffer, har  

 mindre kontakt til kriminelle miljøer og færre illegale  

 indtægter.
For Schweiz som helhed er der registreret en  

 væsentlig nedgang i kriminalitet og domfældelser.
De fleste  

 narkomaner, som før forsøget var bolig- og arbejdsløse,  

 har nu egen bolig og er i en eller anden form for beskæftigelse.  

 Endelig har det vist sig, at der optræder færre  

 pausedødsfald blandt narkomanerne.
Det er en reaktion, som ofte ses,  

 efter at narkomaner har været i døgnbehandling eller isoleret i  

 forbindelse med fængslinger.
Pausedødsfald er en væsentlig  

 dødsårsag blandt narkomaner i Danmark.
Pausedød indtraf  

 hos 6 pct. af en gruppe på 125 (Embedslæge Henrik Sælan,  

 Narkotikarådets fagblad STOF, nr. 4, januar 1998).
 Fra schweizisk side mener man, at det største  

 uløste problem i forsøget har været den langsomme sociale  

 integration af narkomanerne, selv om der er en meget positiv stemning i  

 befolkningen og der ikke har været problemer ved etableringen af  

 forsøgscentrene. 72 pct. af befolkningen i Schweiz er for  

 forsøget.
 I Danmark ønsker 67 pct., at der igangsættes  

 et forsøg med lægeordineret heroin  

 (Vilstrup-undersøgelse, april 1998, Socialudvalget, Alm. del - bilag  

 97, Folketingsåret 1997-98, 2. samling). En bredere tidshorisont for et  

 forsøg og en mere intens psykosocial indsats er noget, forskerne  

 antager kan modvirke de integrationsproblemer, narkomanerne har.
 I Hamborg har man efter forsøg med metadon  

 konkluderet, at selv om man tilstræber stoffrihed eller  

 substitutionsbehandling, er der en lille gruppe, som ikke kan nås med  

 disse behandlingstilbud, og for denne lille gruppe anbefales ordineret heroin  

 som et omsorgstilbud.
 Med dette beslutningsforslag tilstræbes der at give  

 de særligt udsatte grupper en behandlingsform, hvor heroin dels gives  

 som et incitament til videre behandling, men også som et  

 omsorgstilbud.
Herhjemme har der igennem en længere periode  

 været debat om muligheden for at anvende lægeligt ordineret  

 heroin i behandlingen af særligt udsatte misbrugere.
I debatten om  

 anvendelsen af heroin som behandlingselement har der været  

 anført påstande om, at heroin skulle erstatte forebyggelse og  

 behandling og kun er skadesreduktion.
Det skal gentages, at heroin  

ikke erstatter forebyggelse og behandling, men skal anskues som et  

 element i et samlet spekter af de midler, der kan anvendes i  

 narkobehandlingen.
Også argumentet om, at narkomaner vil forsøge  

 at kvalificere sig til behandlingsformen og accelerere deres deroute for at  

 gøre sig berettiget til at indtræde i et forsøg, er  

 forekommet i debatten.
Dette argument bygger på den grundlæggende  

 misforståelse, at man forestiller sig, at narkomaner planlægger  

 et langt forløb.
Alle, der er tæt på dette område,  

 ved, at narkomaner netop er kendetegnet ved ikke at planlægge lange  

 forløb.
Folketingets høring om lægelig ordinering af  

 heroin til hårdt belastede narkomaner den 21. oktober 1998 og  

 Folketingets Socialudvalgs studierejse til Schweiz i 1996 og til Holland i  

 1998 nuancerede og underbyggede debattens betydning og viste et behov for  

 øget viden om behandlingsformer, der kan hjælpe de hårdest  

 belastede narkomaner og sænke de alt for høje dødstal  

 blandt narkomaner i Danmark.
I 1997 døde 275 narkomaner (Politiets  

 Narkotikainformation   opgørelse over dødsfald blandt  

 narkomaner 1976-97).
På behandlingsområdet er der forskellige  

 vurderinger af rapporterne fra udlandet om virkningen af at anvende heroin i  

 behandlingen, og der kan derfor være en usikkerhed om data.
De  

 sociokulturelle forskelle imellem landene har en betydning i forhold til  

 målbarheden af forsøgenes effekt, og de udenlandske resultater  

 og erfaringer kan derfor ikke direkte overføres til Danmark.
 De variationer, der er imellem, hvad man mener fagligt og  

 videnskabeligt, og hvad man mener politisk, er vigtige at afklare, og  

 etableringen af et dansk forsøg kan give denne ny viden om behandling  

 af heroinmisbrug.
 Den Danske Lægeforening har anbefalet, at man  

 etablerer et forsøg, og ser ingen sundhedsrisici for narkomanen eller  

 etiske konflikter for sine medlemmer ved at deltage.
Politiet er også fremkommet med positive  

 tilkendegivelser for et forsøg med heroin, hvis udleveringen sikres,  

 så heroinen ikke kan forhandles videre illegalt, og hvis  

 forsøget nedsætter de kriminelle aktiviteter.
Politiet  

 anslår, at hvis forsøget blev igangsat herhjemme og inkluderede  

 1.000 narkomaner, ville indbrud i private hjem falde med 11.000  

 tilfælde.
Folketingets opgave er at skabe en narkopolitik, der  

 etablerer strafferetlige sanktioner over for producenter og  

 distributører af narkotika og tilgodeser de humanitære opgaver,  

 der er forbundet med narkomisbrug.
De humanitære mål i  

 narkopolitikken skal være, at man igennem forebyggelse begrænser  

 tilgangen af nye narkomisbrugere, at man gennem flere differentierede  

 behandlingstilbud understøtter, at flere narkomaner gennemfører  

 en behandling, og at man   ud fra et princip om at reducere skaderne   yder  

 tilstrækkelig hjælp, så færre narkomaner dør.
De sidste tre års narkopolitik har vist, at  

 når der afsættes ressourcer og tilbydes differentierede  

 muligheder, kommer der flere i behandling.
Narkofølgegruppen  

 (Agerschou-udvalget) har i sin redegørelse fra juni 1998 konkluderet,  

 at denne form for narkopolitik er til gavn for den største gruppe af  

 heroinmisbrugere, men at der endnu er marginalgrupper, som ikke har kunnet  

 profitere af indsatsen.
Samtidig har antallet af aktive narkomaner vist sig  

 at være større end tidligere antaget.
Der menes at være  

 15.000 narkomaner mod de anslåede 10.000.
Et eksempel på udsatte grupper af narkomaner, som et  

 behandlingsforsøg med heroin vil kunne omfatte, er narkomaner, som ud  

 over misbrug også har en psykisk lidelse, narkomaner med flere  

 mislykkede behandlinger bag sig og narkomaner, som er hiv-positive.
De  

 eksisterende tilbud til disse grupper har vist sig utilstrækkelige.
Et  

 forsøg vil give mulighed for at udvikle behandlingstilbud, der  

 tilgodeser det nuværende udækkede omsorgs- og behandlingsbehov og  

 vil give ny viden om de midler, der kan anvendes i behandling af narkomani.
Det er ikke muligt at konkludere entydigt på de  

 etiske aspekter, der er forbundet med at anvende det stof, som narkomanen er  

 afhængig af, i behandlingen af afhængigheden.
Sat over for de  

 meget høje dødstal i 1990'erne og de menneskeligt fornedrende  

 forhold, visse narkomaner lever under, er forslaget, der prioriterer  

 menneskelig kontakt og omsorg, et etisk forsvarligt alternativ.
Stoffrihed har altid været det primære  

 mål i den danske narkopolitik og bør stadig være det, men  

 narkopolitikken bør samtidig anskues ud fra, at det ikke er det  

 endegyldige mål for alle narkomaner.
Derfor bør vi etablere  

 tilbud, der kan tilgodese denne gruppes behov for et værdigt liv og  

 reducere de skader, de igennem deres livsstil påfører sig selv  

 og samfundet.
 Folketinget kan ved at vedtage dette beslutningsforslag  

 være med til at forebygge disse skader og samtidig øge  

 muligheden for, at de særligt udsatte narkomaner ikke marginaliseres,  

 men i stedet ydes den hjælp, et velfærdssamfund er forpligtet til  

 at give borgere, der er kommet i social og menneskelig nød.
 Forsøget skal tilrettelægges, så det  

 tilgodeser følgende forhold:
 Forsøget skal have en tidshorisont, som tilgodeser etiske og  

 videnskabelige kriterier for behandling og forsøg.
 Forsøget skal være tilrettelagt, så de mest  

 udsatte narkomaner prioriteres.
 Forsøget skal være godkendt og underlagt løbende  

 kontrol og evaluering af relevante myndigheder.
 Heroin skal være et sekundært element i behandlingen og  

 skal understøttes af en socialpædagogisk og psykologisk  

 behandling.
 Den lægeligt ordinerede heroin må ikke kunne  

 omsættes illegalt.
 Forsøget må ikke omfatte unge under 18 år.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om lægeligt  

 ordineret heroin til særlig hårdt belastede narkomaner.
(Beslutningsforslag nr.
B 123).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
