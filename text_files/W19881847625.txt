 Kurstab på udlandslån, optaget til finansiering af 2 partrederier med  

 hver 3 deltagere, hvoraf den ene senere havde overtaget de 2 andres anparter,  

 kunne af den tilbageværende eneejer kun fradrages med den forholdsmæssige del  

 af tabet, der svarede til hans anpart for den periode, som tabet vedrørte.
 Skibsreder A klagede for indkomståret 1981 over, at de stedlige  

 skattemyndigheder havde beskåret hans fradrag for kurstab på udlandslån.  

 Forhøjelsens beløbsmæssige størrelse var ikke omtvistet.
Det var oplyst, at klageren i 1976 var indgået i 2 partrederier sammen med  

 sin søn og en tredjemand.
Begge partrederier gik dårligt, og et særligt  

 problem var, at skibene var finansieret gennem et udlandslån i  

 schweizerfranc.
Da de 2 medejere af skibene ikke kunne klare deres økonomiske  

 forpligtelser, havde klageren overtaget deres anparter, således at han pr. 1.  

 januar 1982 var eneejer af begge skibe.
Klageren havde fra udlandslånenes start hæftet solidarisk for lånene.  

 Medejerne af skibene havde på intet tidspunkt fratrukket urealiserede kurstab  

 på udlandslånene, og det var kun klageren, der i 1981 havde ansøgt om og fået  

 tilladelse til overgang til lagerprincippet.
Advokaten fandt ikke, at der  

 forelå det af de stedlige skattemyndigheder påberåbte debitorskifte, som var  

 beskrevet i ligningsvejledningen 1984, side 759. Advokaten henviste til, at  

 klageren hæftede solidarisk for udlandslånene,  at det var ham,  

 der havde stillet sikkerhed for lånene, at han led tabene på  

 lånene, samt at medejerne ikke var udenforstående.
Statsskattedirektoratet gav under sagens behandling udtryk for, at der  

 helt åbenbart var tale om tab på udlandslån, for hvilke der principielt var  

 fradragsret.
Spørgsmålet var imidlertid, hvor tabene skulle placeres.  

 Direktoratet fandt, at det afgørende for tabenes fordeling var, hvem der for  

 den periode, som fradragsnægtelsen vedrørte, var debitor for lånene.
Det var  

 altså afgørende, hvorledes ejerforholdene til skibene var, og det var uden  

 betydning, at der forelå solidarisk hæftelse.
Direktoratet fandt i øvrigt, at situationen helt svarede til situationen i  

 interessentskabsforhold.
Klagerens overtagelse af medejernes andele i skibene  

 svarede til delsalg i et interessentskab, således at hans overtagelse af dele  

 af udlandslånene for hans vedkommende måtte anses for nystiftelse af disse  

 dellån.
Medejerne kunne således have fratrukket de omtvistede kurstab ud fra  

 et realisationsprincip.
Direktoratet henviste i denne forbindelse til, at  

 benyttelse af lagerprincippet var et periodespørgsmål.  

 Statsskattedirektoratet var derfor enig i den foretagne ansættelse.
Landsskatteretten kunne tiltræde Statsskattedirektoratets synspunkt,  

 hvorefter det var anpartsforholdene, der afgjorde fradragsretten.
Den  

 foreliggende ændring af de indbyrdes anpartsforhold og dermed ændring af de  

 indbyrdes gældsforhold måtte derfor medføre, at klagerens fradragsret for  

 udlandslån måtte begrænses i det beløbsmæssige omfang, som det var sket ved  

 ansættelsen.
Den påklagede ansættelse blev herefter stadfæstet.
 LV1987, E 5.3.3.5.
