Fremsat den 13. november 2008 af skatteministeren (Kristian Jensen) Forslag til Lov om ændring af registreringsafgiftsloven (Udenlandske firmabiler og leasede biler) § 1 I lov om registreringsafgift af motorkøretøjer m.v., jf. lovbekendtgørelse nr. 631 af 25. juni 2008, foretages følgende ændringer:
 1. I § 1, stk. 2, ændres »§ 3 a, stk. 7« til: »§ 3 a, stk. 9«.
 2. I § 1, stk. 3, 3. pkt. ændres »§ 3 a, stk. 3 eller 7« til: »§ 3 a, stk. 3 og 4 eller § 3 a, stk. 9«.
 3. I § 1, stk. 3, 4. pkt., affattes således:
»Henføres motorkøretøjet efter reparation eller ombygning under reglerne i § 3 a, stk. 3 og 4, eller § 3 a, stk. 9, og § 3 c, stk. 1, betales afgift efter reglerne i § 3 a, stk. 3 og 4, og § 3 c, stk. 2.« 4. § 3 a og 3 b affattes således:
»3 a.
Told- og skatteforvaltningen afgør efter ansøgning, om et motorkøretøj omfattet af § 1, stk. 4, skal afgiftsberigtiges efter denne lov, jf. § 1, stk. 5.
 Stk. 2. Ansøger skal til brug for told- og skatteforvaltningens afgørelse efter stk. 1 afgive en erklæring om, at motorkøretøjet er omfattet af § 1, stk. 4, samt hvor og i hvilket omfang køretøjet skal anvendes inden for en 12-måneders-periode, jf. § 1, stk. 5.
Stk. 3. Told- og skatteforvaltningen kan efter ansøgning tillade, at afgiften af registreringspligtige motorkøretøjer, der er afgiftspligtige, jf. § 1, stk. 5, kan betales kvartalsvis forud.
Afgiften udgør 1) for køretøjer, der er mellem 0 og 3 måneder gamle regnet fra første registrerings- eller ibrugtagningstidspunkt, uanset om det er i Danmark eller udlandet, 2 pct. af den beregnede registreringsafgift pr. påbegyndt måned efter første registrerings- eller ibrugtagningstidspunkt i de første 3 måneder, 2) for køretøjer, der ved registreringspligtens indtræden er ældre end 3 måneder regnet fra første registrerings- eller ibrugtagningstidspunkt, uanset om det er i Danmark eller udlandet, 1 pct. af den beregnede registreringsafgift pr. påbegyndt måned i de efterfølgende 33 måneder, 3) for køretøjer, der ved registreringspligtens indtræden er ældre end 36 måneder regnet fra første registrerings- eller ibrugtagningstidspunkt, uanset om det er i Danmark eller udlandet, 1/2 pct. af den beregnede registreringsafgift pr. påbegyndt måned i de efterfølgende måneder.
Stk. 4. Ved betaling tillægges endvidere en forrentning af den del af den beregnede registreringsafgift, der resterer efter betaling.
Forrentningen sker med den på tidspunktet for afgiftsberegningen seneste offentliggjorte officielle udlånsrente, som Nationalbanken har fastsat henholdsvis pr. den 1. januar og den 1. juli det pågældende år med et tillæg af 2,3 pct. point p.a.
Ved betaling første gang betales desuden et depositum svarende til første kvartals afgift, rente og tillæg til dækning af eventuelle restancer vedrørende registreringsforholdet.
 Stk. 5. For betaling af afgift, rente og tillæg efter stk. 3 og 4 hæfter den, der stiller køretøjet til rådighed for den herboende arbejdstager.
Stk. 6. Pligten til betaling efter stk. 3 og 4 ophører ved udgangen af den måned, hvori registreringspligten i Danmark ophører, eller hvor motorkøretøjet udgår af ordningen, jf. § 1, stk. 3. Ophører registreringspligten, eller udgår motorkøretøjet af ordningen, jf. § 1, stk. 3, tilbagebetaler told- og skatteforvaltningen depositummet samt for meget betalt afgift, rente og tillæg for perioden.
Told- og skatteforvaltningen tilbagebetaler endvidere depositummet, når den samlede afgift er betalt eller der sker afgiftsberigtigelse efter stk. 8.
Stk. 7. På det tidspunkt, hvor køretøjet udgår af ordningen, jf. § 1, stk. 3, fastsætter told- og skatteforvaltningen efter ansøgning køretøjets aktuelle afgiftspligtige værdi efter § 10. Hvis den betalte afgift efter stk. 3 overstiger den beregnede afgift efter 1. pkt., tilbagebetales differencen.
Hvis den betalte afgift efter stk. 3 er mindre end den beregnede afgift efter 1. pkt., opkræves differencen.
 Stk. 8. Overgår et motorkøretøj, der hidtil har været afgiftsfrit, jf. § 1, stk. 4, til en person eller virksomhed, der ikke er omfattet af § 1, stk. 4, ved salg eller anden overdragelse, forfalder resten af afgiften, medmindre afgiften af motorkøretøjet i stedet berigtiges efter § 4.
 Stk. 9. Bestemmelserne i stk. 1-8 finder tilsvarende anvendelse på motorkøretøjer, som er registreret med udenlandske nummerplader.
 Stk. 10. Efter ansøgning fritages for afgift motorkøretøjer, der er indregistreret som hyrevogne i udlandet, når køretøjet af en herboende udelukkende anvendes til erhvervsmæssig personbefordring her i landet.
 Stk. 11. Skatteministeren kan fastsætte regler om meddelelse og fremvisning af tilladelse og om betaling af de i stk. 1-10 nævnte afgifter og tillæg.
Stk. 12. Tillægget til den seneste offentliggjorte udlånsrente, jf. stk. 4 reguleres hvert 5 år.
Første gang den 1. januar 2014. Tillægget reguleres således, at det svarer til en gennemsnitlig difference mellem Nationalbankens udlånsrente og pengeinstitutternes rente ved udlån til ikke-finansielle virksomheder.
 Stk. 13. Skatteministeren bekendtgør hvert 5 år hvilken regulering, der skal finde sted efter stk. 12.
§ 3 b.
Told- og skatteforvaltningen kan efter ansøgning meddele tilladelse til, at afgiften af registreringspligtige leasingkøretøjer, der registreres med henblik på tidsbegrænset anvendelse her i landet, betales efter stk. 2 og 3, når motorkøretøjet tilhører en virksomhed eller et fast driftssted, der er beliggende her i landet eller i udlandet, og når køretøjet i en tidsbegrænset periode i henhold til en skriftlig aftale leases til en fysisk eller juridisk person, der er bosiddende her i landet.
Kontrakten skal indeholde nøjagtige oplysninger om den aftalte leasingperiode.
Ansøgning skal indgives af enten leasingvirksomheden eller den person, som leaser køretøjet.
Stk. 2. Der betales afgift af køretøjer, der skal registreres efter færdselsloven.
Registreringspligten og derved afgiftspligten indtræder den dato, hvor køretøjet tages i anvendelse her i landet af en herboende.
Afgiften opkræves for hele den kontraktfastsatte leasingperiodes varighed.
Afgiften udgør 1) for køretøjer, der er mellem 0 og 3 måneder gamle regnet fra første registrerings- eller ibrugtagningstidspunkt, uanset om det er i Danmark eller udlandet, 2 pct. af den beregnede registreringsafgift pr. påbegyndt måned efter første registrerings- eller ibrugtagningstidspunkt i de første 3 måneder, 2) for køretøjer, der ved registreringspligtens indtræden er ældre end 3 måneder regnet fra første registrerings- eller ibrugtagningstidspunkt, uanset om det er i Danmark eller udlandet, 1 pct. af den beregnede registreringsafgift pr. påbegyndt måned i de efterfølgende 33 måneder, 3) for køretøjer, der ved registreringspligtens indtræden er ældre end 36 måneder regnet fra første registrerings- eller ibrugtagningstidspunkt, uanset om det er i Danmark eller udlandet, 1/2 pct. af den beregnede registreringsafgift pr. påbegyndt måned i de efterfølgende måneder.
Stk. 3. Ved betaling tillægges endvidere en forrentning af den del af den beregnede registreringsafgift, der resterer efter betaling.
Forrentningen sker med den på tidspunktet for afgiftsberegningen seneste offentliggjorte officielle udlånsrente, som Nationalbanken har fastsat henholdsvis pr. den 1. januar og den 1. juli det pågældende år med et tillæg af 2,3 pct. point p.a.
 Stk. 4. For betaling af afgiften, rente og tillæg efter stk. 2 og 3 hæfter leasingvirksomheden.
Stk. 5. Forlænges den i stk. 1 kontraktaftalte leasingperiode, kan told- og skatteforvaltningen tillade, at afgiften for den tidsbegrænsede periode betales efter stk. 2 og 3, hvis ansøgning herom indgives senest 14 dage inden den gældende kontrakt udløber.
Der skal på ansøgningstidspunktet foreligge en skriftlig aftale mellem den herboende bruger og leasingvirksomheden.
Aftalen skal indeholde oplysninger om den præcise tidsperiode, som kontrakten forlænges med.
Stk. 6. Hvis leasingkontrakten afbrydes eller køretøjet udgår af ordningen, jf. § 1, stk. 3, 5. og 6. pkt., skal leasingvirksomheden eller leasingtager meddele det til told- og skatteforvaltningen, og køretøjets nummerplader skal afleveres.
Told- og skatteforvaltningen tilbagebetaler den afgift, rente og tillæg, der eventuelt er betalt for meget for leasingperioden.
Stk. 7. På det tidspunkt, hvor leasingkontrakten afbrydes, eller hvor køretøjet udgår af ordningen, jf. § 1, stk. 3, 5. og 6. pkt., fastsætter told- og skatteforvaltningen efter ansøgning køretøjets aktuelle afgiftspligtige værdi efter § 10. Hvis den betalte afgift efter stk. 2 overstiger den beregnede afgift efter 1. pkt., tilbagebetales differencen.
Hvis den betalte afgift efter stk. 2 er mindre end den beregnede afgift efter 1. pkt., opkræves differencen.
Stk. 8. Hvis køretøjets nummerplader ved leasingkontraktens udløb ikke afleveres rettidigt, skal køretøjets nummerplader efter anmodning fra told- og skatteforvaltningen snarest inddrages ved politiets foranstaltning.
I tilfælde heraf skal der efterfølgende betales afgift, rente og tillæg for den periode, der forløber fra leasingkontraktens udløb til køretøjets nummerplader indleveres eller fjernes.
Afgift, rente og tillæg opkræves pr. påbegyndt måned, som fristen overskrides med, jf. stk. 2 og 3. Skatteministeren kan fastsætte nærmere regler herom.
Stk. 9. Der skal udfærdiges en skriftlig leasingkontrakt for leasingkøretøjer, der skal afgiftsberigtiges efter stk. 2 og 3. Kontrakten skal omhandle køretøjet i den skikkelse, hvori det skal leases, og indeholde nærmere oplysninger til identifikation af køretøjet, navn og adresse på leasingvirksomheden og leasingtager samt leasingbeløbet.
Kontrakten skal indeholde oplysninger om, hvorvidt der er aftalt en køberet og købepligt, samt betingelserne herfor.
Leasingkontrakten skal indeholde en præcis angivelse af leasingperioden.
Samtlige brugere skal fremgå af leasingkontrakten.
Kontrakten skal være bilagt specifikation af bilens beskaffenhed og udstyr.
 Stk. 10. Overgår et motorkøretøj til varig anvendelse her i landet ved salg eller anden overdragelse, forfalder resten af afgiften, medmindre afgiften af køretøjet i stedet berigtiges efter reglerne i §§ 4, 5, 5 a eller 6.
Stk. 11. Tillægget til den seneste offentliggjorte udlånsrente, jf. stk. 3 reguleres hvert 5 år.
Første gang den 1. januar 2014. Tillægget reguleres således, at det svarer til en gennemsnitlig difference mellem Nationalbankens udlånsrente og pengeinstitutternes rente ved udlån til ikke-finansielle virksomheder.
Stk. 12. Skatteministeren bekendtgør hvert 5 år, hvilken regulering, der skal finde sted efter stk. 11.« 5. § 3 c, stk. 2, affattes således:
»Stk. 2. Afgiften, der beregnes efter § 3 a, stk. 3, 2. pkt., betales kvartalsvis forud. § 3 a, stk. 4 finder tilsvarende anvendelse.
Ved betaling første gang betales desuden et depositum svarende til første kvartals afgift, rente og tillæg til dækning af eventuelle restancer vedrørende registreringsforholdet.« 6. I § 20, stk. 1, ændres »§ 3 a, stk. 4« til: »§ 3 a, stk. 5«.
 7. I § 25, stk. 1, ændres »§ 3 a, stk. 1, 3 eller 7« til: »§ 3 a, stk. 1, 3, 4 eller 9«.
 8. I § 27, stk. 1, nr.3, ændres »§ 3 a, stk. 1, 3 og 8« til: »§ 3 a, stk. 1, 3, 4 og 10«.
§ 2 Stk. 1. Loven træder i kraft dagen efter bekendtgørelsen i Lovtidende.
Stk. 2. For køretøjer, der efter den 1. juni 2003 er afgiftsberigtiget efter de hidtil gældende regler i registreringsafgiftslovens § 3 b, kan der efter ansøgning foretages omberegning af registreringsafgiften efter registreringsafgiftslovens § 3 b, som affattet ved denne lovs § 1, nr. 4. Hvis omberegningen viser, at den tidligere betalte afgift overstiger afgiften beregnet efter registreringsafgiftslovens § 3 b, stk. 7, 1. og 2. pkt., som affattet ved denne lovs § 1, nr. 4, tilbagebetales differencen.
Ansøgning om omberegning skal være modtaget hos told- og skatteforvaltningen inden den 1. juni 2009.
Bemærkninger til lovforslaget Almindelige bemærkninger 1. Lovforslagets formål og baggrund Kommissionen har indledt to traktatkrænkelsesprocedurer mod Danmark i forhold til registreringsafgiftslovens § 3 a om forholdsmæssig betaling af registreringsafgift for henholdsvis udenlandske firmabiler, der skal anvendes eller i det væsentlige anvendes varigt i Danmark, og registreringsafgiftslovens § 3 b om registreringsafgift af udenlandske leasingkøretøjer.
Kommissionen har senest den 15. december 2006 fremsendt to begrundede udtalelser.
Det er Kommissionens opfattelse, at registreringsafgiftslovens § 3 a er i strid med EF-Traktatens artikel 39 om arbejdskraftens fri bevægelighed, artikel 49 om fri udveksling af tjenesteydelser og artikel 90 om diskriminerende interne afgifter.
I relation til registreringsafgiftslovens § 3 b har Kommissionen påberåbt sig, at EF-Traktatens artikel 49 er overtrådt.
Det er Kommissionens opfattelse, at der skal sikres fuld proportionalitet mellem den opkrævede afgift og varigheden af køretøjets anvendelse i Danmark i hvert enkelt tilfælde.
Dette sker ifølge Kommissionen ikke, fordi de danske regler bygger på gennemsnitsbetragtninger om motorkøretøjers værditab.
 Grundet den opståede uenighed om reglernes overensstemmelse med EU-retten har der efterfølgende været drøftelser mellem Skatteministeriet og Kommissionen med henblik på at opnå en forståelse mellem parterne.
Forslaget har således til formål at sikre, at registreringsafgiftslovens bestemmelser vedrørende betaling af den forholdsmæssige registreringsafgift er i overensstemmelse med EU-retten, herunder at sikre en ligestilling mellem indenlandske leasingselskaber og udenlandske leasingselskaber, der leaser til det danske marked.
Derfor medfører forslaget også, at indenlandske leasingselskaber får mulighed for at betale den forholdsmæssige registreringsafgift, og at hæftelsesbestemmelsen i § 3 b, stk. 3, forslås ændret, da den i visse situationer har haft en utilsigtet konsekvens i forhold til momsafregningen af leasingydelsen til ugunst for indenlandske leasingselskaber.
2. Gældende ret Efter registreringsafgiftslovens § 1, stk. 1, skal den fulde registreringsafgift som udgangspunkt betales i forbindelse med køretøjets første registrering i Danmark.
Registreringsafgiften beregnes ud fra køretøjets almindelige pris inklusive moms, jf. for nye køretøjer § 4 og § 8 i registreringsafgiftsloven og for brugte køretøjer § 10.
Efter registreringsafgiftslovens § 7 b og § 7 c kan afgiften af et brugt motorkøretøj, der er afgiftsberigtiget efter registreringsafgiftslovens §§ 4, 5, 5 a eller 6, godtgøres, hvis køretøjet afmeldes fra motorregisteret og udføres her fra landet.
Godtgørelsesbeløbet fastsættes som den registreringsafgift, der skulle have været betalt, hvis et tilsvarende køretøj blev indført fra udlandet, jf. registreringsafgiftslovens § 10.
Registreringsafgiftslovens § 3 a (udenlandske firmabiler), § 3 b (biler leaset i udlandet) og § 3 c (udlændingebiler) er undtagelser til registreringsafgiftslovens § 1, stk. 1 om betaling af den fulde registreringsafgift ved køretøjets første indregistrering i Danmark.
Neden for vil registreringsafgiftslovens §§ 3 a og 3 b blive gennemgået mere uddybende.
Registreringsafgiftslovens § 3 c vedrører de såkaldte udlændingebiler.
Efter bestemmelsen kan der kan efter ansøgning gives tilladelse til kvartalsvis betaling af registreringsafgift for udlændinge biler, dvs. registreringspligtige motorkøretøjer tilhørende en udlænding og af denne benyttet under et tidsbegrænset ophold her i landet.
Ved udlændinge forstås personer, der ikke har dansk statsborgerskab.
Tilladelse udstedes for en periode på højst 2 år.
Afgiften beregnes på samme måde som efter registreringsafgiftslovens § 3 a.
2.1. Udenlandske firmabiler Registreringsafgiftslovens § 3 a blev med virkning fra den 1. juli 1999 indsat ved lov nr. 385 af 2. juni 1999. Baggrunden for lovændringen var indledningen af den traktatkrænkelsesprocedure, som resulterede i dommen af 15. september 2005 i sag C-464/02, Kommissionen mod Danmark (firmabilsagen).
Ved indførelsen af bestemmelsen i registreringsafgiftslovens § 3 a blev der givet mulighed for, at afgiften af udenlandske firmabiler, dvs. køretøjer, som en virksomhed eller et fast driftssted i udlandet som led i et arbejdsforhold stillede til rådighed for en herboende med henblik på arbejdsmæssig og privat anvendelse i udlandet eller Danmark, kunne betales pro rata per kvartal.
Det var dog en betingelse, at beskæftigelsen hos virksomheden eller det faste driftssted i udlandet var den pågældende arbejdstagers hovederhverv.
Efter dommen i firmabilsagen, hvor EF-Domstolen underkendte hovederhvervskriteriet, er registreringsafgiftslovens § 3 a blevet ændret.
Dette skete ved lov nr. 519 af 7. juni 2006. Herved blev navnlig hovederhvervskriteriet afskaffet - og reglerne blev i øvrigt udformet i overensstemmelse med principperne i EF-Domstolens dom i firmabilsagen.
Reglen om muligheden for kvartalsvis betaling af registreringsafgiften blev imidlertid videreført uændret i § 3 a, stk. 3, således at det også fremover er muligt at vælge mellem to betalingsmåder: henholdsvis betaling af fuld registreringsafgift, jf. registreringsafgiftslovens § 1, stk. 1, kombineret med reglerne om godtgørelse af afgift, jf. lovens §§ 7 b og 7 c, eller kvartalsvis betaling af registreringsafgiften, jf. lovens § 3 a.
Det skal til orientering nævnes, at dommen i firmabilsagen ikke tog stilling til beregningen af den forholdsmæssige registreringsafgift.
Efter registreringsafgiftslovens § 3 a, stk. 3, skal der betales 3 pct. pr. påbegyndt kvartal af den beregnede fulde afgift.
Hertil kommer et tillæg med 1,5 pct. pr. påbegyndt kvartal af den resterende registreringsafgift.
Endvidere skal der ved første betaling betales et depositum svarende til første kvartals afgift og tillæg til dækning af eventuelle restancer vedrørende registreringsforholdet.
 Det følger af registreringsafgiftslovens § 3 a, stk. 5, at hvis registreringspligten ophører i løbet af et kvartal eller køretøjet udgår af ordningen som følge af reparation eller ombygning, tilbagebetales depositum samt for meget betalt afgift og tillæg.
2.2. Biler leaset i udlandet  registreringsafgiftslovens § 3 b Registreringsafgiftslovens § 3 b, der vedrører afgift af biler leaset i udlandet, er på samme måde som § 3 a en undtagelse til betaling af den fulde registreringsafgift ved køretøjets første indregistrering i Danmark.
 På baggrund af EF-Domstolens dom af 21. marts 2002 i sag C-451/99, Cura Anlagen, blev bestemmelsen i registreringsafgiftslovens § 3 b indsat ved lov nr. 154 af 12. marts 2003. Registreringsafgiftslovens § 3 b finder alene anvendelse på udenlandske leasingselskaber.
Registreringsafgiftslovens § 3 b giver mulighed for, at afgiften af registreringspligtige leasingkøretøjer, der registreres med henblik på tidsbegrænset anvendelse her i landet, kan betales som en forholdsmæssig registreringsafgift.
Det følger af registreringsafgiftslovens § 3 b, stk. 2, at afgiften opkræves for hele den kontraktfastsatte leasingperiode.
For køretøjer, der er ældre end 3 måneder, udgør afgiften 1 pct. af den beregnede registreringsafgift pr. påbegyndt måned.
Ved betalingen tillægges endvidere 0,5 pct. pr. påbegyndt måned af den del af den beregnede registreringsafgift, som resterer efter betaling.
Der skal desuden betales et tillæg på 5.000 kr., såfremt køretøjet er under 1 år.
For køretøjer, der er mellem 0 og 3 måneder, udgør den forholdsmæssige afgift 2 pct. af den beregnede fulde registreringsafgift pr. påbegyndt måned i de første 3 måneder og 1 pct. af den beregnede fulde registreringsafgift pr. påbegyndt måned for de efterfølgende måneder.
Ved betalingen tillægges endvidere 0,5 pct. pr. påbegyndt måned af den del af den beregnede fulde registreringsafgift, der resterer efter betaling.
Der skal ligeledes betales et tillæg på 5.000 kr., såfremt køretøjet er under 1 år.
 Efter hæftelsesbestemmelsen i registreringsafgiftslovens § 3 b, stk. 3, hæfter både leasingvirksomhed og leasingtager for betaling af afgiften i fællesskab.
Det følger af registreringsafgiftslovens § 3 b, stk. 5, at hvis leasingkontrakten afbrydes, eller huskøretøjet udgår af ordningen, tilbagebetaler told- og skatteforvaltningen den afgift og det tillæg, der evt. er betalt for meget.
Der tilbagebetales kun afgift og tillæg for hele måneder.
3. Lovforslagets indhold Det vil stadigvæk være muligt at betale registreringsafgiften på to måder.
Enten ved at betale den fulde registreringsafgift ved køretøjets indregistrering i Danmark eller ved at betale en forholdsmæssig registreringsafgift, jf. registreringsafgiftslovens § 3 a, § 3 b eller § 3 c.
I forhold til gældende ret indeholder forslaget primært to ændringer.
For det første ændres beregningen af den forholdsmæssige afgift.
Dernæst foreslås det, at der indføres en mulighed for at få en endelig vurdering af køretøjets værditab sammenholdt med den betalte afgift, når køretøjet ikke er omfattet af ordningen længere.
For meget betalt afgift vil blive tilbagebetalt og modsat vil for lidt blive opkrævet.
 Det foreslås desuden, at ændringerne i registreringsafgiftslovens § 3 a (udenlandske firmabiler) med hensyn til afgiftsberegningen foretages i registreringsafgiftslovens § 3 c (udlændingebiler). Dette skyldes, at den forholdsmæssige registreringsafgift i registreringsafgiftslovens § 3 c beregnes på samme måde som efter registreringsafgiftslovens § 3 a.
 Klager over told- og skatteforvaltnings afgørelse i disse sager vil kunne påklages til Landsskatteretten efter gældende regler, dog med undtagelse af told- og skatteforvaltningens afgørelse, jf. registreringsafgiftslovens § 10, der vil kunne påklages til motorankenævnene, jf. registreringsafgiftslovens § 11, stk. 1, nr. 2.
3.1. Udenlandske firmabiler Det skal indledningsvis understreges, at betingelserne for at være omfattet af bestemmelsen er uændret.
Disse følger af lovens § 1, stk. 4. Det vil sige, at der skal være tale om en herboende arbejdstager, som får køretøjet stillet til rådighed af en virksomhed med hjemsted eller fast forretningssted i et andet EU/EØS-land, eller en herboende selvstændig erhvervsdrivende, som er etableret eller udfører tjenesteydelser i et andet EU/EØS-land, og køretøjet anvendes som led heri.
Det er således muligt for den udenlandske arbejdsgiver at lease det køretøj, som der stilles til rådighed for den herboende arbejdstager.
I den situation vil køretøjet skulle afgiftsberigtiges efter § 3 a (udenlandsk firmabil) og ikke § 3 b (leasede biler).
Afgiftsberegningen tager udgangspunkt i køretøjets alder regnet fra køretøjets første registrerings- eller ibrugtagningstidspunkt, uanset om det er i Danmark eller udlandet.
Afgiften betales kvartalvis.
 Det foreslås, at afgiften for køretøjer, der er mellem 0 og 3 måneder gamle, udgør 2 pct. af den beregnede registreringsafgift pr. påbegyndt måned i de første 3 måneder.
 For køretøjer, der ved registreringspligtens indtræden er ældre end 3 måneder, udgør afgiften 1 pct. af den beregnede registreringsafgift pr. påbegyndt måned i de efterfølgende 33 måneder.
 For køretøjer, der ved registreringspligtens indtræden er ældre end 36 måneder, udgør afgiften ½ pct. af den beregnede registreringsafgift pr. påbegyndt måned i de efterfølgende måneder.
Det foreslås samtidig, at der ved betaling tillægges en forrentning af den del af den beregnede registreringsafgift, der resterer efter betaling.
Forrentningen sker med den seneste offentliggjorte officielle udlånsrente på tidspunktet for afgiftsberegningen, som Nationalbanken har fastsat henholdsvis pr. den 1. januar og den 1. juli det pågældende år med et tillæg af 2,3 pct. point p.a.
Disse datoer svarer til datoerne i rentelovens § 5, stk. 1.
Renten og tillægget til renten skal sikre en ligestilling mellem de firmaer eller selvstændige erhvervsdrivende, der vælger at betale den fulde registreringsafgift og de firmaer eller selvstændige erhvervsdrivende, der vælger at betale den forholdsmæssige afgift.
Sammenligningsgrundlaget er pengeinstitutternes rente ved udlån til ikke-finansielle virksomheder offentliggjort af Danmarks Statistik.
Denne rente har gennemsnitligt siden 2002 været 2,3 pct. point højere end Nationalbankens udlånsrente.
For løbende at sikre, at tillægget er udtryk for dette gennemsnit foreslås det, at der hver femte år foretages en ny gennemsnitsberegning af tillægget på baggrund af de seneste 5 år.
Hvis denne beregning viser, at gennemsnittet er enten lavere eller højere end de 2,3 pct., vil tillægget blive ændret i overensstemmelse hermed.
Det nye tillæg vil blive offentliggjort på Skatteministeriets hjemmeside www.skm.dk.
 Som efter de gældende regler, skal der ved betaling første gang desuden betales et depositum svarende til første kvartals afgift og tillæg til dækning af eventuelle restancer vedrørende registreringsforholdet.
Den forholdsvise registreringsafgift fastsættes ved køretøjets registrering i Danmark.
Ved beregningen tages der udgangspunkt i generelle beregningsregler, hvor typiske afskrivninger er forudsat.
På dette tidspunkt kendes køretøjets konkrete værditab i sagens natur ikke.
Det er først, når køretøjet udgår af ordningen, at køretøjets konkrete brugtbilsværdi kan fastsættes.
Det foreslås derfor, at der indføres en mulighed for at få en endelig vurdering af den residuale afgift, der er i køretøjet på det tidspunkt, hvor køretøjet udgår af ordningen.
Vurderingen vil alene blive foretaget, såfremt ejeren af bilen ansøger herom.
Hvis det viser sig, at der oprindeligt er betalt for meget i registreringsafgift, vil differencen blive tilbagebetalt.
Modsat hvis der oprindeligt er betalt for lidt i registreringsafgift, vil differencen blive genopkrævet.
Rentetillægget, som beskrevet ovenfor, sikrer, at for lidt eller for meget betalt registreringsafgift bliver forrentet.
Det er den person eller virksomhed, som har betalt afgiften, jf. registreringsafgiftslovens § 3 a, stk. 5, der får afgiften igen ved en tilbagebetalingssituation.
Det samme gælder, såfremt der skal opkræves yderligere afgift.
3.2. Leasede biler I forhold til gældende ret foreslås det at udvide muligheden for at betale en forholdsmæssig registreringsafgift til også at omfatte leasingselskaber med hjemsted i Danmark.
Dermed opnås en ligebehandling mellem indenlandske og udenlandske leasingselskaber på det danske marked i forhold til registreringsafgiften.
 Afgiftsberegningen tager udgangspunkt i køretøjets alder regnet fra køretøjets første registrerings- eller ibrugtagningstidspunkt, uanset om det er i Danmark eller udlandet, og betales på en gang for hele den kontraktfastsatte leasingperiodes varighed.
 Det foreslås, at afgiften for køretøjer, der er mellem 0 og 3 måneder gamle, udgør 2 pct. af den beregnede registreringsafgift pr. påbegyndt måned i de første 3 måneder.
 For køretøjer, der ved registreringspligtens indtræden er ældre end 3 måneder, udgør afgiften 1 pct. af den beregnede registreringsafgift pr. påbegyndt måned i de efterfølgende 33 måneder.
 For køretøjer, der ved registreringspligtens indtræden er ældre end 36 måneder, udgør afgiften ½ pct. af den beregnede registreringsafgift pr. påbegyndt måned i de efterfølgende måneder.
Det foreslås samtidig, at der ved betaling tillægges en forrentning af den del af den beregnede registreringsafgift, der resterer efter betaling.
Forrentningen sker med den seneste offentliggjorte officielle udlånsrente på tidspunktet for afgiftsberegningen, som Nationalbanken har fastsat henholdsvis pr. den 1. januar og den 1. juli det pågældende år med et tillæg af 2,3 pct. point p.a.
Disse datoer svarer til datoerne i rentelovens § 5, stk. 1.
Renten og tillægget til renten skal sikre en ligestilling mellem de leasingselskaber, der vælger at betale den fulde registreringsafgift og de selskaber, der vælger at betale den forholdsmæssige afgift.
Sammenligningsgrundlaget er pengeinstitutternes rente ved udlån til ikke-finansielle virksomheder offentliggjort af Danmarks Statistik.
Denne rente har gennemsnitligt siden 2002 været 2,3 pct. point højere end Nationalbankens udlånsrente.
Dette tillæg vil ligeledes blive reguleret hvert femte år.
Der henvises til afsnit 3.1.
Det foreslås ligeledes, at der indføres en mulighed for at få en endelig vurdering af den residuale afgift, der er i køretøjet på det tidspunkt, hvor køretøjet udgår af ordningen.
Vurderingen vil også i denne situation alene blive foretaget, såfremt ejeren af bilen ansøger herom.
Hvis det viser sig, at der oprindeligt er betalt for meget i registreringsafgift, vil differencen blive tilbagebetalt.
Modsat hvis der oprindeligt er betalt for lidt i registreringsafgift, vil differencen blive genopkrævet.
Rentetillægget, som beskrevet ovenfor, sikrer, at for lidt eller for meget betalt registreringsafgift bliver forrentet.
Det foreslås endvidere at ændre hæftelsesbestemmelsen, således at det fremover alene er leasingselskabet, der hæfter for den forholdsmæssige afgift, da det er leasingselskabet, der ejer køretøjet.
Dette betyder, at det også er leasingselskabet, der efter ansøgning vil få evt. for meget betalt afgift tilbagebetalt, og modsat vil det være hos leasingselskabet at for lidt betalt afgift vil blive opkrævet.
 Med den foreslåede ændring kommer bestemmelsen til at svare til hæftelsesbestemmelsen i registreringsafgiftslovens § 3 a, stk. 4, hvor det er den udenlandske arbejdsgiver, som stiller køretøjet til rådighed for den herboende arbejdstager, der hæfter for den forholdsmæssige afgift.
 Ændringen i hæftelsesbestemmelsen får en afledet effekt i forhold til momsafregningen af leasingydelsen, da det ikke længere vil være muligt for et leasingselskab at lade leasingtager betale registreringsafgiften separat til told- og skatteforvaltningen, og dermed holde registreringsafgiften udenfor den samlede leasingydelse og momsafregningen heraf.
Leasingselskaber, som er etableret i udlandet, betaler moms i det land, hvor ydelsen bliver udbudt, eksempelvis i Sverige.
Fra 1. januar 2010 ændres momsreglerne for leasing til erhvervsdrivende, således at momsen skal betales i det land, hvor ydelsen forbruges, dvs. i Danmark, hvis bilen bruges her.
Fra 2013 ændres reglerne for leasing til private også til moms i forbrugslandet.
4. Økonomiske konsekvenser for det offentlige Den forholdsmæssige registreringsafgift, som betales af udenlandske leasingselskaber, vil blive ændret med lovforslaget.
Som følge heraf forventes den varige virkning at være et begrænset årligt provenutab.
Desuden vil indførelsen af mulighed for, at danske leasingselskaber kan anvende forholdsmæssig registreringsafgift betyde, at der vil ske en ændret periodisering af betalingen af registreringsafgift.
Forudsat at de afskrivningssatser, der ligger til grund for den forholdsmæssige registreringsafgift, gennemsnitligt set er korrekte, vil den varige effekt være nul.
Der vil alene blive tale om periodemæssige forskydninger af statens indtægter.
 Forslaget har ingen økonomiske konsekvenser for regioner og kommuner.
Antallet af leasede biler i Danmark skønnes at udgøre 110.000 biler, der er leaset hos danske leasingselskaber, hvor til kommer ca. 5.000-10.000 biler leaset fra udenlandske leasingselskaber.
Antallet af udenlandske firmabiler i Danmark skønnes at være begrænset.
De ændrede regler for beregning af den forholdsmæssige registreringsafgift for udenlandske leasingselskaber vil føre til en ændring i registreringsafgiften. Ændringen afhænger af leasingperiodens længde, og der er foretaget vurderinger af konsekvenserne ved de typisk anvendte leasingperioder på henholdsvis 36 måneder og 48 måneder.
For en typisk leasingbil vil registreringsafgiften blive forøget med ca. 2.000 kr. ved en leasingperiode på 36 måneder.
Omvendt vil registreringsafgiften blive reduceret med ca. 5.000 kr. ved en leasingperiode på 48 måneder.
Samlet set forventes ændringen at medføre et årligt provenutab på op mod 5 mio. kr. som følge af mindre registreringsafgift.
Hvis provenutabet ikke kompenseres med modgående finansiering, vil det automatiske tilbageløb via moms og andre afgifter i gennemsnit udgøre 24,5 pct. af provenutabet vedr. private.
Vedrørende den del af bilerne, der er leasede til erhvervslivet kan der være en tilsvarende tilbageløbsfaktor (selskabsskat), hvorved det årlige provenutab inkl. tilbageløb skønnes at udgøre op mod 4 mio. kr.
Det beregnede provenutab forudsætter, at de leasede biler fordeler sig ligeligt på henholdsvis 36 måneders og 48 måneders leasingperioder.
Fremadrettet bliver det relativt mere fordelagtigt at lease i 48 måneder frem for 36 måneder.
Det er usikkert, hvorvidt ændringen får betydning for kundernes og leasingselskabernes valg af leasingperioder, men hvis flere vælger en 48 måneders leasingperiode, vil provenutabet øges.
Det maksimale provenutab opnås, hvis samtlige forudsatte leasingbiler fra udenlandske selskaber leases for 48 måneder.
I så fald vil provenutabet øges til op mod 10 mio. kr. og op mod 8 mio. kr. efter automatisk tilbageløb via moms og afgifter.
Hvad angår danske leasingselskaber, som med forslaget får mulighed for at anvende den forholdsmæssige registreringsafgift, vil der på kort sigt opstå et provenutab som følge af forskydninger i de regnskabsmæssige periodiseringer af statens indtægter fra registreringsafgiften.
De danske leasingselskaber får således mulighed for kun at betale en forholdsmæssig andel af den samlede registreringsafgift i modsætning til gældende regler, hvor de danske leasingselskaber betaler den fulde afgift ved køretøjets registrering i Danmark.
Omfanget af de provenumæssige forskydninger afhænger af, i hvor høj grad leasingselskaberne vælger at anvende den forholdsmæssige registreringsafgift frem for traditionel afgiftsberegning.
Hvis leasingselskaberne vælger ikke at anvende den forholdsmæssige registreringsafgift, vil der ikke være provenumæssige forskydninger.
Under den beregningstekniske forudsætning, at adfærden ændres, således at det vælges at betale forholdsmæssig registreringsafgift for 20 procent af leasingbilerne fra danske leasingselskaber, vil der de første år være et provenutab på ca. 425 mio. kr. årligt.
Efter 4 år vil der blive tale om, at statens indtægter fra registreringsafgiften bliver forøget med ca. 150 mio. kr. årligt.
Dette modsvarer forrentningen af de midlertidige provenutab i de første 4 år.
Tages der højde for renteeffekten, skønnes denne del af forslaget at have en provenuneutral varig virkning.
Hvis de gennemsnitlige afskrivningssatser undervurderer de faktiske afskrivninger, vil der komme et provenutab udover de periodemæssige forskydninger.
For biler, der forbliver indregistreret i Danmark efter leasingperiodens udløb, vil dette provenutab dog blive modsvaret ved den efterfølgende betaling af den resterende registreringsafgift, men statens udlæg til den reducerede afgift i leasingperioden vil ikke blive forrentet.
Der indføres mulighed for en afsluttende vurdering.
Muligheden for en afsluttende vurdering må formodes at blive anvendt alene i tilfælde, hvor leasingselskabet forventer at kunne få tilbagebetalt registreringsafgift.
Den forholdsmæssige registreringsafgift forventes at afspejle afskrivningsforløbet for de fleste biler.
Muligheden for vurdering vil imidlertid kunne resultere i et øget provenutab i forhold til det ovenfor nævnte.
Hvad angår den momsmæssige behandling af leasingydelsen, skønnes statens indtægter fra moms, hvis der ikke ændres i hæftelsesbestemmelsen for de udenlandske leasingselskaber, at blive reduceret med ca. 90 mio. kr. årligt på kort sigt og op imod 1,6 mia. kr. på sigt.
Det vil være tilfældet frem til 2013, hvor moms ved leasing i udlandet skal betales i Danmark.
Ved at ændre reglerne, så leasingselskabet selv hæfter for registreringsafgiften, undgås disse fald i statens indtægter.
5. Administrative konsekvenser for det offentlige Ændringerne kan medføre et yderligere ressourceforbrug for SKAT.
Usikkerheden om udbredelsen af leasing og hvor mange, der vil anvende ordningen, bevirker imidlertid, at det er meget vanskeligt at skønne over et øget ressourceforbrug.
Derfor vil de administrative konsekvenser reelt først stå klart, når ordningen har fungeret et stykke tid.
Skatteministeriet vil løbende følge udviklingen.
 SKAT skønner desuden, at forslaget vil medføre engangsudgifter til annoncering på ca. 60.000 kr.
 Forslaget har ingen administrative konsekvenser for regioner og kommuner.
6. Økonomiske konsekvenser for erhvervslivet Med forslaget får de danske leasingselskaber også mulighed for at betale den forholdsmæssige registreringsafgift.
Forslaget forventes samlet set ikke at have økonomiske konsekvenser for erhvervslivet.
Der kan dog - afhængig af, hvordan leasingselskaberne finansierer leasingbilerne under de nugældende regler  blive tale om likviditetsmæssige effekter for selskaberne, idet betalingen af registreringsafgift forskydes over tid.
7. Administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser, og det bør derfor ikke forelægges Økonomi- og Erhvervsministeriets virksomhedspanel.
8. Administrative konsekvenser for borgerne Forslaget har ingen administrative konsekvenser for borgerne.
9. Miljømæssige konsekvenser Forslaget har ingen miljømæssige konsekvenser.
10. Forholdet til EU-retten Forslaget har bl.a. til formål at sikre registreringsafgiftslovens § 3 a og § 3 b overensstemmelse med EU-retten herunder er ligestilling af indenlandske og udenlandske leasingselskaber.
11. Høring Forslaget har været sendt i høring hos Advokatrådet, Arbejderbevægelsens Erhvervsråd, Autobranchens Handels-og Industriforening i Danmark, Business Danmark, Dansk Automobilforhandler Forening, Dansk Bilforhandler Union, Danske Biludlejere, Dansk Erhverv, Dansk Industri, Dansk Transport og Logistik, De Danske Bilimportører, Den Danske Bilbranche, Den Danske Skatteborgerforening, Finans og Leasing, Finansrådet, FDM, Foreningen Danske Revisorer, Foreningen af Registrerede Revisorer, Foreningen af Statsautoriserede Revisorer, Håndværksrådet, Landsskatteretten, SKAT, Retssikkerhedschefen i SKAT og Erhvervs- og Selskabsstyrelsen.
 Høringsskema er vedlagt som bilag 1.
11. Sammenfatning af lovforslagets økonomiske og erhvervsmæssige konsekvenser Bemærkninger til lovforslagets enkelte bestemmelser Til § 1 Til nr. 1, 2 og 3 Der er tale om konsekvensrettelser som følge af de forslåede ændringer i registreringsafgiftslovens § 3 a, som følge af forslagets § 1, nr. 4.
Til nr. 4 § 3 a, stk. 1 og 2 Der er tale om en videreførelse af de gældende bestemmelser.
§ 3 a, stk. 3 De foreslåede ændringer vedrører beregningen af afgiften.
 Afgiftsberegningen tager udgangspunkt i køretøjets alder regnet fra køretøjets første registrerings- eller ibrugtagningstidspunkt, uanset om det er i Danmark eller udlandet og betales kvartalvis.
 For køretøjer, der er mellem 0 og 3 måneder gamle, udgør afgiften 2 pct. af den beregnede registreringsafgift pr. påbegyndt måned i de første 3 måneder.
 For køretøjer, der ved registreringspligtens indtræden er ældre end 3 måneder, udgør afgiften 1 pct. af den beregnede registreringsafgift pr. påbegyndt måned i de efterfølgende 33 måneder.
 For køretøjer, der ved registreringspligtens indtræden er ældre end 36 måneder, udgør afgiften ½ pct. af den beregnede registreringsafgift pr. påbegyndt måned i de efterfølgende måneder.
§ 3 a, stk. 4 Det foreslås, at der ved betaling tillægges en forrentning af den del af den beregnede registreringsafgift, der resterer efter betaling.
Forrentningen sker med den seneste offentliggjorte officielle udlånsrente på tidspunktet for afgiftsberegningen, som Nationalbanken har fastsat henholdsvis pr. den 1. januar og den 1. juli det pågældende år med et tillæg af 2,3 pct. point p.a.
Som nævnt tidligere skal renten og tillægget sikre en ligestilling mellem de firmaer eller selvstændige erhvervsdrivende, der vælger at betale den fulde registreringsafgift og de firmaer eller selvstændige erhvervsdrivende, der vælger at betale den forholdsmæssige afgift.
Sammenligningsgrundlaget er pengeinstitutternes rente ved udlån til ikke-finansielle virksomheder offentliggjort af Danmarks Statistik.
Denne rente har gennemsnitligt siden 2002 været 2,3 pct. højere end Nationalbankens udlånsrente.
For løbende at sikre, at tillægget er udtryk for dette gennemsnit forslås det, at der hver femte år foretages en ny gennemsnitsberegning af tillægget.
Hvis denne beregning viser, at gennemsnittet er enten lavere eller højere end de 2,3 pct., vil tillægget blive ændret i overensstemmelse hermed.
Det nye tillæg vil blive offentliggjort på Skatteministeriets hjemmeside www.skm.dk.
§ 3 a, stk. 5 og 6 Der er tale om en videreførelse af de gældende bestemmelser i registreringsafgiftslovens § 3 a, stk. 4 og 5 med konsekvensrettelser som følge af forslagets § 1, nr. 4.
§ 3 a, stk. 7 Der er tale om en ny bestemmelse, hvor der foreslås indført en mulighed for at få en endelig vurdering af den residuale afgift, der er i køretøjet på det tidspunkt, hvor køretøjet udgår af ordningen.
Vurderingen vil alene blive foretaget, såfremt ejeren af bilen ansøger herom.
Vurderingen tager udgangspunkt i køretøjets afgiftspligtige værdi, jf. registreringsafgiftslovens § 10, og fastsættes af told- og skatteforvaltningen.
Hvis det viser sig, at der oprindeligt er betalt for meget i registreringsafgift, vil differencen blive tilbagebetalt.
Modsat hvis der oprindeligt er betalt for lidt i registreringsafgift, vil differencen blive genopkrævet.
Det er den person eller virksomhed, som har betalt afgiften, jf. registreringsafgiftslovens § 3 a, stk. 3 og 4, der får afgiften igen ved en tilbagebetalingssituation.
Det samme gælder, såfremt der skal opkræves yderligere afgift.
§ 3 a, stk. 8 Der er tale om en videreførelse af den gældende bestemmelse i § 3 a, stk. 6 med konsekvensrettelser som følge af forslagets § 1, nr. 4.
§ 3 a, stk. 9, 10 og 11 Der er tale om en videreførelse af de gældende bestemmelser i § 3 a, stk. 7, 8 og 9 med konsekvensrettelser som følge af forslagets § 1, nr. 4.
§ 3 a, stk. 12 og 13 Det foreslås, at tillægget til den seneste offentliggjorte udlånsrente reguleres hvert 5 år.
Første gang bliver den 1. januar 2014. Tillægget vil blive offentliggjort på Skatteministeriets hjemmeside www.skm.dk.
§ 3 b, stk. 1 Det foreslås, at bestemmelsen udvides til også at omfatte danske leasingselskaber.
Derudover er der ingen ændringer i forhold til den gældende bestemmelse.
Det er således stadigvæk et krav, at selskabet skal ansøge om at få en konkret bil afgiftsberigtiget efter bestemmelsen.
§ 3 b, stk. 2 De forslåede ændringer vedrører beregningen af afgiften.
 Afgiftsberegningen tager udgangspunkt i køretøjets alder regnet fra køretøjets første registrerings- eller ibrugtagningstidspunkt, uanset om det er i Danmark eller udlandet.
 For køretøjer, der er mellem 0 og 3 måneder gamle, udgør afgiften 2 pct. af den beregnede registreringsafgift pr. påbegyndt måned i de første 3 måneder.
 For køretøjer, der ved registreringspligtens indtræden er ældre end 3 måneder, udgør afgiften 1 pct. af den beregnede registreringsafgift pr. påbegyndt måned i de efterfølgende 33 måneder.
 For køretøjer, der ved registreringspligtens indtræden er ældre end 36 måneder, udgør afgiften ½ pct. af den beregnede registreringsafgift pr. påbegyndt måned i de efterfølgende måneder.
§ 3 b, stk. 3 Det foreslås, at der ved betaling tillægges en forrentning af den del af den beregnede registreringsafgift, der resterer efter betaling.
Forrentningen sker med den seneste offentliggjorte officielle udlånsrente på tidspunktet for afgiftsberegningen, som Nationalbanken har fastsat henholdsvis pr. den 1. januar og den 1. juli det pågældende år med et tillæg af 2,3 pct. point p.a.
 For så vidt angår den løbende regulering af tillægget henvises der til bemærkningerne til § 3 a, stk. 4.
§ 3 b, stk. 4 Hæftelsesbestemmelsen foreslås ændret, således at det fremover er leasingselskabet, der hæfter for afgiften.
Dette betyder, at det også er leasingselskabet, der efter ansøgning vil få evt. for meget betalt afgift tilbagebetalt og modsat vil det være hos leasingselskabet at for lidt betalt afgift vil blive opkrævet.
 Ændringen medfører, at det ikke længere vil være muligt for leasingselskabet at lade leasingtager betale afgiften direkte til told- og skatteforvaltningen, og dermed holde registreringsafgiften udenfor den samlede leasingydelse og momsafregningen heraf.
Køretøjer, der er omfattet af registreringsafgiftslovens § 3 b, skal være indregistreret i Danmark og have danske nummerplader.
Dette medfører, at disse køretøjer også er omfattet af enten vægtafgiftsloven eller brændstofforbrugsafgiftsloven, hvilket svarer til gældende ret.
§ 3 b, stk. 5 Afgiftsberegningen i bestemmelsen ændres i overensstemmelse med den forslåede ændring i stk. 2 og 3.
§ 3 b, stk. 6 Der er tale om en videreførelse af den gældende bestemmelse i § 3 b, stk. 5.
§ 3 b, stk. 7 Der er tale om en ny bestemmelse, hvor der foreslås indført en mulighed for at få en endelig vurdering af den residuale afgift, der er i køretøjet på det tidspunkt, hvor køretøjet udgår af ordningen.
Vurderingen vil alene blive foretaget, såfremt ejeren af bilen ansøger herom.
Vurderingen tager udgangspunkt i køretøjets afgiftspligtige værdi, jf. registreringsafgiftslovens § 10, og fastsættes af told- og skatteforvaltningen.
Hvis det viser sig, at der oprindeligt er betalt for meget i registreringsafgift, vil differencen blive tilbagebetalt.
Modsat hvis der oprindeligt er betalt for lidt i registreringsafgift, vil differencen blive genopkrævet.
Eksempel 1 (for meget betalt registreringsafgift) Der tages udgangspunkt i en personbil, der leases i 36 måneder, og hvor den fulde registreringsafgift er 175.000 kr.
Den forholdsmæssige registreringsafgift for de 36 måneder udgør 68.250 kr., beregnet som 175.000 * (0,02*3 + 0,01*33).
 Den ikke-betalte afgift udgør 106.750 kr., beregnet som 175.000 kr. - 68.250 kr.
 Renteelementet udgør 0,078*3*106.750 = 24.980 kr.
 Den samlede ex ante betaling af den forholdsmæssige registreringsafgift dvs. summen af den forholdsmæssige registreringsafgift og renteelementet bliver 93.230 kr.
Efter leasingperiodens ophør sker der en vurdering, jf. § 10, der viser at den faktiske afskrivning er 30 pct., hvilket er mindre end de 39 pct., der lå til grund for ex ante betalingen.
Som konsekvens skal leasingselskabet have 15.750 kr. tilbage i registreringsafgift (ex post regulering).
Eksempel 2 (for lidt betalt registreringsafgift) Der tages ligeledes udgangspunkt i en personbil, der leases i 36 måneder og hvor den fulde registreringsafgift er 175.000 kr.
 Ex ante skal der jf. eksempel 1 betales 93.230 kr., som dækker over de forventede typiske afskrivninger på 39 pct. samt forrentning af residualafgiften.
 Ved en vurdering, jf. § 10 efter periodens ophør viser det sig, at bilens værdi er faldet med 50 pct., og der skal derfor ske efterbetaling af afgift på 19.250 kr.
§ 3 b, stk. 8 Der er tale om en videreførelse af registreringsafgiftslovens § 3 b, stk. 6 med konsekvensrettelser som følge af forslagets § 1, stk. 4 og som følge af, at told- og skatteforvaltningen den 1. januar 2008 har overtaget administrationen af registreringen af køretøjer fra Rigspolitiet.
§ 3 b, stk. 9 og 10 Der er primært tale om en videreførelse af registreringsafgiftslovens § 3 b, stk. 7 og 8.
 Den gældende bestemmelse i § 3 b, stk. 8 indeholder en opremsning af hvilke oplysninger, den foreviste leasingkontakt skal indeholde.
 I lovforslagets § 3 b, stk. 9 forestås det, at kontrakten, udover de allerede nævnte oplysninger, også skal indeholde oplysninger om, hvorvidt det er en del af leasingaftalen, at der er en køberet og/eller en købepligt, samt den aftalte pris og øvrige betingelser ved overtagelsen af bilen.
Det er alene køretøjer, som er ejet af et leasingselskab, som er omfattet af muligheden for at betale den forholdsmæssige afgift.
Hvis told- og skatteforvaltningen vurderer, at kontrakten er udformet på en sådan måde, at der ikke er tale om en leasingaftale men om et kreditkøb, vil køretøjet ikke være omfattet af muligheden for at betale den forholdsmæssige afgift.
Fortolkningen af kreditkøb følger af kreditaftaleloven.
 En sådan afgørelse vil kunne påklages til Landsskatteretten.
§ 3 b, stk. 11 og 12 Det foreslås, at tillægget til den seneste offentliggjorte udlånsrente reguleres hvert 5 år.
Første gang bliver den 1. januar 2014. Tillægget vil blive offentliggjort på Skatteministeriets hjemmeside www.skm.dk.
Til nr. 5 Det foreslås, at de forslåede ændringer i registreringsafgiftslovens § 3 a med hensyn til afgiftsberegningen foretages i registreringsafgiftslovens § 3 c.
Dette skyldes, at den forholdsmæssige registreringsafgift i registreringsafgiftslovens § 3 c beregnes på samme måde som efter registreringsafgiftslovens § 3 a.
Der henvises til bemærkninger til § 3 a.
Til nr. 6 - 8 Der er tale om konsekvensrettelser som følge af de forslåede ændringer i § 3 a jf. forslagets § 1, nr. 4.
Til § 2 Det foreslås, at lovforslaget træder i kraft dagen efter bekendtgørelsen i Lovtidende.
Stk. 2. Det forslås samtidig, at køretøjer, der efter den 1. juni 2003 er afgiftsberigtiget efter de hidtil gældende regler i registreringsafgiftslovens § 3 b, efter ansøgning kan få en omberegning af registreringsafgiften efter den forslåede § 3 b.
Hvis omregningen viser, at den tidligere betalte afgift overstiger afgiften beregnet efter § 3 b, stk. 7, 1. og 2. pkt., tilbagebetales differencen.
 Ansøgningen om omberegningen skal være modtaget hos told- og skatteforvaltningen inden den 1. juni 2009.
Bilag 1 Høringssvar og kommentarer hertil.
