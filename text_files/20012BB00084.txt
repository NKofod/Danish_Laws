Fremsat den 13. marts 2002 af  

 Aage Frandsen (SF), Margrete Auken (SF),  

 Anne Baastrup (SF) og Kristen Touborg (SF) Forslag til folketingsbeslutning om kommission til undersøgelse af Farumsagen Folketinget anmoder regeringen om i henhold til lov om  

 undersøgelseskommissioner at nedsætte en  

 undersøgelseskommission, der har til formål at opklare det, der  

 omtales som Farumsagen, for derved at bidrage til at lignende sager ikke opstår i fremtiden, at det kommunale selvstyre sikres, at kommunalbestyrelsesmedlemmerne kan leve op til og lever op til  

 deres ansvar og forpligtelser, at det kommunale embedsværk kan leve op til og lever op til  

 deres ansvar og forpligtelser, og at tilsynsmyndighederne fungerer efter deres formål.
 Det indebærer, at undersøgelseskommissionen  

 gennemfører en undersøgelse af følgende:
 Borgmesterens varetagelse af funktionerne som øverste daglige  

 leder, formand for økonomiudvalget og formand for kommunalbestyrelsen,  

 herunder om der er grundlag for at gøre ansvar gældende.
Kommunalbestyrelsesmedlemmernes muligheder for indsigt ifølge  

 loven og kommunens praksis.
Kommunalbestyrelsesmedlemmernes varetagelse af  

 deres hverv, herunder om der er grundlag for at gøre ansvar  

 gældende.
 Embedsværkets muligheder for at sige fra i forhold til  

 eventuelle ulovlige ordrer og embedsværkets varetagelse af embeder,  

 herunder om der er grundlag for at gøre ansvar gældende mod  

 ledende embedsmænd.
 Den kommunale revisions måde at fungere på og dens  

 reaktioner på Farum Kommunes dispositioner.
 Farum Kommunes aftaler med private virksomheder, sportsklubber m.v.  

 set i lyset af kommunalfuldmagten, konkurrenceregler og reglerne for  

 offentlige udbud m.v.
Tilsynsmyndighedernes rolle i sagen, dvs.
Tilsynsrådet og  

 Indenrigsministeriet.
 Som konklusion på undersøgelsen anmodes  

 kommissionen om at foretage en vurdering af, om der eventuelt er grundlag for  

 ændringer af love, administrative bestemmelser eller praksis, og om der  

 eventuelt foreligger grundlag for, at det offentlige søger nogen  

 draget til ansvar.
Bemærkninger til forslaget Forslagsstillerne er naturligvis  

 opmærksomme på, at der er undersøgelser i gang i Farum.  

 Dette skal naturligvis respekteres, både fordi de er i gang, og fordi  

 det er vigtigt at respektere den kompetencefordeling, der er på  

 området.
 Kommunalbestyrelsen i Farum har sat sin egen  

 undersøgelse i gang, bl.a. med henblik på at finde ud af,  

 hvordan kommunens økonomi rent faktisk er, og hvilke aftaler kommunen  

 har indgået med private virksomheder m.v.
Politiet har på baggrund af anmeldelser sat  

 undersøgelser i gang for at finde ud af, om der er begået  

 ulovligheder i henhold til straffeloven.
Ikke mindst er det vigtigt, at  

 undersøgelseskommissionen respekterer politiets undersøgelser  

 af eventuelle strafferetlige forhold, hvilket bl.a. indebærer, at  

 kommissionen naturligvis skal overlade sager til politiet, hvis kommissionen  

 støder på forhold, hvor der kan være mistanke om, at der  

 kan være foregået noget, der indebærer en  

 overtrædelse af straffeloven.
Tilsynsrådet i Frederiksborg Amt har gennem mange  

 år skullet forholde sig til klager fra kommunalbestyrelsesmedlemmer og  

 borgere i Farum Kommune over den måde, Farum Kommune blev forvaltet  

 på.
Endelig er Indenrigsministeriet også inddraget.
 Da formålet med den her foreslåede  

 undersøgelse både er at finde ud af, hvad der er sket eventuelt  

 med henblik på at gøre ansvar gældende, og at sikre mod,  

 at vi får lignende sager i fremtiden, er det efter forslagsstillernes  

 opfattelse vigtigt, at alle aspekter i Farumsagen undersøges til  

 bunds, og, som det er blevet udtrykt, at »alle sten bliver vendt«.
Den eneste form for undersøgelse, der er sat i  

 værk, og som skulle kunne komme til bunds i sagerne, er politiets  

 undersøgelser, da politiet via retskendelser kan få beslaglagt  

 materiale, på baggrund af hvilket der eventuelt kan rejses sigtelser.  

 De andre undersøgelser foregår alene på baggrund af  

 tilgængeligt skriftligt materiale eller andre oplysninger, der  

 umiddelbart kan indhentes.
Derfor er der i høj grad grænser for,  

 hvor grundigt man kan komme ned i sagerne, hvilket svækker  

 undersøgelsernes troværdighed med hensyn til at få belyst  

 alle aspekter.
Men skal vi lære af Farumsagen for at undgå  

 gentagelser, er det vigtigt, at der bliver lavet en undersøgelse, der  

 er bred, ved at den har alle væsentlige aspekter med, og som også  

 kan omfatte afhøringer under vidneansvar.
 Dertil kommer, at der er aspekter, f.eks. sager, der  

 vedrører Tilsynsrådets og Indenrigsministeriets håndtering  

 af sagen, som ikke inddrages i nogen af de igangsatte  

 undersøgelser.
Forslagsstillerne ønsker en undersøgelse i  

 henhold til lov om undersøgelseskommissioner af 2. juni 1999. Det er  

 forslagsstillernes opfattelse, at undersøgelseskommissionen kan  

 nedsættes i henhold til denne lov, hvor det i § 1 anføres:  

 »Justitsministeren kan nedsætte en kommission til at gennemføre  

 en undersøgelse af nærmere bestemte forhold af almenvigtig  

 betydning.
En sådan kommission skal nedsættes, hvis Folketinget  

 vedtager beslutning herom.« Forslagsstillerne er opmærksomme på, at det i  

 bemærkningerne til lovens § 1 anføres, »at det forhold, der skal  

 undersøges, som altovervejende hovedregel skal have tilknytning til  

 staten, f.eks. vedrøre statslige myndigheders sagsbehandling, herunder  

 sager om anvendelse af statslige midler«.
Da formålet med undersøgelsen bl.a. er at  

 undgå, at sager som Farumsagen gentages, og da undersøgelsen  

 derfor har interesse for hele samfundet, er det forslagsstillernes  

 opfattelse, at hele undersøgelsen falder ind under det, der i § 1  

 omtales som »forhold af almenvigtig betydning«.
Dertil kommer, at  

 undersøgelsen kan betragtes som led i statens tilsyn med  

 kommunerne.
I øvrigt kan det i den forbindelse være  

 relevant at henvise til Justitsministeriets notat - udarbejdet i samarbejde  

 mellem ministeriet, Lars Nordskov Nielsen, Torben Melchior og Jens Peter  

 Christensen - om anvendelsesområdet for loven, hvor det anføres,  

 at undersøgelseskommissioner »bør som altovervejende hovedregel  

 kun benyttes i tilfælde, hvor regeringen og/eller Folketinget har behov  

 for at få belyst nogle forhold, som har betydning for de opgaver, som  

 regeringen og/eller Folketinget udfører.
For at markere dette er det i  

 bestemmelsen fastsat, at det forhold, som det overvejes at undersøge,  

 skal have »almenvigtig betydning«.
Dette indebærer, at forholdet som  

 altovervejende hovedregel skal have tilknytning til staten, f.eks.  

 vedrøre statslige myndigheders sagsbehandling, herunder sager om  

 anvendelse af statslige midler.
En undersøgelse af private forhold vil  

 således normalt alene kunne tænkes, hvis den indgår som et  

 integreret element i en undersøgelse af statslige myndigheders  

 forhold.
Udtrykket »almenvigtig betydning« udelukker ikke, at der i helt  

 særlige tilfælde iværksættes en undersøgelse,  

 der (alene) vedrører kommunale forhold.« Et synspunkt, som ligger til  

 grund for opfattelsen af, hvilket anvendelsesområde lov om  

 undersøgelseskommissioner har, jf. betænkningen afgivet den 5.  

 maj 1999.
Formålet med undersøgelsen er, at lignende  

 sager ikke opstår i fremtiden.
For uanset, at forholdene i Farum  

 Kommune forekommer unikke, kunne nogle af de problemer, som er opstået  

 i Farum Kommune, godt opstå andre steder, uden at det ville være  

 så omfattende som i Farum Kommune.
Farumsagen vil muligvis give anledning til ændringer  

 i love, administrative regler m.v.
Men det er afgørende, at reaktionen  

 ikke bliver en overreaktion.
Derfor er det vigtigt, at Farumsagen  

 undersøges grundigt, så man derudfra kan vurdere, om de enkelte  

 aspekter i Farumsagen er helt unikke og ikke nødvendigvis skyldes  

 mangler i love, administrative regler m.v., eller om problemet i et vist  

 omfang skyldes mangler i love, administrative regler m.v., hvilket kan give  

 anledning til nye love eller administrative regler.
Men det er klart, at man  

 skal være varsom med at lave nye love, administrative regler m.v., som  

 vil komme til at virke generende for de kommuner, som aldrig kunne  

 drømme om at handle som Farum Kommune.
Derfor er det vigtigt at  

 få undersøgt, hvad der gik galt i Farum, og om der er behov for  

 ændringer i den kommunale styrelseslov m.v.
En forudsætning for, at det kommunale selvstyre kan  

 sikres, er bl.a., at tilsynsmyndighederne lever op til deres ansvar.
Tilsynet  

 skal bl.a. være med til at sikre, at der ikke sker misbrug af de  

 muligheder, der ligger i den kommunale styrelseslov.
Tilsynsmyndighederne  

 skal bl.a. sikre, at lovene overholdes, at mindretal i de kommunale råd  

 har deres fulde rettigheder, og at borgerne også sikres deres  

 rettigheder.
Siden den såkaldte tamilsag er der sket en  

 række præciseringer af embedsværkets forpligtelser, jf.  

 »DJØF s fagligt etiske regler« fra 1993, »Betænkning 1354« fra  

 1998, udredning »om offentligt ansatte chefers ansvar« af Jens Peter  

 Christensen fra 1998 og justitsministerens redegørelse til Folketinget  

 den 4. oktober 2001. Disse præciseringer har primært taget  

 udgangspunkt i statens embedsmænd.
Men de må formodes også  

 at gælde de kommunale embedsmænd, selv om der også  

 undertiden stilles spørgsmål herved, og selv om det  

 tilsyneladende ikke alle steder opleves sådan.
Det er  

 selvfølgelig vigtigt, at embedsmænd er loyale over for deres  

 arbejdsgivere, f.eks. ministre eller borgmestre/kommunalbestyrelser.
Men det  

 er lige så vigtigt, at embedsværket er loyalt over for sandheden  

 og ikke medvirker til »at videregive oplysninger, som er urigtige eller  

 vildledende«.
Uanset at kommunale embedsmænd må formodes at  

 arbejde under samme vilkår og ansvar som statens embedsmænd,  

 kunne noget tyde på, at nogle kommunale embedsmænd kan have  

 sværere ved at sige fra end statens embedsmænd.
Der er muligvis  

 også tvivl om, hvor de kommunale embedsmænd skal henvende sig,  

 hvis de mener, at grænsen er nået for, hvad de skal gøre,  

 eller hvad de skal lade sig udsætte for.
Her vil en undersøgelse  

   som foreslået   af Farumsagen givetvis kunne bidrage til at belyse de  

 problemer, som det kommunale embedsværk undertiden står over for.  

 Med den særlige karakter, som Farumsagen har, og med de konsekvenser,  

 sagen vil kunne få også for embedsværket i kommunerne, vil  

 Farumsagen passende kunne kaldes »den kommunale tamilsag«.
 Derfor er der mange principielle spørgsmål,  

 som det vil være vigtigt at få afklaret for at undgå, at  

 »Farum-sager« opstår i en eller anden udgave i fremtiden.
Det er derfor nødvendigt, at undersøgelsen  

 også inddrager beslutninger truffet af Farum Kommune ved  

 kommunalbestyrelsen eller borgmesteren og afgørelser truffet af  

 forvaltningen, idet man dog i den forbindelse også skal være  

 opmærksom på, at Farum Kommune har sat sin egen  

 undersøgelse i gang.
Det er ligeledes nødvendigt at  

 undersøge Farum Kommunes aftaler med private virksomheder og  

 foretagender.
Det betyder, at der skal være adgang til at  

 undersøge forhold vedrørende private virksomheder, som kommunen  

 har samarbejdet med.
Dette vil formentlig være nødvendigt for at  

 finde ud af relationerne mellem Farum Kommune, Farum Boldklub og en  

 række virksomheder, som har arbejdet for Farum Kommune og sponsoreret  

 Farum Boldklub.
Det samme kan gælde andre sportsklubber i Farum.
 Endelig er det nødvendigt at undersøge,  

 hvilken rolle Tilsynsrådet i Frederiksborg Amt og Indenrigsministeriet  

 har spillet bl.a. med henblik på at vurdere, om tilsynet eller  

 ministeriet kunne have eller burde have været mere aktivt for at  

 undgå, at Farumsagen udviklede sig så vidt, som tilfældet  

 har været.
 Som konklusion på undersøgelsen  

 foreslås det, at undersøgelseskommissionen anmodes om at  

 foretage en vurdering af, om der eventuelt er grundlag for ændringer af  

 love, administrative bestemmelser eller praksis, og om der eventuelt  

 foreligger grundlag for, at det offentlige søger nogen draget til  

 ansvar, sådan som der er mulighed for i henhold til § 4 i lov om  

 undersøgelseskommissioner.
Skriftlig fremsættelse Aage Frandsen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kommission til  

 undersøgelse af Farumsagen.
(Beslutningsforslag nr.
B 84).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
