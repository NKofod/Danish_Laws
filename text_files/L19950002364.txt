Der er den 1. juni 1994 i København indgået en aftale mellem Danmark og Ukraine om samarbejde på miljøområdet.
 Aftalen har følgende ordlyd:
AFTALE MELLEM MILJØMINISTERIET, DANMARK OG MINISTERIET FOR MILJØBESKYTTELSE, UKRAINE OM SAMARBEJDE PÅ MILJØOMRÅDET Miljøministeriet, Danmark, og Ministeriet for Miljøbeskyttelse, Ukraine,  

 herefter benævnt »Parterne«, er enedes om følgende:
Artikel 1 Parterne vil udvikle og fremme samarbejdet om særlige projekter vedrørende  

 overførsel af viden og teknologi på miljøbeskyttelsesområdet.
 Samarbejdet baseres på direkte bilateralt samarbejde mellem de involverede  

 myndigheder og andre interesserede parter, herunder virksomheder,  

 institutioner og organisationer, fonde og private borgere.
Artikel 2 Samarbejdet vil især omfatte emnerne:
- træning og uddannelse - energi og miljø - industri og affald - vandmiljø og grundvandsbeskyttelse - landbrug og miljø - naturbeskyttelse - økonomiske og administrative forhold vedrørende miljøbeskyttelse - jordforurening - miljømonitering, herunder systemer til monitering af radioaktiv stråling  

 med særlig vægt på implementering af systemer for tidlig varsling af  

 eventuelle strålingsuheld svarende til vesteuropæisk standard.
 Projekter udenfor de anførte emner vil ligeledes kunne komme i  

 betragtning.
Projekter der sigter på at forebyggge skadelige virkninger på miljøet,  

 eller afhjælpe allerede eksisterende miljøproblemer, er omfattet af denne  

 aftale.
På miljøbeskyttelsesområdet vil der blive lagt særlig vægt på at  

 introducere og udbrede anvendelsen af ny teknologi, der kan reducere  

 forurening af miljøet.
Artikel 3 Miljøsamarbejdet mellem Parterne kan finde sted gennem:
- fælles projekter og programmer, - udveksling af information og dokumentation, - konferencer, konsultationer, seminarer og ekspert-møder, - udveksling af specialister og personer til træningsophold, Artikel 4 Indenfor rammerne af denne aftale kan der etableres særlige aftaler om  

 samarbejde vedrørende programmer og/eller projekter på  

 miljøbeskyttelsesområdet mellem danske og ukrainske virksomheder,  

 institutioner og organisationer.
Artikel 5 Med henblik på at sikre en effektiv gennemførelse af denne aftales  

 bestemmelser, nedsætter Parterne en permanent dansk-ukrainsk arbejdsgruppe.  

 Arbejdsgruppen vil samtidig være forum for drøftelse af miljøspørgsmål, der  

 ikke er relateret til specifikke projekter.
Møder i arbejdsgruppen vedrørende emner af gensidig interesse afholdes i  

 Danmark eller Ukraine efter behov.
Disse møder vil, om nødvendigt, behandle  

 specifikke projekter.
Artikel 6 Udgifter til rejser i forbindelse med eksperters deltagelse i  

 arbejdsgruppens møder afholdes af den sendende part med mindre andet aftales  

 i hvert enkelt tilfælde.
Udgifter til ophold og transport i værtslandet  

 afholdes af værtslandet.
 Regelmæssige møder i den dansk-ukrainske arbejdsgruppe fastlægges efter  

 forudgående overenskomst mellem Parterne.
Artikel 7 Alle yderligere drøftelser, der måtte være nødvendige for gennemførelsen  

 af denne aftale, varetages for Danmark af Miljøministeriet i København og for  

 Ukraine af Ministeriet for Miljøbeskyttelse i Kiev, der hver især bemyndiger  

 sine repræsentanter.
Artikel 8 Bestemmelserne i nærværende aftale vedrører ikke forpligtelser som hver af  

 Parterne tidligere måtte have påtaget sig overfor anden side.
Artikel 9 Denne aftale træder i kraft ved underskrift og forbliver i kraft i 5 år.  

 Aftalen kan fornys eller ændres efter skriftlig overenskomst mellem Parterne.
 Underskrevet i København d. 1. juni 1994, i 2 eksemplarer, hver på  

 henholdsvis dansk, ukrainsk og engelsk, idet der er enighed om, at den  

 engelske version vil være bestemmende.
