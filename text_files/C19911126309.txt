Efter normalpolitivedtægtens § 48 må offentlige forlystelser, herunder  

 såkaldte »elastik-spring«, ikke finde sted uden politiets  

 tilladelse.
Nærmere regler om udstedelse af sådanne tilladelser findes i  

 Justitsministeriets cirkulære nr. 16 af 4. februar 1988 om offentlige  

 forlystelser.
 På baggrund af hidtidige erfaringer må det antages, at der i forbindelse  

 med mange sommerarrangementer m.v. vil blive indgivet ansøgninger til  

 politiet om tilladelse til afholdelse af forlystelser med  

 »elastik-spring«.
 I den anledning skal Justitsministeriet henlede opmærksomheden på, at der  

 efter § 14 i forlystelsescirkulæret som betingelse for at meddele tilladelse  

 til opstilling af forlystelser med »elastik-spring«, inden  

 forlystelsesapparatet tages i brug, skal forevises en godkendelse i form af  

 en attesteret tilsynsbog i henhold til cirkulærets §§ 22-25, samt en police  

 og præmiekvittering til dokumentation for, at de i cirkulærets § 27 nævnte  

 forsikringer er tegnede.
Efter § 20 i cirkulæret kan politiet godkende sådanne særlige  

 forlystelsesapparater.
Godkendelsen skal efter § 22 være skriftlig og angive  

 de betingelser, der af sikkerhedsmæssige grunde stilles med hensyn til  

 apparatets konstruktion, opstilling og anvendelse, jf. § 21, stk. 2.
Efter § 21, stk. 2, skal ansøgning om godkendelse af et sådant  

 forlystelsesapparat vedlægges en erklæring fra Dantest eller Dansk  

 Teknologisk Institut om at apparatet, herunder en eventuel kran, er synet til  

 sikring af, at benyttelsen ikke frembyder fare for publikum eller det  

 personale, som skal betjene det.
Erklæringen skal angive de betingelser, der  

 af sikkehedsmæssige grunde stilles med hensyn til apparatets konstruktion,  

 opstilling og anvendelse.
 Justitsministeriet skal endvidere henlede opmærksomheden på, at såfremt  

 forlystelsesapparatet efter den første godkendelse eller efter et senere syn  

 flyttes til et andet sted, skal politiet på stedet, inden apparatet tages i  

 brug, konstatere, om det er forsvarligt vedligeholdt eller opstillet.  

 Politiet kan i den forbindelse kræve apparatet synet af en sagkyndig, jf.  

 cirkulærets § 24.
 Justitsministeriet skal endelig anmode politiet om ved regelmæssig kontrol  

 at påse, at samtlige vilkår for en tilladelse til at opsætte forlystelser med  

 »elastik-spring« overholdes, og om øjeblikkeligt at gribe ind om  

 fornødent ved lukning af forlystelsen, såfremt det konstateres, at vilkårene  

 ikke overholdes.
 P.M.V.
