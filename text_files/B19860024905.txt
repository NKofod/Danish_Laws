 I henhold til § 12 i lov nr. 79 af 8. marts 1978 om arbejdsskadeforsikring  

 og i henhold til § 75 og § 84 i lov nr. 681 af 23. december 1975 om  

 arbejdsmiljø samt efter forhandling med arbejdsministeren fastsættes:
 § 1.  Læger og tandlæger, der gennem deres erhverv  

 konstaterer eller får mistanke om, at en person har pådraget sig en formodet  

 eller konstateret arbejdsbetinget lidelse eller på anden måde har pådraget  

 sig helbredsmæssige ulemper af skadelige påvirkninger i arbejdet, skal  

 anmelde dette til direktoratet for arbejdstilsynet og sikringsstyrelsen.
Stk. 2.  Anmeldepligten påhviler enhver læge og  

 tandlæge, uanset om den pågældende er praktiserende, ansat på sygehus, klinik  

 eller anden institution eller i bedriftssundhedstjenesten.
På sygehuse og  

 klinikker m.v. påhviler anmeldepligten dog alene den ledende læge eller  

 tandlæge på hver afdeling.
 § 2.  Anmeldepligten bortfalder, såfremt lægen eller  

 tandlægen har sikret sig, at tilfældet allerede er anmeldt til arbejdsgivers  

 forsikringsselskab eller til direktoratet for arbejdstilsynet og  

 sikringsstyrelsen.
 § 3.  Anmeldelse indsendes, så snart lægen eller  

 tandlægen er blevet bekendt med lidelsen m.v. og den formodede sammenhæng med  

 arbejdet, jfr. § 1.
Stk. 2.  Anmeldelse sker på en særlig blanket, der er  

 udfærdiget af arbejdstilsynet og sikringsstyrelsen.
Blanketten udleveres af  

 disse myndigheder og kommunens social- og sundhedsforvaltning.
Blanketten  

 sendes til direktoratet for arbejdstilsynet/ sikringsstyrelsen under en  

 særlig fælles postboxadresse.
 Stk. 3.  Anmeldelsen honoreres uden indsendelse af  

 regning efter den takst, der til enhver tid er fastsat af sikringsstyrelsen  

 og arbejdstilsynet.
 § 4.  Undladelse af at indgive anmeldelse efter § 1,  

 stk. 1, jfr. § 3, stk. 1, straffes med bøde, jfr. arbejdsmiljølovens § 84.
 Stk. 2.  Henvendelse til anklagemyndigheden vedrørende  

 tiltale foretages af direktoratet for arbejdstilsynet eller arbejdstilsynets  

 kredse.
 § 5.  Bekendtgørelsen træder i kraft den 1. juli 1986.
 Stk. 2.  Samtidig ophæves arbejdsministeriets  

 bekendtgørelse nr. 318 af 2. november 1964 om lægers anmeldelse af  

 erhvervssygdomme og socialministeriets bekendtgørelse nr. 148 af 30. marts  

 1978 om lægers og tandlægers pligt til at anmelde arbejdsbetingede sygdomme  

 til sikringsstyrelsen.
