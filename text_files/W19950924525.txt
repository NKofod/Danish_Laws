Ankestyrelsens principafgørelse T-1-95 om ferie - fritstilling - arbejdskrav - lønmodtagerforhold i arbejdsretlig forstand - afspadsering - delpension - forudgående arbejde Resume:
Fritstillingsperiode uden arbejde for arbejdsgiveren kunne ikke indgå ved opgørelsen af de nødvendige 9 måneders forudgående arbejde før overgangen til delpension.
Ankestyrelsen lagde vægt på, at der ikke i fritstillingsperioden blev udført reelt, fysisk faktisk arbejde for arbejdsgiveren.
 Et arbejde i fritstillingsperioden for en anden arbejdsgiver, hvor der blev udført fysisk faktisk arbejde, men hvor der ikke blev udbetalt løn, kunne heller ikke indgå.
 Ferie og afspadsering i fritstillingsperioden skulle medtages ved beregningen af 9-måneders perioden.
 Efter en konkret vurdering fandt Ankestyrelsen, at betingelsen om 9 måneders arbejde som lønmodtager inden for de sidste 12 måneder før overgang til delpension, var opfyldt.
 Love:
Lov om delpension - lovbekendtgørelse nr. 226 af 5. april 1991 - § 2, stk. 1, nr. 4 Sagsfremstilling:
I januar 1992 blev der indgået en aftale om, at ansøgeren skulle ophøre med at arbejde fra samme dag og fratræde den 5. august 1992. Indtil dette tidspunkt skulle hun være frit stillet.
Det almindelige opsigelsesvarsel var 5 måneder.
Der ville blive udbetalt løn i 5 måneder (perioden 1. februar 1992 til 30. juni 1992). Herefter skulle der afvikles 5 ugers ferie.
Restferie optjent i 1990 skulle afvikles i perioden 1. februar 1992 til 1. maj 1992, ligesom merarbejdstimer fra 1991 skulle afvikles i tjenestefrihedsperioden.
 Restferien udgjorde 44 timer, og det var oplyst, at pågældende havde 190 merarbejdstimer til gode, som skulle afspadseres med et tillæg på 50%, svarende til ialt 285 afspadseringstimer.
 I ansøgningen om delpension var det anført, at pågældende fra den 1. august 1992 arbejdede i sin ægtefælles virksomhed.
Pågældende havde oplyst, at hun både før og efter indgåelsen af aftalen om fritstilling havde kontaktet kommunen for at sikre sig, at hun ville kunne få delpension, når hun fra den 1. januar 1993 opfyldte den aldersmæssige betingelse herfor.
Ansøgeren blev bibragt det indtryk, at der ikke skulle være problemer.
Først efter at pågældende havde nedsat sin arbejdstid fra den 1. januar 1993 (også med kommunens indforståelse) blev der sat spørgsmålstegn ved, om kravet til beskæftigelse forud for overgangen til delpension var opfyldt.
Da ansøgeren blev klar over problemstillingen med arbejdskravet, anførte hun over for kommunen, at hun rent faktisk havde arbejdet i ægtefællens forretning hele tiden siden arbejdsophøret, men først havde fået løn fra den 1. august 1992.
Kommunen meddelte den 4. juni 1993, at ansøgeren ikke var berettiget til delpension, da der kun kunne dokumenteres arbejde i 5 måneder.
Kommunen anså ikke arbejdet i ægtefællens forretning forud for den 1. august 1992 for dokumenteret.
 Ankenævnet tiltrådte kommunens afgørelse.
 Nævnet lagde til grund, at ansøgeren ikke reelt havde udført arbejde på den tidligere arbejdsplads i fritstillingsperioden, hvilket er en betingelse for, at perioden kan medregnes ved opgørelsen af arbejdskravet i delpensionslovens § 2, stk. 1, nr. 4.
 Nævnet lagde endvidere til grund, at det efter det foreliggende ikke var tilstrækkeligt godtgjort, at ansøgeren havde arbejdet som lønmodtager i ægtefællens forretning fra den 1. april 1992 til den 30. juni 1992.
 I anken blev det bl.a. gjort gældende, at det under forhandlingerne om fritstillingsaftalen havde været helt klart for alle parter, at det var meningen, at pågældende skulle søge delpension, når der aldersmæssigt blev mulighed for det, og at en periode med fritstillelse tæller som arbejde, når det drejer sig om arbejdsløshedsdagpenge.
 Det blev også anført, at hvis nævnets afgørelse blev fastholdt, måtte organisationerne overveje, om man kan indgå på og medvirke til ellers rimelige fratrædelsesordninger, der er i både arbejdsgivers og lønmodtagers interesse og har vundet stor udbredelse.
 Efter indankningen indsendte pågældendes revisor tal for omsætningen i ægtefællens virksomhed i 1992, opgjort måned for måned og med ansøgerens salgstal udspecificeret.
 Sagen blev behandlet i principielt møde til afklaring af, om en fritstillingsperiode uden arbejde for arbejdsgiveren kunne indgå i beregningen efter delpensionslovens § 2, stk. 1, nr. 4, hvorefter retten til delpension er betinget af, at modtageren inden for de sidste 12 måneder før overgangen til delpension har arbejdet som lønmodtager her i landet eller på dansk skib i mindst 9 måneder.
 Afgørelse:
 Ansøgeren havde ret til delpension fra den 1. januar 1993.
 Efter delpensionslovens § 2, stk. 1, nr. 4, er retten til delpension betinget af, at modtageren inden for de sidste 12 måneder før overgangen til delpension har arbejdet som lønmodtager her i landet eller på dansk skib i mindst 9 måneder.
Ankestyrelsen fandt på grundlag af bemærkninger til lovforslaget, at kun reelt, fysisk faktisk arbejde som lønmodtager kunne indgå ved beregningen af 9-måneders perioden.
En fritstillingsperiode uden arbejde for arbejdsgiveren kunne således ikke indgå i beregningen.
Ved vurderingen af ansøgerens ret til delpension lagde Ankestyrelsen til grund, at pågældende havde arbejdet som lønmodtager i januar måned 1992 og i perioden 1. august 1992 til 31. december 1992, og at hun i fritstillingsperioden op til den 1. august 1992 havde afholdt lovmæssigt optjent ferie samt afspadsering i 514 timer, svarende til 3,2 måneder beregnet på grundlag af et månedligt antal arbejdstimer på 160,33.
 Ansøgeren opfyldte derfor betingelsen i delpensionslovens § 2, stk. 1, nr. 4, om 9 måneders arbejde som lønmodtager inden for de sidste 12 måneder før overgangen til delpension.
 Ankestyrelsen fandt ikke, at arbejdet i ægtefællens virksomhed i perioden 1. februar 1992 til 1. august 1992 opfyldte kravet i delpensionslovens § 2, stk. 1, nr. 4, om arbejde som lønmodtager, da ansøgeren ikke modtog løn før den 1. august 1992.
 Ankestyrelsen ændrede således ankenævnets afgørelse.
 Ankestyrelsen behandlede ikke spørgsmålet om betydningen af, at ansøgeren eventuelt var blevet mangelfuldt vejledt af kommunen.
