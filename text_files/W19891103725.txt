 Antaget, at en systematisk udlevering af månedsindberetninger fra  

 virksomheder til en arbejdsgiverforening vedrørende personalets  

 aflønningsforhold må antages at stride mod lov om private registre m.v. § 4,  

 stk. 2.
 Registertilsynet blev af et ministerium anmodet om en udtalelse om,  

 hvorvidt en bestemt kreds af virksomheders systematiske indsendelse af  

 månedsindberetninger vedrørende kontrolpersonalets timeforbrug til en  

 arbejdsgiverforening var i overensstemmelse med registerlovgivningen.
Det fremgik af sagen, at kontrolpersonalet var ansat og aflønnet af en  

 offentlig myndighed og gjorde tjeneste på de enkelte virksomheder.  

 Kontrolpersonalet udarbejdede hver måned en indberetning over timeforbruget.  

 Månedsindberetningerne skulle attesteres af virksomhederne og indsendtes  

 herefter til ansættelsesmyndigheden til brug for lønudbetalingen.
Denne  

 myndighed krævede herefter refusion for den udbetalte løn hos virksomhederne  

 efter en nærmere fastlagt procedure.
 Arbejdsgiverforeningen oplyste over for Registertilsynet, at foreningen  

 agtede at indsamle månedsindberetninger fra medlemsvirksomheder.
 Formålet hermed var at kontrollere, at medlemsvirksomhederne forstod  

 overenskomstens betalingsregler korrekt, således at der ikke udbetaltes  

 større beløb end angivet i overenskomsten.
 Sagen blev behandlet på et møde i  Registerrådet, og Registertilsynet  

 udtalte herefter bl.a., at det fremgår af bemærkningerne til lovens § 4, at  

 det vil være et naturligt led i den normale drift af erhvervsvirksomheder  

 m.v. at videregive oplysninger til brancheorganisationer til brug ved ydelse  

 af serviceforanstaltninger og varetagelse af fællesinteresser for branchen.
 Registertilsynet fandt, at en systematisk udlevering af  

 månedsindberetninger fra virksomheder til arbejdsgiverforeningen indeholdende  

 oplysninger om kontrolpersonalets aflønningsforhold, ikke kan antages at være  

 et naturligt led i driften af virksomhederne, således at den systematiske  

 videregivelse må antages at stride mod lov om private registre m.v. § 4, stk.  

 2.
 Registertilsynet havde herved bl.a. lagt vægt på, at  

 arbejdsgiverforeningen ville få udleveret et betragteligt antal kopier af  

 månedsindberetninger, hvori der nødvendigvis ikke var problemer med  

 overholdelsen af overenskomstreglerne.
 Registertilsynet bemærkede i den forbindelse, at i det omfang den  

 systematiske videregivelse af månedsindberetninger havde til formål at belyse  

 en generel problemstilling, fandt Registertilsynet, at dette formål kunne  

 tilgodeses i tilstrækkelig grad ved videregivelse af månedsindberetningerne i  

 anonymiseret form.
 Registertilsynet udtalte imidlertid endvidere, at videregivelse fra  

 virksomhederne af månedsindberetninger til en arbejdsgiverforening i konkrete  

 tilfælde med henblik på afklaring af enkeltstående spørgsmål om overholdelsen  

 af overenskomstreglerne må anses for at være et naturligt led i den normale  

 drift af virksomhederne, således at videregivelse i disse tilfælde uden  

 indhentet samtykke fra den registrerede ikke kan antages at stride mod  

 bestemmelserne i lov om private registre m.v. § 4, stk. 2.
 (* 1) Registertilsynets årsberetning 1989.
