Ligebehandlingsnævnets afgørelse om køn - adgangsbegrænsning - ej medhold Et diskotek afholdte en julefrokost for piger.
Da julefrokosten foregik samme tid, sted og med samme vilkår som diskotekets herrejulefrokost, fandt nævnet, at indklagede ikke havde handlet i strid med ligestillingsloven.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at et diskotek holdt en pigejulefrokost.
Ligebehandlingsnævnets afgørelse Det var ikke i strid med ligestillingsloven, at indklagede holdt en pigejulefrokost.
Sagsfremstilling Det indklagede diskotek består af Club X og Y.
Det fremgår af indklagedes hjemmeside, at "Tiden er kommet til årets pigejulefrokost 2013 Lørdag d. 14/12 kl. 18.30 byder X på julehygge for alle pengene.
Ja prisen er faktisk blot 99,- X er pyntet efter alle kunstens regler, og bordet er dækket med lækker julemad, vin og farverige drinks. . . . . . . Skynd dig at købe billet - der er KUN 100 billetter til salg.
Aftenen er selvfølgelig KUN for piger! . . . . . ." Tilsvarende fremgik det, at "Tiden er kommet til årets herrejulefrokost 2013 Lørdag d. 14/12 kl. 18.30 byder Y på julehygge for alle pengene.
Ja prisen er faktisk blot 99,- Y er pyntet efter alle kunstens regler, og bordet er dækket med lækker julemad, øl og snaps . . . . . . Skynd dig at købe billet - der er KUN 100 billetter til salg.
Som titlen skriver er aftenens julefrokost KUN for mænd! . . . . . ." Parternes bemærkninger Klager henviser til, at indklagede ville holde "pigemiddag" den 14. december 2013, hvor de ikke ville lukke drenge ind.
Indklagede er forundret over klagen, idet der den 14. december 2013, hvor der blev holdt pigejulefrokost, var en herrejulefrokost på samme etage.
De jo julefrokoster blev holdt samme tid og sted og med samme mad og drikke.
 Der var i alt 63 deltagere, 33 piger og 30 drenge.
Ligebehandlingsnævnets bemærkninger og konklusion Formålet med ligestillingsloven er blandt andet at fremme ligestilling mellem kvinder og mænd, herunder lige integration, lige indflydelse og lige muligheder i alle samfundets funktioner.
Ligestillingsloven forbyder direkte og indirekte forskelsbehandling på grund af køn i forbindelse med levering af varer og tjenesteydelser.
Princippet om ligebehandling uanset køn er dog ikke til hinder for forskelsbehandling af det ene køn, hvis dette er begrundet i et legitimt formål, og midlerne til at opfylde dette formål er hensigtsmæssige og nødvendige.
 Princippet om ligebehandling af kvinder og mænd indebærer desuden ikke, at der altid skal leveres faciliteter til mænd og kvinder på fælles grundlag, når blot de ikke leveres på gunstigere betingelser til det ene køn.
Det fremgår af indklagedes oplysninger, at der både blev holdt en julefrokost for kvinder og en julefrokost for mænd.
De to julefrokoster blev holdt samtidig og på samme adresse.
Prisen for at deltage var ens for begge køn, og indholdet i de to julefrokoster var stort set det samme.
 Ligebehandlingsnævnet finder på denne baggrund, at det ikke var i strid med ligestillingsloven, at indklagede holdt en julefrokost kun for kvinder.
 Klager får derfor ikke medhold i klagen.
