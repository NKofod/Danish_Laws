 Justitsministeriet fastsætter følgende om bilinspektørernes bistand ved  

 undersøgelser i anledning af færdselsuheld:
I.
Anmodning om bilinspektørens bistand.
§ 1.  Erklæring fra bilinspektøren indhentes som  

 hovedregel kun ved færdselsuheld, hvor motordrevne køretøjer har været  

 impliceret.
Der gælder herom følgende retningslinier:
 1. Såfremt politiet anser det for nødvendigt, at der  

 til brug ved afgørelsen af strafspørgsmålet foreligger en erklæring fra  

 bilinspektøren om de implicerede køretøjers placering, hastighed m.v.  

 umiddelbart før uheldet, anmodes bilinspektøren om en udtalelse herom.
 2. Bilinspektøren bør anmodes om at foretage en  

 undersøgelse af køretøjer impliceret i færdselsuheld, såfremt politiet efter  

 en foreløbig undersøgelse skønner, at der kan foreligge ikke uvæsentlige  

 mangler ved køretøjerne, eller at forhold vedrørende køretøjerne i øvrigt,  

 herunder f.eks forkert læsning, kan have været medvirkende årsag til uheldet.  

 En undersøgelse bør også foretages, såfremt føreren af et motorkøretøj gør  

 gældende, at uheldet skyldes særlige tekniske forhold (for eksempel pludselig  

 svigten af styretøj eller bremser), og dette ikke straks kan afvises.
3. Der kan være anledning til at søge bilinspektørens  

 bistand i tilfælde, hvor uheldige afmærknings- eller vejforhold (vejbygning,  

 vejbelægning, oversigtsforhold m.v.) kan have medvirket til uheldet eller  

 dets omfang.
Særlig grund hertil kan foreligge, hvor der på den pågældende  

 vejstrækning tidligere er indtruffet færdselsuheld, uden at det er  

 konstateret, om forhold af den nævnte art har haft indvirkning på uheldene.  

 Bilinspektøren bør i sådanne tilfælde have politiets akter vedrørende  

 uheldene til gennemsyn.
4. Yderligere kan der være anledning til at indhente  

 en erklæring fra bilinspektøren, hvor politiet skønner, at en uhensigtsmæssig  

 konstruktion af dele på et køretøj, der har været impliceret i et  

 færdselsuheld, kan have medvirket til uheldet eller dets omfang.
Dette kan  

 for eksempel være tilfældet, når der er sket »saksning« af vogntog,  

 når bremser eller styretøj har svigtet, når beslag, fremspringende dele eller  

 skarpe kanter har medført skader, eller der er formodning om  

 kulilteforgiftning.
 5. Uanset foranstående indhentes erklæring fra  

 bilinspektøren altid, når uheldet har medført dødsfald eller personskade af  

 livsfarlig karakter.
Stk.2.  Politiets henvendelse til bilinspektøren sker i  

 dennes arbejdstid.
Er uheldet sket uden for normal arbejdstid og omfattet af  

 stk. 1, nr. 1 eller 5, og en eventuel undersøgelse ikke uden skade kan  

 udsættes til næste arbejdsdag, tilkaldes bilinspektøren dog så vidt muligt  

 straks efter uheldet.
Dette gælder også, hvis et køretøj, som ønskes  

 undersøgt i forbindelse med et færdselsuheld, agtes anvendt til fortsat  

 kørsel umiddelbart efter uheldet.
Stk.3.  I de tilfælde, der er nævnt i stk. 1, nr. 1,3 og  

 5, påbegyndes køretøjsundersøgelsen på uheldsstedet.
I øvrigt foretages  

 undersøgelsen enten på uheldsstedet eller på en egnet undersøgelsesplads,  

 jfr.§ 6.
II.
Samarbejdet mellem politiet og bilinspektøren.
 § 2.  Skal bilinspektørens køretøjsundersøgelse efter  

 det ovenfor anførte ske på uheldsstedet, og forholdene på stedet  

 nødvendiggør, at køretøjerne fjernes fra kørebanen inden bilinspektørens  

 ankomst, bør politiet sørge for en omhyggelig afmærkning af køretøjernes  

 placering på vejbanen.
 § 3.  Hvis bilinspektøren - som resultat af sine  

 undersøgelser eller af andre grunde - skønner, at en nærmere undersøgelse af  

 hændelsesforløbet er påkrævet, bør han gøre politiet opmærksom herpå.
 § 4.  Såfremt politiet har forladt uheldsstedet inden  

 bilinspektørens ankomst, eller køretøjsundersøgelsen foretages uden for  

 uheldsstedet, benytter politiet ved anmodning om bilinspektørens bistand en  

 særlig blanket med oplysninger om uheldet og angivelse af, om særlige forhold  

 ønskes undersøgt.
III.
Inddragelse af nummerplader.
 § 5.  Opmærksomheden henledes på bestemmelsen i § 23,  

 stk. 2,jfr.stk.1,i justitsministeriets bekendtgørelse af 24. marts 1966 om  

 registrering af motorkøretøjer m.v., hvorefter politiet i tilfælde af, at et  

 køretøj på grund af færdselsuheld er kommet i en sådan stand, at det ikke  

 forsvarligt vil kunne benyttes, kan inddrage nummerpladerne på stedet.
IV.
Omfanget af bilinspektørens undersøgelse.
§ 6.  I de tilfælde, der er nævnt i § 1, stk.1, nr.  

 1,2,4 og 5, foretages en fuldstændig undersøgelse af køretøjet for at afgøre,  

 om det før uheldet var i forsvarlig stand.
Hvis det skønnes af betydning for  

 sagen at foretage en mere gennemgribende undersøgelse, end det er muligt på  

 uheldsstedet, kan køretøjet indbringes til bilinspektørens synshal eller til  

 et værksted til nøjere undersøgelse og eventuel adskillelse af køretøjets  

 dele, såsom hjul,styretøj,bremser,plader og sidepaneler.
Stk. 2.  Med henblik på bedømmelse af køretøjets styre-  

 og bremseegenskaber skal der foretages en køreprøve med køretøjet, medmindre  

 beskadigelser eller mangler udelukker dette.
Køretøjet skal så vidt muligt  

 bringes i køreklar stand med henblik på køreprøven, og hvis dette ikke kan  

 gøres af bilinspektøren på uheldsstedet med det forhåndenværende værktøj,  

 f.eks ved udskiftning af et hjul, foretages arbejdet i synshallen eller på et  

 værksted, eventuelt efter tilkaldelse af en mekaniker.
Da afsætning af  

 bremsespor svarende til de på uheldsstedet fundne med samme eller et  

 tilsvarende køretøj normalt er det sikreste middel til at fastslå hastighed  

 før bremsningens begyndelse, bør tillige en sådan prøve foretages, såfremt  

 bilinspektøren finder det muligt og forsvarligt.
Prøverne bør foretages af  

 bilinspektøren.
V.
Udfærdigelse af bilinspektørens erklæring.
§ 7.  Bilinspektørens erklæring om  

 køretøjsundersøgelsen affattes i almindelighed på en særlig blanket.
Har  

 politiet benyttet den særlige rekvisitionsblanket til bilinspektøren,  

 udfyldes også denne blanket og returneres til politiet.
Der må kun anvendes  

 en sådan skrivemåde og sådanne tekniske udtryk, at erklæringen kan forstås og  

 benyttes også af personer, der ikke er teknisk sagkyndige.
Stk. 2.  Samtlige mangler (defekter, der var til stede  

 inden uheldet) skal beskrives og karakteriseres så udførligt og  

 fyldestgørende, at de, der skal anvende erklæringen, kan bedømme deres  

 betydning.
Samtlige beskadigelser (defekter, der er opstået ved uheldet) skal  

 anføres i den dertil bestemte rubrik.
Er der tvivl om, hvorvidt en defekt har  

 været til stede inden uheldet eller først er opstået ved uheldet, skal dette  

 anføres.
 Stk. 3.  Blanketten skal ikke indeholde bilinspektørens  

 udtalelse om det antagelige hændelsesforløb, herunder om parts- eller  

 vidneforklaringer stemmer med konstaterede beskadigelser eller mærker på  

 køretøjerne og eventuelle spor på vejen eller i terrænet, men hvis  

 bilinspektøren ved undersøgelsen bliver opmærksom på forhold, der skønnes af  

 betydning i denne henseende, bør han gøre politiet opmærksom herpå.Hvis  

 bilinspektøren afæskes udtalelse om hændelsesforløbet, afgives besvarelsen  

 som en selvstændig erklæring.
 § 8.  Om udfyldelse af blanketten vedrørende  

 køretøjsundersøgelsen gælder følgende (numrene refererer til numrene på  

 blanketten):
 1. Mærke og art.
Udfyldes i overensstemmelse med den praksis, der anvendes ved  

 registrering.
I tvivlstilfælde angives køretøjets årgang omtrentlig.
 2. Belastning.
 Belastningen anføres altid, også i tilfælde, hvor det synes uden betydning  

 for sagen.
 Hvis belastningens størrelse er skønnet, må dette anføres.
Såfremt belastningen skønnes at have uheldig indflydelse på køreegenskaber  

 eller bremsevirkning, bør dette anføres.
Bemærkning herom kan eventuelt  

 anføres i rubrik 10.
 Endvidere anføres, hvis læsningen er foretaget på en sådan måde, at der er  

 fare for, at læsset helt eller delvis kan skride eller falde af.
 3. Styreapparat.
Hvis ratslør er anført som en mangel, må det fremgå, hvad der har bevirket  

 ratsløret.
Ratsløret angives dels i grader, dels i cm målt på rattets  

 omkreds.
Det bemærkes, hvor meget tilladt ratslør andrager på det undersøgte  

 køretøj.
 Til supplering af, hvad der anføres i rubrikken »manglernes betydning  

 for styresikkerheden«, bør beskrives, hvilke faremomenter de påviste  

 mangler efter bilinspektørens erfaring indebærer.
 Der bør gives en vurdering af, om mangler, der i sig selv må forekomme  

 mindre væsentlige, må antages at være af betydning i forbindelse med andre  

 mangler.
 4. Bremser.
 Hvis det ikke er umiddelbart indlysende også for ikke teknisk sagkyndige,  

 må betydningen af og faren ved andre konstaterede mangler end nedsat  

 bremseevne anføres, for eksempel mangler bestående i, at det er nødvendigt at  

 træde to eller flere gange på fodbremsen, før den virker tilstrækkelig  

 effektivt, at fodbremsepedalen kan trædes i bund, selv om bremseevnen ikke  

 derved nedsættes, at pedal eller greb har for stor eller for lille vandring,  

 eller at pedalen er skæv eller glat.
 5. Bemærkninger til eventuel køre- og bremseprøve.
For køretøjer med trykluft- eller vakuumbremse (forstærker) bør  

 bremseevnen måles ved hjælp af bremseskriver.
I andre tilfælde vil det  

 normalt være tilstrækkeligt at bremseevnen bestemmes ved brug af  

 »Tapley« eller »Dynometer«.
Det skal altid oplyses, på  

 hvilken måde bremseevnen er målt, og eventuelt bremseskriverdiagram skal  

 vedlægges.
Ligeledes må det anføres, hvis unormal funktionstid har været  

 medvirkende årsag til forringet bremseevne.
Endvidere skal det bemærkes,  

 hvorvidt bremsefordelingen er korrekt, eller om den giver anledning til  

 udskridning.
 Er der særlige bemærkninger med hensyn til funktionstid, anføres dette i  

 bemærkningerne.
 Vejens og førets tilstand samt vejens hældning m.v. bør angives,ligesom  

 det må anføres, om bremseprøve er foretaget på uheldsstedet,og om forholdene  

 under prøven var de samme som under uheldet.
 Også de observationer, der er foretaget med hensyn til vognens  

 vejbeliggenhed (herunder støddæmperes funktion) ved en given hastighed, under  

 kørsel i sving, under bremsning o.s.v.,bør anføres.
 6. Lygter,tegn- og signalgivningsapparater.
 Eventuelle mangler bør anføres, selv om de i det foreliggende tilfælde er  

 uden betydning for uheldet.
 7. Dæk.
Dækkenes tilstand bør beskrives.
Hvis et eller flere dæk er slidte, må det  

 angives, om sliddet forekommer pletvis eller overalt, og om slidbanemønstrets  

 ribber er over eller under 1 mm høje.
Det må oplyses, om der er forskellig  

 dækmontering for og bag eller i højre og venstre side, og anføres, om  

 monteringen har betydning for køreegenskaberne, herunder stabiliteten.
Hvis  

 køreprøven eller uheldets art har givet anledning til mistanke om ukorrekt  

 dæktryk, skal dette måles.
Er dæk sprængt, bør det om muligt anføres, om  

 dette er sket før eller under uheldet.
 8. Chassis og karrosseri.
Det må anføres om, og i bekræftende fald hvorledes, en anført mangel  

 medfører unødig fare.
Eksempelvis må det angives, om en tæring er så  

 fremskreden, at der er fare for brud, og hvilken indflydelse det eventuelle  

 brud kan få på køresikkerheden, hvilken betydning en defekt eller manglende  

 hjulbolt eller revnet fælg har, eller hvorvidt råddent træværk i karosseriet  

 medfører fare for, at en dør kan åbne sig eller falde af under kørselen.
 Endvidere anføres, om mangler ved ruder, vindskræmsviskere eller spejle  

 medfører forringede observationsmuligheder.
 9. Beskadigelser.
 Formålet med en beskrivelse af beskadigelserne er at give en mulig  

 vejledning ved klarlægning af hændelsesforløbet.
Beskadigelserne må derfor beskrives så udførligt og nøjagtigt som muligt i  

 den dertil bestemt rubrik.
Beskadigelsernes art og placering må fremgå, idet  

 det i mange tilfælde heraf kan udledes, hvorledes (fra hvilken side, i  

 hvilken vinkel, med hvilken kraft o.s.v.) en påkørsel eller sammenstød er  

 sket.
 Også tilsyneladende mindre betydningsfulde beskadigelser og mærker, såsom  

 buler, ridser, skrammer, afgnidning af snavs og afstødning af rustlag, bør  

 anføres, hvis de direkte kan sættes i forbindelse med færdselsuheldet.
VI.
Statistikindberetning.
 § 9.  Med henblik på at indvinde erfaringer om  

 betydningen af mangler og uhensigtsmæssige konstruktioner for færdselsuheld  

 samt til statistisk brug indsender bilinspektøren efter hver  

 færdselsuheldsundersøgelse indberetning på særlige blanketter til Statens  

 biltilsyn og Danmarks Statistik.
VII.
Ikrafttræden.
 § 10.  Cirkulæret træder i kraft den 1. januar 1968.
 Justitsministeriet, den 28.december  

 1967.
 K.Axel Nielsen.
 /Eefsen.
