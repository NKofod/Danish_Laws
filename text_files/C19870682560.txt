Indledning 1. Bestemmelser om tjenestemænds funktion  

 findes dels i TL § 11, dels i aftale 7/7 1979 (funktionsaftalen) mellem  

 finansministeren og tjenestemændenes centralorganisationer om betaling m.v.  

 til tjenestemænd i staten, folkeskolen og folkekirken under midlertidig  

 tjeneste i højere stilling (udsendt med cirk. 24/8 l979) som ændret ved  

 aftale 7/3 l983 (udsendt med cirk. 28/3 l984).
 For så vidt angår overenskomstansatte henvises til pkt. 34-37.
 2. Ifølge TL § 11 har en tjenestemand inden for sit  

 ansættelsesområde pligt til at gøre midlertidig tjeneste i en stilling,  

 der er sideordnet med eller højere end hans egen.
Der er ingen pligt for styrelsen til at lade ledige stillinger, eller  

 stillinger fra hvilke indehaveren er midlertidigt fraværende, besætte ved  

 funktion.
Afgørelse heraf beror på en vurdering af det tjenstlige behov.
2a.
Skal en tjenestemandsstilling besættes ved midlertidig tjeneste i  

 stillingen, bør der ifølge opslagsbekendtgørelsen, § 1, stk. 3, ske  

 offentligt opslag, hvis den midlertidige tjeneste må forventes at strække sig  

 over et ikke ganske kortvarigt tidsrum.
I Finansministeriets praksis antages  

 det, at besættelse ved midlertidig tjeneste kan ske uden offentligt opslag i  

 tilfælde, hvor den midlertidige tjeneste må forventes højst at blive af ca. 3  

 måneders varighed.
 3. Tjenestemænd, der har fået bevilget nedsat  

 tjenestetid, kan pålægges at udføre midlertidig tjeneste i anden stilling  

 efter samme regler som øvrige tjenestemænd.
Afgørende for, om en deltidsbeskæftiget tjenestemand kan oppebære  

 funktionsvederlag for tjeneste i højere stilling, er, at samtlige  

 arbejdsopgaver i den højere stilling overtages.
Om dette indebærer, at  

 varetagelsen af den højere stilling kan ske på deltidsvilkår eller må ske på  

 fuld tid, må afgøres i det enkelte tilfælde.
 4. Under funktion i sideordnet stilling kan der  

 ikke ydes betaling i henhold til funktionsaftalen, men alene ydes  

 tjenestemanden godtgørelse for over- eller merarbejde, hvis betingelserne  

 herfor i øvrigt er opfyldt.
 5. Funktionsaftalen hjemler alene betaling for  

 funktion i  højere stilling.
 6. Anvendelse af funktion kan finde sted i tilfælde,  

 hvor en højere stilling er ubesat, samt i tilfælde, hvor indehaveren  

 af en højere stilling er  midlertidigt fraværende fra tjenesten.
 Afgørende for, om funktionsvederlag kan udbetales, er, at betingelserne i  

 aftalen, karenstid m.v., er opfyldt, samt at den fungerende  

 tjenestemand har de nødvendige forudsætninger for at bestride den  

 højere stilling.
Det er endvidere en betingelse for retten til betaling, at en bestemt  

 tjenestemand overtager samtlige de med den højere stilling forbundne  

 arbejdsopgaver.
Denne betingelse kan efter omstændighederne også være opfyldt  

 i tilfælde, hvor tjenestemanden i den højere stilling er i tjeneste, men  

 fraværende på grund af kursusophold, tjenesterejse m.v.
 Ved deling af arbejdsopgaverne i den højere stilling mellem flere  

 tjenestemænd, herunder også mellem 2 tjenestemænd på deltid, kan der ikke ske  

 deling af funktionsvederlaget, idet retten til betaling under midlertidig  

 tjeneste i højere stilling som foran nævnt er betinget af, at en bestemt  

 tjenestemand overtager samtlige de med den højere stilling forbundne  

 arbejdsopgaver.
7. En tjenestemand, der er ansat i en stilling, i  

 hvilken  oprykning til højere lønramme ifølge lov eller anden godkendt  

 ordning finder sted efter anciennitet og under forudsætning af  

 tilfredsstillende tjenstlige forhold, er dog ikke berettiget til betaling  

 under tjeneste i en anden tilsvarende stilling.
Dette gælder, uanset om  

 stillingens indehaver inden for det lønforløb, som er fastlagt for  

 stillingen, har opnået en lønmæssig placering, der er højere end den  

 lønramme, som den midlertidigt tjenstgørende tjenestemand er placeret i.  

 Bestemmelserne i aftalen finder således ikke anvendelse i foranstående  

 tilfælde.
Karenstid 8. En tjenestemands pligt til at gøre midlertidig  

 tjeneste i en højere klassificeret tjenestemandsstilling indgår som et led i  

 ansættelsesforholdet.
Dette indebærer bl.a., at retten til betaling under  

 midlertidig tjeneste i højere stilling først aktualiseres, når de ændrede  

 arbejdsopgaver ved overtagelse af sådan tjeneste har været pålagt  

 tjenestemanden en vis tid  (karenstid). Hvis karenstidsforudsætningen  

 er opfyldt, ydes betalingen med tilbagevirkende kraft fra karenstidens start,  

 og så længe funktionsperioden varer.
 Ved karenstid forstås den periode, under hvilken en tjenestemand  

 kontinuerligt og uden andre afbrydelser end de fridage, der er nævnt i  

 aftalens § 5, skal udføre tjenesten i højere stilling for at kunne opnå  

 retten til funktionsvederlag.
Karenstid optælles i hele kalenderdage.
Den fungerende  

 tjenestemands arbejdstid og arbejdstidens placering følger de regler, der er  

 gældende for den højere stilling, jfr. nedenstående om karenstid for  

 deltidsansatte.
Weekender i begyndelsen og slutningen af stillingsindehaverens fravær -  

 hvilket typisk forekommer under ferie - medregnes ikke i karenstiden  

 for den fungerende tjenestemand, medmindre denne rent faktisk har udført  

 tjeneste i funktionsstillingen på sådanne lørdage/søndage.
Funktionen  

 betragtes således normalt som påbegyndt en mandag og afsluttet en fredag.
 9. Som hovedregel indtræder retten til betaling under  

 midlertidig tjeneste i højere stilling, når tjenestemanden har varetaget  

 sådan stilling i 15 kalenderdage i sammenhæng.
 10. Er varetagelse af højere stilling  

udelukkende begrundet i  feriefravær, indtræder retten til  

 betaling først, når tjenestemanden har varetaget en sådan stilling i 22  

 kalenderdage i sammenhæng.
 Bevirker funktion i højere stilling på grund af feriefravær, at der afledt  

 heraf etableres funktion i den/de efterfølgende stillinger, vil karenstiden  

 for den/de afledede funktioner være 22 kalenderdage som ved funktion, der  

 direkte er begrundet i feriefravær.
 Ved kombination af funktion begrundet i feriefravær med funktion af andre  

 årsager er karenstiden l5 kalenderdage.
 11. Ved feriefravær forstås for tjenestemænd  

 fravær i henhold til de for statens tjenestemænd gældende ferieregler, samt  

 sådanne særlige feriedage, der ydes, såfremt en tjenestemand ikke har kunnet  

 afholde den ham tilkommende normale helligdagsfrihed i henhold til § 13, stk.  

 3 i arbejdstidsaftalen.
 12. Udfører en deltidsansat tjenestemand  

 midlertidig tjeneste i højere stilling, opgøres karenstiden således, at  

 arbejdsfri dage, der er forårsaget af deltidsbeskæftigelsen, indgår i  

 beregningen af 15, henholdsvis 22 kalenderdage.
13. Sammenhængende funktionsperioder i flere stillinger kan  

 sidestilles med funktion i een stilling, idet det dog er udgangspunktet, at  

 stillingerne skal være af samme kategori.
Der kan følgelig ved umiddelbar  

 fortsættelse af midlertidig tjeneste i sådanne flere højere stillinger ske  

 sammenlægning af funktionstiden, uden at det er nødvendigt, at der optjenes  

 karenstid for hver stillings vedkommende.
Det anførte gælder, uanset om de  

 flere højere stillinger er klassificeret i samme lønramme eller i forskellige  

 lønrammer.
Funktionsvederlagets beregningsgrundlag 14. Betaling under midlertidig tjeneste i højere  

 stilling ydes med et beløb, der udgør forskellen mellem den for  

 tjenestemandens egen stilling gældende løn og den løn, tjenestemanden ville  

 opnå ved udnævnelse i den højere stilling på sit hidtidige tjenestested.  

 Funktionsvederlaget skal således svare til den lønfremgang, som  

 tjenestemanden ville opnå, såfremt han fra den til enhver tid aktuelle  

 placering i egen stilling ved udnævnelse i den højere stilling blev  

 indplaceret i overensstemmelse med reglerne i § 9 i lønanciennitetscirkulæret  

 for tjenestemænd i staten.
 Dette indebærer, at der i relation til beregning af funktionsvederlag  

 opnås »alderstillæg« i den højere stilling, når tjenestemanden i  

 sin egen stilling ved alderstillæg opnår en løn, der svarer til eller er  

 højere end den løn, han »oppebærer« i den højere stilling.
Derudover gælder det særligt, at der efter 2 års funktion i den højere  

 stilling opnås »alderstillæg« i denne stilling, såfremt  

 tjenestemanden ved funktionens påbegyndelse oppebærer slutløn i egen  

 stillings lønramme.
Er dette ikke tilfældet, gives »alderstillæg« i  

 den højere stilling 2 år efter, at tjenestemanden har opnået slutløn i egen  

 stillings lønramme.
Det er lønforholdene på det hidtidige tjenestested, der er afgørende for  

 beregning af funktionsvederlaget, også i tilfælde af funktion, der medfører  

udstationering eller tjenesterejse.
Indebærer funktionen  

 derimod, at tjenestemanden forflyttes til nyt tjenestested, beregnes  

 funktionsvederlaget på grundlag af lønforholdene på det nye tjenestested.
Den forskel, der kan være mellem lønnen på hidtidigt tjenestested og  

 lønnen på det tjenestested, hvortil tjenestemanden forflyttes, forårsages af  

 ændret stedtillægssats.
Funktionsvederlaget beregnes altid på grundlag af  

 forskellen mellem de 2 stillingers lønrammeløn inkl. stedtillæg efter  

samme stedtillægssats.
Forskellen i lønnen mellem de 2 stillinger beregnes inkl. de til  

 stillingerne eventuelt knyttede generelle og særlige tillæg.
Hvis der til den  

højere stilling er knyttet et tillæg, der ydes for en særlig  

 arbejdsmæssig forpligtelse, f.eks. rådighedstjeneste eller lignende, indgår  

 tillægget i beregningsgrundlaget under forudsætning af, at tjenestemanden  

 overtager den særlige arbejdsmæssige forpligtelse.
 Hvis der til tjenestemandens egen stilling er knyttet et  

 rådighedstillæg eller lignende, og dette tillæg bevirker, at den samlede løn  

 i den lavere stilling er større end lønnen i den højere stilling, bevarer  

 tjenestemanden sin hidtidige løn inkl. tillægget.
 15. For tjenestemænd, der er ansat på prøve, og  

 som under sådan ansættelse aflønnes med en procentdel af  

 lønrammelønnen, opgøres betalingen under midlertidig tjeneste i højere  

 stilling på grundlag af forskellen mellem den procentdel af lønnen i egen  

 stilling, som den pågældende er berettiget til, og samme procentdel af lønnen  

 i den højere stilling.
 I øvrigt beregnes funktionsvederlaget som for varigt ansatte tjenestemænd.
 16. En tjenestemand, der har opnået ret til betaling,  

 oppebærer betaling for hver kalenderdag i den højere stilling fra  

 karenstidens begyndelse, og så længe funktionen varer.
 17. Funktionsvederlaget beregnes for hele  

 måneder som forskellen mellem de 2 stillingers månedsløn.
 For dele af en måned beregnes vederlaget pr. kalenderdag som  

 forskellen mellem de 2 stillingers månedsløn divideret med den aktuelle  

 måneds antal dage.
 18. Om betaling under fravær i funktionsperioden  

 henvises til pkt. 28-30.
 19. Ved sammenhængende funktionsperioder i flere  

 stillinger, jfr. pkt. l3, beregnes vederlaget forholdsmæssigt efter de  

 forskellige højere stillingers lønrammer.
 20. Hvis en tjenestemand ved umiddelbar  

 fortsættelse af midlertidig tjeneste i flere højere stillinger er  

 berettiget til at oppebære funktionsvederlag under ferie og  

sygdom, jfr. pkt. 29, beregnes vederlaget i forhold til lønnen i den  

 højere stilling, i hvilken han længst har gjort tjeneste.
21. Under midlertidig tjeneste i højere stilling,  

 herunder også i karensperioden, er tjenestemanden berettiget til  

 udgiftsdækkende ydelser, f.eks. time- og dagpenge, efter de satser,  

 der er gældende for den højere stilling.
Denne bestemmelse finder anvendelse,  

 uanset om der udløses funktionsvederlag under midlertidig tjeneste i den  

 højere stilling eller ej.
 22. En forudsætning for, at overarbejdsbetaling og  

 betaling for mistede fridage m.v. kan ydes efter den højere stillings satser,  

 er, at den fungerende tjenestemand har opnået ret til betaling for  

 midlertidig tjeneste i den højere stilling, jfr. funktionsaftalens §§ 2 og 5.  

 Om de nævnte ydelser gælder i øvrigt følgende:
 Betaling for overarbejde og godtgørelse for mistede fridage  

 sker med de på udbetalingstidspunktet gældende satser for den stilling, hvori  

 overarbejdet m.v. er udført.
 Hvis overarbejdet ikke kan tidsfæstes, udbetales overarbejdspenge med  

 satserne for den stilling, som tjenestemanden befinder sig i på  

 udbetalingstidspunktet.
Betaling for ikke-afviklet frihed for tjeneste på ubekvemme tidspunkter  

 (»l7-06-frihed«), jfr. § 5 i arbejdstidsaftalen, sker med de på  

 udbetalingstidspunktet gældende satser for tjenestemandens egen stilling,  

 uanset om tjenestemanden fungerer på udbetalingstidspunktet.
Hvis  

 tjenestemanden har fungeret uafbrudt i optjeningsperioden l. oktober - 30.  

 september, jfr. § 5, stk. 4, i arbejdstidsaftalen, betales dog med de satser,  

 der er gældende for den højere stilling på udbetalingstidspunktet, uanset om  

 funktionen måtte være ophørt på dette tidspunkt.
 Ved de på udbetalingstidspunktet gældende satser forstås de satser, der  

 gælder for tjenestemandens lønmæssige og stedtillægsmæssige placering den l.  

 i den måned, hvori betalingen for overarbejde m.v. kommer til udbetaling.
 23. Frihed, der ydes som godtgørelse for overarbejde,  

 mistede fridage og arbejde på ubekvemme tidspunkter, afholdes med den løn,  

 tjenestemanden oppebærer på afviklingstidspunktet.
 24. Godtgørelse for merarbejde i henhold til  

 merarbejdsaftalen følger samme retningslinier som godtgørelse for overarbejde  

 med hensyn til, hvilken stillings løn der lægges til grund for fastsættelse  

 af godtgørelse.
Fravær i funktionsperioden 25. Under fravær i funktionsperioden opstår  

 dels spørgsmålet om, hvorvidt funktionsperioden afbrydes med  

 påbegyndelse af ny karenstid til følge, dels spørgsmålet om, hvorvidt  

funktionsvederlag udbetales under fraværet.
Afgørende herfor er dels  

 fraværsårsagen, dels på hvilket tidspunkt i funktionsperioden fraværet finder  

 sted.
 26. Fridage - herunder afspadseringsfridage - i  

 henhold til arbejdstidsaftalen medregnes ved opgørelse af karenstiden under  

 forudsætning af, at tjenestemanden har fungeret i den højere stilling den l.  

 dag efter fridagen(e). Det er uden betydning, om fridagen(e) er optjent i  

 tjenestemandens egen stilling eller i den højere stilling.
 Alt andet fravær i karenstiden end sådanne fridage afbryder karenstiden,  

 således at der herefter påbegyndes ny karenstid.
27. Når karenstidsforudsætningen er opfyldt, og  

 funktionen herefter afbrydes enten på grund af den fungerende tjenestemands  

sygdom eller ferie eller på grund af ekstraordinær  

 tjenestefrihed med eller uden løn af indtil l måneds varighed, bevarer  

 tjenestemanden retten til betaling for tjeneste i den højere stilling efter  

 fraværsperiodens ophør, under forudsætning af at funktionen fortsætter.
Der  

 skal således ikke påbegyndes optjening af ny karenstid efter fraværsperiodens  

 ophør.
Dette gælder også, når funktionen afbrydes af andre årsager end  

 forannævnte.
Det er dog her en forudsætning for at bevare retten til  

 betaling, at tjenesteperioderne i højere stilling ikke er adskilt af mere end  

 l5 kalenderdage.
28. Fridage medregnes ved opgørelsen af det antal dage, for hvilke  

 der ydes vederlag, under forudsætning af at tjenestemanden har fungeret på  

 den l. dag efter fridagen.
Ved l. dag forstås i denne sammenhæng den l.  

 arbejdsdag, på hvilken han faktisk gør tjeneste.
 Dette indebærer, at der ydes vederlag for fridagen, uanset om denne  

 efterfølges af en syge- eller feriedag, hvis tjenestemanden efter dette  

 fravær fortsat fungerer i den højere stilling.
 29. Under fortsat uafbrudt tjeneste ud over 6  

 måneder i en højere stilling eller i flere højere stillinger, oppebærer  

 den fungerende tjenestemand funktionsvederlag under eget fravær på  

 grund af  ferie, uanset feriens varighed.
 Dette indebærer, at der i det tilfælde, hvor den fungerende tjenestemand  

 afløses i den højere stilling (funktionsstillingen) under sin ferie, kan ske  

 udbetaling af funktionsvederlag såvel til den fungerende tjenestemand som til  

 den, der afløser ham under ferien, såfremt den fungerende tjenestemands ferie  

 er 22 kalenderdage eller mere.
Såfremt en tjenestemand har varetaget tjenesten i højere stilling ud  

 over 6 måneder, er han berettiget til funktionsvederlag under  eget  

 fravær som følge af sygdom i indtil 28 dage.
Det er den enkelte  

 sygeperiodes længde, der er afgørende for, om funktionsvederlag kan  

 oppebæres.
Der sker således ikke sammenlægning af sygeperioder.
 De nævnte 6 måneder er inkl. sådanne eventuelle afbrydelser i  

 funktionsperioden, som er nævnt i pkt. 27.
 30. Fravær af andre årsager end fridage, ferie og  

 sygdom medregnes i intet tilfælde ved beregning af vederlaget.
Lønanciennitet ved varig ansættelse i højere stilling 31. En tjenestemand, der har fungeret i en højere  

 stilling eller i flere højere stillinger inden for samme stillingskategori,  

 og som har varetaget de dermed forbundne arbejdsopgaver i en uafbrudt periode  

 på mindst 1 år inkl. sådanne eventuelle afbrydelser i  

 funktionsperioden, som er nævnt i pkt. 27, får ved ansættelse i den højere  

 stilling - eller i anden tilsvarende stilling - i  direkte forlængelse  

 af funktionen medregnet en sådan funktionsperiode ved fastsættelse af  

 lønancienniteten i den højere stilling, hvori han ansættes.
Indplacering i  

 den højere stilling foretages derfor, som om han på tidspunktet for  

 funktionsperiodens påbegyndelse var blevet udnævnt i den højere stilling.  

 Dette gælder dog ikke, hvis indplacering i medfør af § 9, stk. 1, i cirkulære  

 om lønanciennitet mv., for tjenestemænd i staten på tidspunktet for  

 ansættelse i den højere stilling medfører et for tjenestemanden gunstigere  

 resultat, f.eks. fordi tjenestemanden har fået alderstillæg i egen stilling  

 under funktionen, eller fordi egen stilling er blevet omklassificeret under  

 funktionen.
I så fald gælder indplaceringen efter lønanciennitetscirkulærets  

 § 9, stk. 1, uanset funktionstidens varighed, og der tillægges hertil ikke  

 yderligere anciennitet som følge af funktionen.
Eventuelle tidligere funktionsperioder tages ikke i betragtning ved  

 indplacering i den højere stilling.
Dette indebærer, at kun den  

 sammenhængende periode på mindst l år umiddelbart før udnævnelsen tages i  

 betragtning ved indplacering i den højere stilling.
Tjenestemænds funktion i overenskomststillinger 32. Hverken tjenestemandsloven eller funktionsaftalen  

 tager stilling til, i hvilket omfang en tjenestemand er retligt  

 forpligtet til at fungere i en stilling, der er oprettet på  

 overenskomstvilkår.
I det omfang sådan funktion rent faktisk finder sted, er der mellem  

 finansministeriet og tjenestemændenes centralorganisationer enighed om, at  

vederlag ydes med forskellen mellem tjenestemandens egen løn og  

 nettolønnen (lønnen med fradrag af evt. pensionsbidrag) på det trin i  

 overenskomststillingens lønskala, der ligger nærmest over tjenestemandens  

 egen løn.
Hvis den overenskomstansatte, der hidtil har varetaget stillingen,  

 oppebar kvalifikationstillæg, forelægges det for lønnings- og  

 pensionsdepartementet, hvorvidt tillægget kan indgå ved beregning af  

 funktionsvederlaget.
Tjenestemanden følger de for overenskomststillingen gældende  

 betalingsregler med hensyn til overarbejde og lignende.
I øvrigt bevarer  

 tjenestemanden i et og alt sin tjenestemandsstatus og er således  

 f.eks. fortsat omfattet af de for tjenestemænd gældende  ferieregler.
 Bestemmelserne i funktionsaftalen anvendes i øvrigt for tjenestemænd, der  

 fungerer i overenskomststillinger.
 En tjenestemand kan ikke pålægges at fungere i en overenskomststilling,  

 der er omfattet af en lovligt varslet konflikt, uden at spørgsmålet  

 forinden har været forelagt lønnings- og pensionsdepartementet.
Udenrigstjenesten 33. For tjenestemænd i udenrigstjenesten finder  

 bestemmelserne i NKL § l2 fortsat anvendelse.
Overenskomstansatte 34. En række overenskomster indeholder regler om  

 midlertidig tjeneste i højere stilling inden for - og i visse tilfælde også  

 uden for - overenskomstens anvendelsesområde.
Dette indebærer normalt, at den  

 ansatte har funktionspligt.
Reglerne henviser i vidt omfang til  

 bestemmelserne om tjenestemænds funktion.
35. I akademikeroverenskomsterne er der normalt  

 regler om funktion i tjenestemandsstillinger, der er klassificeret i lønramme  

 36 og derover.
De fleste akademikeroverenskomster forudsætter endvidere, at  

 der kan ske funktion i tjenestemandsstillinger, der er klassificeret i  

 lønramme 35.
 Akademikeroverenskomsterne indeholder normalt ikke regler om funktion i  

 overenskomststillinger.
 Der findes særlige regler om juristers og universitetsøkonomers funktion i  

 chefstillinger, der ikke er oprettet som tjenestemandsstillinger, og for  

 akademi- og civilingeniørers funktion i stillinger som afdelingsingeniør og  

 tilsvarende og højere stillinger.
 Spørgsmål om ydelse af funktionsvederlag i tilfælde, der ikke er omtalt i  

 overenskomsterne, skal forelægges for lønnings- og pensionsdepartementet.
 36. Det bemærkes, at en række overenskomster bygger på  

 konkrete uddannelsesmæssige forudsætninger, der kan stille sig i vejen for  

 ydelse af funktionsvederlag til ansatte, der ikke henhører under vedkommende  

 organisation.
 37. Kontorfunktionærer kan kun få funktionsvederlag under funktion  

 i højere stillinger under kontorfunktionæroverenskomsten eller i højere  

 tjenestemandsstillinger.
 En overenskomstansat kontorassistent kan fungere for en overenskomstansat  

 overassistent eller højere personalekategori, men er afskåret fra at få  

 funktionsvederlag for at fungere for en overenskomstansat assistent som følge  

 af de i praksis automatiske oprykningsregler til aflønning som assistent.
 Fungeres der i en højere kontorfunktionærstilling, hvortil der ydes  

 kvalifikationstillæg, indgår dette tillæg i beregningen af  

 funktionsvederlaget.
Bilags- og henvisningsoversigt Bilag til kap. 29 Bilag 29.1 Fmst. cirk. 141 24/8 1979 om aftale 7/7 1979 om betaling m.v. til  

 tjenestemænd i staten, folkeskolen og folkekirken under midlertidig tjeneste  

 i højere stilling (funktionsaftalen).
Bilag 29.2 Fmst. cirk. 32 28/3 1984 om ændring af § 8, stk. 1, 1. punktum, i aftale  

 7/7 1979 om betaling m.v. til tjenestemænd i staten, folkeskolen og  

 folkekirken under midlertidig tjeneste i højere stilling (LP.nr. 058/84).
Bilag 29.3 Oversigt over tjenestemænds optjening af fast påregnelige særlige ydelser  

 (natpenge, søn- og helligdagsgodtgørelse m.v.) samt frihed for arbejde på  

 ubekvemme tidspunkter under lønnet fravær fra tjenesten.
Bilag til andre kapitler Bilag 18.1 Fmst. cirk. 18/11 1985 om lønanciennitet m.v. for tjenestemænd i staten.  

(lønanciennitetscirkulæret).
 (LP.nr. 117/85).
Bilag 18.2 Fmst. cirk. 12 26/1 1984 om aftale om lønanciennitet m.v. for tjenestemænd  

 i staten (LP.nr. 017/84).
Bilag 21.3 Økonomi- og budgetministeriets cirk. 206 10/11 1971 om godtgørelse for  

 merarbejde til tjenestemænd i staten, for hvem der ikke gælder en højeste  

 tjenestetid (merarbejdsaftalen).
Bilag 21.13 Fmst. cirk. 98 16/6 1981 om de for statens tjenestemænd gældende  

 arbejdstidsregler m.m. samt om overarbejdsbetaling og godtgørelse for mistede  

 fridage (arbejdstidsaftalen) (LP.nr. 004/81).
Bilag 21.13a Fmst. cirk. 15/5 1986 om de for statens tjenestemænd gældende  

 arbejdstidsregler m.m., overarbejdsbetaling og godtgørelse for mistede  

 fridage (arbejdstidsaftalen) Bilag 25.1 Fmst. cirk. 25/6 1985 om aftale 14/6 1985 om de for statens tjenestemænd  

 gældende ferieregler (ferieaftalen) (LP.nr. 036/85).
Bilag 28.8 Fmst. cirk. 24/5 1985 om lønfradrag/-beregning for tjenestemænd  

(lønfradragscirkulæret) (LP.nr. 029/85).
Love og bekendtgørelser i II del L 5 (Lovtid.
B) 7/6 1958 om normering og klassificering af  

 statstjenestemandsstillinger som ændret senest ved L 6 (Lovtid.
B) 29/3 1969  

(normerings- og klassificeringsloven), § 12.
 Lbekg. 671 2/10 1986 af lov om tjenestemænd i staten, folkeskolen og  

 folkekirken (tjenestemandsloven).
