Ankestyrelsens principafgørelse D-10-02 om anmeldelse af sygefravær - dagpenge - refusion Resume:
 En arbejdsgiver, der havde anmeldt sygefraværet mere end 4 uger efter 1. fraværsdag, havde ret til refusion fra det tidspunkt, hvor sygefraværet var anmeldt med arbejdsgiverens underskrift alene.
 Love:
Lov om dagpenge ved sygdom eller fødsel - lovbekendtgørelse nr. 147 af 2. marts 2001 - § 26, stk. 3 Lov om sygedagpenge - lov nr. 563 af 9. juni 2006 - § 40 og § 59 Sagsfremstilling:
 En lønmodtager blev sygemeldt med første sygedag mandag den 20. august 2001.
 Arbejdsgiveren fremsendte med brev af 17. september 2001 en underskrevet kopi af forsiden af blanket dp 201. Brevet blev modtaget i kommunen tirsdag den 18. september 2001.
Kommunen modtog den 24. september 2001 kopi af hele skema dp 201 i udfyldt stand og underskrevet af  både arbejdsgiveren og lønmodtageren.
Skemaet indeholdt anmodning om refusion fra den 3. september 2001.
 Kommunen gav den 3. oktober 2001 afslag på refusion for perioden før den 24. september 2001. Kommunen henviste til, at fraværet ikke var anmeldt senest 4 uger efter 1. fraværsdag, og til at der ikke var fundet grundlag for at dispensere fra anmeldelsesfristen.
 Det sociale nævn ændrede delvis kommunens afgørelse og fandt, at arbejdsgiveren havde ret til refusion fra den 18. september 2001.
 Nævnet begrundede afgørelsen med, at kommunen den 18. september 2001 modtog forsiden til skema dp 201. Nævnet fandt, at der hermed var sket anmeldelse af sygefraværet som krævet i dagpengebekendtgørelsens § 19, stk. 1 og 2.
Afgørelsen blev anket af kommunen, som i anken bl.a. rejste spørgsmål om, hvorvidt kommunerne skal acceptere kopier eller orienteringsskrivelser som lovformelig anmeldelse af sygefravær.
Kommunen henviste i den forbindelse til en udtalelse fra Socialministeriet af 14. august 2000 i en lignende sag, hvor den nævnte fremgangsmåde ikke var i overensstemmelse med bestemmelserne i dagpengebekendtgørelsens § 19, stk. 1.
 Sagen blev behandlet i principielt møde med henblik på nærmere belysning af reglerne om anmeldelse af sygdom og anmodning om refusion i §§ 17-19 i Socialministeriets bekendtgørelse til dagpengeloven.
 Afgørelse:
 Ankestyrelsen fandt, at kommunen havde pligt til at udbetale refusion til arbejdsgiveren fra og med den 18. september 2001.
 Ankestyrelsen lagde til grund, at en arbejdsgiver efter § 19, stk. 2, i  Socialministeriets bekendtgørelse nr. 442 af 23. juni 1998, som ændret fra den 1. juli 2001, kan anmelde lønmodtagerens sygefravær direkte til kommunen uden lønmodtagerens underskrift.
 Ankestyrelsen fandt, at lønmodtagerens sygefravær måtte anses for anmeldt til kommunen den 18. september 2001, hvor kommunen modtog kopi af forsiden af skema dp 201 med arbejdsgiverens underskrift.
 Da anmeldelse ikke var sket inden 4 uger efter 1. fraværsdag, kunne der alene ydes refusion fra det tidspunkt, hvor sygefraværet var anmeldt, jf. dagpengebekendtgørelsens § 18, stk. 3, 1. pkt.
 Ankestyrelsen tiltrådte således det sociale nævns afgørelse.
 Ankestyrelsen tilføjede, at Socialministeriets udtalelse af 14. august 2000, som der blev henvist til i anken, angik bekendtgørelsens § 19, som den var formuleret indtil den 1. juli 2001.
