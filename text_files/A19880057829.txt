 Herved bekendtgøres lov nr. 109 af 8. april 1957 om  

 Statens Istjeneste med de ændringer, der følger af lov nr. 857 af 23.  

 december 1987.
 § 1.  Statens Istjeneste har til formål under  

 isforhold at bistå skibsfarten i de danske farvande.
 De nærmere bestemmelser angående istjenestens virksomhed, der omfatter  

 isbrydningstjeneste og ismeldingstjeneste, fastsættes af industriministeren.
 De med istjenestens virksomhed forbundne udgifter afholdes på de årlige  

 finanslove.
 § 1 a.  Henlægger industriministeren sine beføjelser  

 efter loven til Søfartsstyrelsen, kan ministeren fastsætte regler om  

 klageadgangen, herunder at klager ikke kan indbringes for højere  

 administrativ myndighed.
§ 2.  Isbryderhjælp fra statsisbrydere til skibe og  

 til de i § 6 omhandlede havne ydes vederlagsfrit.
Hvor særlige forhold måtte  

 begrunde dette, kan istjenesten dog betinge sig hel eller delvis dækning af  

 afholdte udgifter.
§ 3.  Ethvert skib, der modtager isbryderhjælp fra en  

 statsisbryder, er undergivet dennes myndighed, så længe hjælpen ydes.
Hvis  

 isbryderens anvisninger ikke følges, er isbryderen berettiget til at afbryde  

 hjælpen.
 § 4.  Når den hjælp, en statsisbryder yder et skib,  

 finder sted under sådanne forhold, at hjælpen må anses som bjærgning, gælder  

 herom de almindelige regler i 9. kapitel i søloven af 7. maj 1937, dog at  

 bjærgelønnen tilfalder statskassen.
 § 5.  Af ethvert skib over 150 registertons brutto,  

 der i tidsrummet 15. december-31. marts indklareres i en inden for Skagen  

 beliggende dansk havn, opkræves en isafgift af skibets nettotonnage.
 Isafgiftens størrelse fastsættes efter forhandling med Finansudvalget af  

 industriministeren, der tillige fastsætter de nærmere regler for afgiftens  

 beregning og opkrævning.
 Afgiften opkræves af toldvæsenet.
 Bestemmelserne finder tilsvarende anvendelse på skibe, der i det nævnte  

 tidsrum indgår i dansk frihavn.
 Skibe, der tilhører staten, er fritaget for betaling af isafgift, ligesom  

 skibe, der to gange i opkrævningsperioden har betalt isafgift, er fritaget  

 for yderligere betaling af isafgift i vedkommende periode.
 § 6.  Af de inden for Skagen beliggende danske havne  

 med 5 m vanddybde eller derover betales en årlig isafgift, hvis samlede beløb  

 fastsættes af industriministeren efter forhandling med Finansudvalget.
Afgiftens fordeling mellem havnene fastsættes af ministeren for en periode  

 af indtil fem år ad gangen i forhold til de i den forudgående 5-årige periode  

 i de enkelte havne ud- og indskibede varemængder.
Den kan dog efter  

 ministerens bestemmelse nedsættes eller endog helt bortfalde, for så vidt  

 angår havne, der enten selv råder over tilstrækkeligt isbrydningsmateriel,  

 eller for hvilke isbryderhjælp erfaringsmæssigt skønnes ufornøden.
Isafgiften kan efter vedkommende havnebestyrelses valg enten opkræves af  

 havnebestyrelsen som en afgift af de i havnen ud- og indskibede varemængder  

 eller udredes af havnens almindelige indtægter.
Den forfalder halvårsvis  

 bagud med udgangen af henholdsvis marts og september måned.
 § 7.  Afgift i medfør af nærværende lov tilfalder  

 statskassen og kan inddrives ved udpantning.
 § 8.  Ved »statsisbryder« i nærværende lov  

 forstås såvel de Statens Istjeneste underlagte isbrydere som andre af  

 istjenesten til isbrydning benyttede skibe.
 § 9.  Denne lov træder i kraft den 15. april 1957.
Samtidig ophæves lov nr. 251 af 13. juni 1922 om en isbryder og indførelse  

 af isafgift samt lov nr. 131 af 18. april 1925 om tillæg til nævnte lov.
Lov  

 nr. 857 af 23. december 1987 indeholder følgende ikrafttrædelsesbestemmelse:
 § 16.  Loven træder i kraft den 1. januar 1988.
