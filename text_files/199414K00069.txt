Nr BTL 69 Betænkning over Forslag til lov om ændring af lov om social bistand  

 (Ændring af bestemmelsen om supplerende tilskud til forældre på orlov til  

 børnepasning, hvor grundlaget for orlov er kontanthjælp)   

 Nr L 69 1994-95, 1. samling Afgivet af Socialudvalget Afgivet: 19941208 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
Et af udvalgets spørgsmål og ministerens svar herpå er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
Et mindretal inden for flertallet (Enhedslistens medlem af udvalget)  

 bemærker, at ændringen af orlovsreglerne er en klar forringelse, der betyder  

 en urimelig begrænsning af mulighederne for at lave frivillige  

 arbejdsfordelingsaftaler samt forældrenes mulighed for at bruge ekstra tid på  

 deres børn.
Det konkrete lovforslag sigter mod ikke at føre denne forringelse  

 igennem for kontanthjælpsmodtagere, derfor støtter Enhedslisten forslaget.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og bemærker i øvrigt:
 Alene det faktum, at der ikke kommer så mange i beskæftigelse, som der går  

 på orlov, viser, at orlovsordningerne er med til at skabe arbejdsløshed og  

 lediggang.
I disse tider tales der ellers så meget om at finde beskæftigelse til alle  

 de ledige.
Med ordningen om orlov sker der det stik modsatte.
Orlovsordningerne er med til at fastholde mange mennesker i en situation,  

 hvor de kan få indkomst uden at arbejde, hvilket i længden er uholdbart.  

 Samfundet kan som sådan ikke leve af, at vi i stigende grad bliver flere og  

 flere, der nyder uden at yde.
Det skal naturligvis ikke misforstås i retning  

 af, at mindretallet har noget imod de ledige, som uforskyldt er ledige, men  

 udelukkende tages som udtryk for en afstandstagen til orlovsordningerne.
 I stedet for at bruge bunker af ressourcer på at finde muligheder for at  

 sløre og skjule det reelle arbejdsløshedstal, skulle regeringen og  

 Folketinget hellere bruge kræfterne på at indrette samfundet på en sådan  

 måde, at der kunne skabes reel beskæftigelse til dem, der er ledige.
Jørn Pedersen (S) Ritt Bjerregaard (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Helge Adam Møller  

 (KF) Stefan G.
Rasmussen (KF) Tom Behnke (FP) nfmd.
Bilag Et af udvalgets spørgsmål til socialministeren og dennes svar herpå Spørgsmål 1:
Er det korrekt, at man som forælder på orlov til børnepasning ikke behøver  

 at have sit barn boende hos sig for at modtage orlovsydelsen? Svar:
 Fra Arbejdsministeriet har jeg indhentet følgende udtalelse, som jeg kan  

 henholde mig til:
Det fremgår af § 10 i lov om orlov, at man kan få orlov til at passe egne  

 børn.
Ved egne børn forstås børn, hvortil orlovsansøgeren har  

 forældremyndigheden, herunder hvor forældremyndigheden er opnået ved  

 adoption, eller hvor adoptanten har modtaget barnet og opnået plejetilladelse  

 med henblik på at opnå forældremyndigheden.
Endvidere er børn, hvor  

 orlovsansøgeren har anerkendt faderskabet, og hvor barnet har fast ophold i  

 hjemmet, omfattet af begrebet.
Det fremgår endvidere af § 10 i lov om orlov, at hvis det barn, der giver  

 orlovsmuligheden, er i alderen 0-2 år, kan der i orlovsperioden for dette  

 barn ikke benyttes offentligt dagtilbud.
Er barnet i alderen 3-8 år, kan der  

 i orlovsperioden for barnet højst benyttes halvdagsplads i offentligt  

 dagtilbud.
 Det er rigtigt, at som reglerne er udformet, kan der forekomme tilfælde,  

 hvor en orlovsansøger, der har forældremyndigheden over barnet, kan få orlov,  

 uanset at barnet ikke bor hos den pågældende.
 Betingelsen, om at barnet ikke må benytte offentligt dagtilbud, gælder  

 imidlertid også i sådanne tilfælde, og det må i givet fald forudsætte, at den  

 anden forælder, hos hvem barnet er bosiddende, er indstillet på eventuelt at  

 tage barnet ud af daginstitution.
 Er dette ikke tilfældet, er betingelsen for at få orlov ikke opfyldt.
