Skriftlig fremsættelse (6. oktober  

 1998) Finansministeren (Mogens Lykketoft) :
 Jeg tillader mig hermed for Folketinget at  

 fremsætte:
 Forslag til finanslov for finansåret 1999.
(Lovforslag nr.
L 1).
Lovforslaget er en uændret genfremsættelse af  

 det i august måned fremsatte finanslovforslag (L 120), jf.
Folketingets  

 forhandlinger s. 3034 og s. 2908 i tillæg A.
Lovforslaget blev 1.  

 behandlet den 8. september 1998, jf.
Folketingets forhandlinger s. 3035.
 Finanslovforslaget består af et hovedbind og to  

 anmærkningsbind.
Hovedbindet består af finanslovforslagets tekst,  

 anmærkninger til fællesparagraffer samt en redegørelse for  

 budgettekniske retningslinjer for dets udformning.
Der indgår desuden  

 forskellige hjælpemidler i form af bl.a. ordforklaringer,  

 opslagsvejledning og stikordsregister.
 De to anmærkningsbind indeholder detaljerede  

 oplysninger om de enkelte konti i hovedbindet, herunder de  

 budgetteringsforudsætninger der er anvendt.
I tilknytning til finanslovforslaget udgives en  

 budgetoversigt, der indeholder en redegørelse for finanslovforslagets  

 indhold og dets udgiftspolitiske retningslinjer, samt en pjece med en  

 kortfattet beskrivelse af hovedindholdet i forslaget.
Samtidig udgives i en  

 særskilt publikation en miljøkonsekvensvurdering af  

 finanslovforslaget.
 Idet jeg tillader mig at henvise til dette materiale,  

 indbyder jeg hermed Folketingets partier til samarbejde om finanslovforslaget  

 for 1999.
