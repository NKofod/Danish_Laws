 1. Man skal herved henlede opmærksomheden på, at  

 bestemmelserne angående kapitalforsikring i pensionsøjemed under punkt 47 i  

 cirkulære nr. 34 af 22. februar 1973 om pensionsbeskatningsloven er ændret  

 ved skattedepartementets cirkulære af 4. oktober 1982, der er optaget som  

 bilag til nærværende cirkulære.
2. Det fremgår af den ændrede bestemmelse, at  

 kapitalforsikring i pensionsøjemed skal hvile på en aftale mellem  

 arbejdstageren og arbejdsgiveren, og det følger heraf, at arbejdsgiveren ikke  

 kan indbetale til ordningen med skattemæssig virkning, før der foreligger en  

 gyldig aftale.
Indbetalingerne kan således tidligst begynde i det indkomstår,  

 hvori aftalen er indgået.
 Om aftalen mellem arbejdstager og arbejdsgiver gælder, at den ikke må  

 indeholde forhåndsaftale om, at arbejdstageren kan disponere over policen ved  

 overdragelse, belåning eller genkøb, eller at arbejdstageren kan forlange  

 pensionsordningen frigivet ved fratræden.
 Bestemmelsen under punkt 47 finder tilsvarende anvendelse med hensyn til  

 aftale om opsparing i pensionsøjemed, jfr. punkt 60 i cirkulæret om  

 pensionsbeskatningsloven.
 3. Ved den foretagne ændring er de hidtidige særlige  

 begrænsninger, hvorefter kapitalforsikring og - opsparing i pensionsøjemed  

 ikke kan etableres for statsansatte og kommunalt ansatte, medmindre  

 tjenestemandslovgivning, overenskomster eller kommunale vedtægter m.v.  

 indeholder hjemmel for anvendelse af denne pensionsform, udgået af  

 bestemmelsen.
 For ansatte i offentlig tjeneste, hvadenten der er tale om tjenestemænd,  

 overenskomstansatte eller ansatte på andre vilkår, består der herefter  

 almindelig adgang til at oprette kapitalpensionsordninger efter  

 bestemmelserne i lov om beskatning af pensionsordninger m.v., jfr.  

 lovbekendtgørelse nr.l 409 af 14. august 1975 med senere ændringer.
 4. For så vidt angår ansatte i statstjenesten kan  

 vedkommende styrelse efter anmodning fra den ansatte indgå aftale om, at  

 styrelsen ved hver lønudbetaling tilbageholder et beløb i den ansattes løn  

 som inbetaling til kapitalforsikring eller opsparing i pensionsøjemed, der  

 oprettes/påbegyndes før det fyldte 60. år under iagttagelse af bestemmelserne  

 i lov om beskatning af pensionsordninger m.v.
Som indbetaling til en kapitalpensionsordning kan, jfr.  

 pensionsbeskatningslovens bestemmelser om maksimumsbeløb, højst anvendes 15  

 pct. - for ansatte, der er fyldt 45 år ved årets begyndelse, dog 20 pct. - af  

 den fastsatte løn incl. dyrtids- og takstreguleringstillæg.
Indbetaling sker  

 efter den ansattes anvisning til et livs- eller pensionsforsikringsselskab,  

 henholdsvis en bank eller sparekasse.
 5. Der vil fra statens regnskabsdirektorat fremkomme  

 meddelelse til lønmyndigheder, der er tilsluttet statens centrale  

 lønanvisning, om foranstaltninger i forbindelse med oprettelse af  

 kapitalpensionsordninger.
Finansministeriet, lønnings- og pensionsdepartementet, den 26. oktober  

 1982 P.M.V.
 E.B.
