Nr LSF 155 Forslag til Lov om iværksætteropsparing Fremsat af økonomiministeren (Niels Helveg Petersen den 17. januar 1990 § 1. Staten præmierer efter reglerne i denne lov opsparing på konti (iværksætterkonti), der oprettes med det formål at tilvejebringe midler til etablering af selvstændig erhvervsvirksomhed (iværksættervirksomhed).
 § 2. Pengeinstitutter, der er omfattet af lov om banker og sparekasser  

 m.v., kan modtage indskud i opsparingsordninger, der har til formål at  

 tilvejebringe midler til iværksættervirksomhed.
 Stk. 2. Oprettelsen af en iværksætterkonto sker ved indgåelse af en aftale  

 med de pengeinstitutter, der er nævnt i stk. 1.
 Stk. 3. Indestående på en iværksætterkonto kan overføres fra et  

 pengeinstitut til et andet pengeinstitut.
 § 3. Pengeinstituttet skal forrente opsparingen på en iværksætterkonto med  

 pengeinstuttets højeste indlånsrente.
Indbetaling til og udbetaling fra iværksætterkonti § 4. En iværksætterkonto kan oprettes af personer, der er skattepligtige i  

 Danmark og fyldt 22 år, men endnu ikke er fyldt 40 år.
Der kan kun oprettes  

 een konto pr. person.
Kontoen skal lyde på personens navn.
 § 5. Aftalen ifølge § 2 skal udformes således, at kontohaveren i mindst 3  

 år og højst 10 år i gennemsnit pr. måned indbetaler mindst 100 kr. og højst  

 1.000 kr. pr. måned.
§ 6. Udbetaling fra kontoen kan tidligst finde sted 3 år efter den første  

 indbetaling.
Indestående på kontoen skal hæves før eller samtidig med  

 etablering finder sted, jf. § 8 stk. 3.
 Stk. 2. Tilskrevne renter kan dog til enhver tid hæves, medmindre andet er  

 aftalt med pengeinstituttet.
 Stk. 3. Udbetaling kan ske på een gang eller i rater.
 § 7. Såfremt der ikke årligt indbetales et beløb på mindst 1.200 kr. på  

 kontoen betragtes aftalen, jf. § 2, som bortfaldet.
 Stk. 2. De indbetalte beløb kan dog først frigives 3 år efter den første  

 indbetaling i henhold til aftalen og uden udbetaling af præmie.
Beregning, tilskrivning og udbetaling af præmie § 8. Der beregnes en præmie, som udgør 4 pct. p.a. af det til enhver tid  

 værende indestående på kontoen.
 Stk. 2. Præmien kan først udbetales i forbindelse med udbetaling af  

 opsparing, dog tidligst når etablering har fundet sted, jf. stk. 3.  

 Økonomiministeren fastsætter de nærmere regler for beregning og tilskrivning  

 af præmier.
 Stk. 3. Økonomiministeren fastsætter bestemmelser for hvilke kriterier,  

 der skal være opfyldt, for at etablering kan anses for at have fundet sted.  

 Økonomiministeren fastsætter endvidere bestemmelser om kontrol af disse  

 kriteriers overholdelse.
 Stk. 4. Præmiebeløbet afholdes af statskassen.
 Stk. 5. Det pengeinstitut, hvor iværksætterkontoen er oprettet,  

 kontrollerer, at reglerne i §§ 6 og 7 samt forskrifter udstedt efter loven er  

 opfyldt .
Andre bestemmelser § 9. Kontohaveren kan ikke hæve, overdrage eller på anden måde råde over  

 de indbetalte beløb før 3 år efter den første indbetaling i henhold til  

 aftalen.
 Stk. 2. I samme tidsrum kan der ikke foretages udlæg eller arrest i de  

 indbetalte beløb.
 Stk. 3. I tilfælde af konkurs frigives de indbetalte beløb.
 Stk. 4. Afgår kontohaveren ved døden i bindingsperioden, frigives kontoen  

 og indgår i dødsboet.
Stk. 5. Inddrages iværksætterkontoen under skifte af ægtefællers fællesbo,  

 kan de indbetalte beløb kræves frigivet.
Det samme gælder, hvis kontohaveren  

 udvandrer.
 Stk. 6. Der udbetales ikke præmie, når beløbet frigives i henhold til stk.  

 3-5.
 § 10. Den, der overtræder § 3, straffes med bøde.
 Stk. 2. I regler, der udstedes efter § 8 stk. 2 og § 8 stk. 3, kan der  

 fastsættes straf af bøde.
 Stk. 3. Er overtrædelsen begået af et aktieselskab, anpartsselskab,  

 andelsselskab el. lign., kan der pålægges selskabet som sådant bødeansvar.
 § 11. Opsparingsordningen administreres af Kongeriget Danmarks Hypotekbank  

 og Finansforvaltning, hvis afgørelser ikke kan indbringes for højere  

 administrativ myndighed. Økonomiministeren kan fastsætte nærmere regler om  

 administrationen.
 Ikrafttrædelse m.v.
 § 12. Loven træder i kraft den 1. juli 1990.
 § 13. Loven gælder ikke for Færøerne og Grønland.
Bemærkninger til lovforslaget Almindelige bemærkninger I januar 1988 nedsatte statsministeren et embedsmandsudvalg vedr. fremme  

 af den private opsparing med det formål at fremlægge ideer til  

 foranstaltninger, der kunne fremme den private opsparing.
I august 1989 afgav udvalget en betækning, der indeholdt en række forslag  

 til fremme af den private opsparing.
Visse af forslagene kan gennemføres  

 administrativt, men de fleste kræver lovgivning.
Et af forslagene var indførelse af en iværksætteropsparing.
En  

 iværksætteropsparing skal supplere de midler, som det offentlige allerede i  

 dag benytter til støtte af iværksættervirksomhed, herunder også den særlige  

 iværksætterydelse.
En iværksætteropsparing er specifikt foreslået som et  

 supplement til etableringskontoordningen, som har den mulige ulempe, at det  

 opsparede beløb først kan hæves ved selve etableringen.
Hvis den pågældende  

 har behov for i en periode at foretage forundersøgelser, forskning,  

 »opfindervirksomhed« o.lign., vil vedkommende ikke kunne bruge af  

 etableringskontomidlerne til dækning af sine leveomkostninger i denne periode  

 uden at skulle efterbeskattes.
Det foreslås her, at midlerne fra  

 iværksætteropsparing også kan anvendes før etablering, men at statspræmien  

 først udbetales, når virksomheden er oprettet.
En  

 iværksætteropsparingsordning kan ses som analog til  

 uddannelsesopsparingsordningen, hvor der også sigtes mod tilvejebringelse af  

 midler, som kan anvendes til dækning af (en del af) leveomkostningerne i en  

 periode uden normale erhvervsindtægter.
Økonomiske og administrative konsekvenser Det er vanskeligt at skønne over de statsfinansielle konsekvenser af en  

 iværksætteropsparingsordning, idet det er usikkert, i hvilket omfang  

 ordningen vil blive benyttet.
Præmieudbetalingerne vil afhænge af, hvor mange  

 aftaler der træffes årligt, hvor stor opsparing der i gennemsnit foretages i  

 de enkelte aftaler, samt hvor længe opsparingen foretages.
Det vil endvidere  

 kunne tænkes, at en iværksætteropsparing i et vist, mindre, omfang vil  

 mindske opsparingen under uddannelsesordningen.
Under betydelig usikerhed kan der skønnes at være omkring 12.000-14.000  

 nyiværksættere pr. år, som vil kunne benytte ordningen.
Det må dog antages,  

 at kun en del af disse vil udnytte ordningen.
Forudsættes det, at 1/5  

 udnytter ordningen ved at indsætte 500 kr. månedligt i 5 år, hvorefter  

 kontoen tømmes, vil dette med en skattefri præmie på 4 pct. pr. år på længere  

 sigt medføre en årlig udgift for staten på i størrelsesordenen 10 mio. kr.  

 Præmieudgifterne vil dog kunne variere betydeligt over årene.
I de første år  

 vil der således ikke være tale om udgifter for staten, idet præmierne  

 tidligst kan udløses efter 3 år.
Herefter vil udgifterne stige, og eventuelt  

 efter en introduktionsfase, hvor flere årgange af unge benytter sig af  

 muligheden for at træde ind i ordningen, væsentligt kunne overstige det  

 ovenfor nævnte beløb.
Der forventes ikke væsentlige administrative konsekvenser for det  

 offentlige, idet den praktiske administration af ordningen foreslås overladt  

 til pengeinstitutterne.
Den daglige administration af ordningen, dvs. kontrol  

 og præmieudbetaling, foreslås varetaget af Kongeriget Danmarks Hypotekbank og  

 Finansforvaltning.
De med administrationen forbundne udgifter forudsættes  

 afholdt inden for Hypotekbankens budgetrammer.
 Hørte myndigheder m.v.
 Lovforslaget har været forelagt Den Danske Bankforening, Danmarks  

 Sparekasseforening og Andelskasseforeningen.
 Endvidere har forslaget være forelagt Justitsministeriet,  

 Finansministeriet (Budgetdepartet, Administrations- og Personaledepartementet  

 og Kongeriget Danmarks Hypotekbank og Finansforvaltning),  

 Industriministeriet, Skatteministeriet, Kommunikationsministeriet og  

 Undervisningsministeriet.
Bemærkninger til de enkelte bestemmelser Til § 1 Der henvises til de almindelige bemærkninger.
Til § 2 Såvel banker som sparekasser som andelskasser foreslås som mulige  

 modtagere af indskud.
Dette svarer til bestemmelserne i loven om  

 uddannelsesopsparing.
Det foreslås i stk. 3, at indestående fra en iværksætterkonto kan  

 overføres fra et pengeinstitut til et andet.
Sådanne overførsler vil kunne  

 være forbundet med et gebyr, og der kan eventuelt knyttes en opsigelsesfrist  

 til overflytning af konti.
Til § 3 For at gøre ordningen så attraktiv som muligt foreslås der stillet  

 betingelse om, at pengeinstuttet skal forrente ordningen med højeste  

 indlånsrente.
Til § 4 Bestemmelsen om een konto pr. person har til formål at undgå misbrug  

 derved, at samme person opretter flere konti.
Det foreslås, at en iværksætterkonto kun kan oprettes af personer, der er  

 mellem 22 og 40 år.
Det vil således ikke være muligt på samme tid at oprette  

 en præmieret ungdomskonto og en præmieret iværsætterkonto.
Aldersgrænsen på  

 40 år svarer til etableringskontolovens krav.
Kravet om, at den, der opretter  

 en iværksætterkonto, skal være skattepligtig her i landet skyldes, at et  

 vigtigt formål med iværksætteropsparingsordningen er at forøge den samlede  

 opsparing i Danmark.
Til § 5 Det foreslås, at der i gennemsnit pr. måned skal indskydes mindst 100 kr.  

 og højst 1.000 kr., svarende til henholdsvis 1.200 kr. og 12.000 kr. pr. år.  

 Dette er lidt mere end for den eksisterende boligsparekontraktordning, hvor  

 beløbsgrænserne er henholdsvis 1.200 kr. og 10.000 kr. årligt, og noget mere  

 end for uddannelsesopsparingsordningen, hvor grænserne er henholdsvis 1.200  

 kr. og 6.000 kr. årligt.
 Bl.a. under hensyn til mulighederne for kontrol forudsættes det, at  

 kontoen holdes i danske kroner.
Til § 6 Der foreslås en mindste bindingsperiode af midlerne på 3 år efter første  

 indbealing, hvilket bl.a. skal modvirke, at iværksætteropsparingsordningen  

 bliver betragtet som en mulighed for omflytning af midler mellem eksisterende  

 konti, således at formålet om større nyopsparing eventuelt ikke tilgodeses.  

 Endvidere foreslås, at kontoen skal hæves inden eller samtidig med etablering  

 finder sted.
Det foreslås, at tilskrevne renter, der er almindeligt skattepligtige,  

 altid kan hæves, hvis dette er i overensstemmelse med de vilkår for kontoen,  

 der er aftalt med pengeinstituttet.
I så fald vil renterne dog ikke indgå i  

 præmieberegningen, jf. § 8, stk. 1.
Til § 7 Det foreslås, at manglende overholdelse af kravet om en mindste  

 indbetaling pr. år fører til aftalens bortfald, dvs. aftalen kan ikke sættes  

 i kraft igen ved senere, ekstraordinært store indskud.
Samtidig foreslås, at  

 de indbetalte beløb uanset aftalens bortfald ikke kan frigives før 3 år efter  

 første indbetaling.
Formålet med denne bestemmelse er, jf. også  

 bemærkningerne til § 6, at indskud på iværksætterkonti i størst muligt omfang  

 bliver egentlig nyopsparing.
Til § 8 Et niveau for præmieprocenten på 4 pct. p.a. vil svare til  

 præmieringsprocenten i de øvrige præmierede opsparingsordninger.
Præmien vil  

 ligeledes være fritaget for indkomstskat, jf. skatteministeriets forslag til  

 ændring af ligningsloven.
Endvidere foreslås det, at økonomiministeren kan fastsætte regler for  

 beregning og tilskrivning af præmier.
Der fastsættes i denne forbindelse en  

 bestemmelse om, at der i kontrakterne åbnes mulighed for, at Folketinget ved  

 lov kan ophæve eller nedsætte præmieringen af fremtidige indbetalinger, som  

 opspareren så naturligvis ikke vil være bundet til at foretage.
Det foreslås ifølge stk. 2, at præmien først kan udbetales, når etablering  

 har fundet sted.
Det foreslås, at økonomiministeren bemyndiges til at  

 fastsætte de nærmere kriterier for, hvornår etablering har fundet sted, samt  

 regler for kontrol.
Der påtænkes lignende regler for kriterier for  

 etablering, som gælder efter lov om indskud på etableringskonto, herunder  

 krav om anskaffelse af en vis mængde aktiver og om arbejdsindsats.
Til § 9 I stk. 5 foreslås, at en iværksætterkonto, der kommer under skifte af  

 ægtefællers fællesbo, kan kræves frigivet.
Derimod vil det ikke være muligt  

 at dele kontoen op, eller at lade kontoen overgå til en anden ægtefælle end  

 den, der har truffet aftale om kontoen.
Til § 11 I § 11 foreslås opsparingsordningen administreret af Kongeriget Danmarks  

 Hypotekbank og Finansforvaltning.
Det bemærkes i tilslutning hertil, at  

 såfremt Finanstilsynet under sin almindelige tilsynsvirksomhed bliver  

 opmærksom på forhold, der strider mod lovforslagets intentioner, vil man gøre  

 pengeinstituttet opmærksom herpå.
 Endvidere bemærkes, at klager over pengeinstitutternes afgørelser kan  

 indbringes for det Pengeinstitutankenævn, som pengeinstitutternes  

 organisationer og Forbrugerrådet har oprettet, og som er godkendt af  

 Forbrugerklagenævnet.
Til §§ 10, 12 og 13 Disse paragraffer indeholder bestemmelser om kontrol og sanktioner ved  

 overtrædelse, samt om ikrafttræden.
