Skriftlig fremsættelse (29. april 2022) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af sundhedsloven (Etablering af sundhedsklynger og sundhedssamarbejdsudvalg m.v.) (Lovforslag nr.
L 191) Lovforslaget udmønter Aftale om sammenhæng og nærhed (sundhedsklynger) af 11. juni 2021 mellem regeringen, Danske Regioner og KL, hvor parterne er enige om, at sundhedsvæsenet står over for betydelige udfordringer som følge af den demografiske udvikling, der bl.a. betyder flere ældre og flere patienter med kroniske sygdomme, og at en del af løsningen på udfordringerne er etablering af nye formaliserede sundhedsklynger omkring hvert af landets akuthospitaler og forenkling og styrkelse af den nuværende politiske samarbejdsstruktur i hver region.
Etablering af sundhedsklynger Sundhedsklyngerne vil bl.a. skulle sikre bedre samarbejde mellem region, kommuner og almen praksis om borgernes sundhed, varetage flere opgaver af høj kvalitet i borgernes nærmiljø og samtidig frigøre ressourcer til patientbehandling på sygehus.
Der vil både skulle være en politisk dialog og et tæt fagligt strategisk samarbejde.
Mens det politiske niveau i sundhedsklyngen vil skulle bestå af regionsrådet, heriblandt regionsrådsformanden, borgmestrene for kommunalbestyrelserne i sundhedsklyngen og repræsentanter fra almen praksis, vil det faglige strategiske niveau skulle bestå af repræsentanter for regionen, kommunerne i regionen, almen praksis samt patienter og pårørende.
Der vil skulle være et delt formandskab med hhv. en regional formand og en kommunal formand.
Etablering af sundhedssamarbejdsudvalg og nedlæggelse af sundhedskoordinationsudvalg og praksisplanudvalg Den nuværende politiske samarbejdsstruktur forenkles og styrkes således, at de eksisterende sundhedskoordinationsudvalg og praksisplanudvalg, som i dag findes i hver region, vil skulle erstattes af ét sundhedssamarbejdsudvalg i hver region.
Sundhedssamarbejdsudvalget vil som udgangspunkt skulle bestå af repræsentanter for regionsrådet, heriblandt regionsrådsformanden, én borgmester fra hver sundhedsklynge, som samtidig vi skulle være den kommunale formand i sundhedsklyngen, og repræsentanter for almen praksis.
Sundhedssamarbejdsudvalget vil skulle inddrage repræsentanter for patienter og pårørende i deres drøftelser, når det er relevant.
Der vil skulle være en regional formand og en kommunal næstformand.
Patient- og pårørendeinddragelse De foreslåede sundhedsklynger og sundhedssamarbejdsudvalg vil i højere grad end de eksisterende sundhedskoordinationsudvalg og praksisplanudvalg skulle inddrage repræsentanter for patientinddragelsesudvalget eller andre repræsentanter for patienter og pårørende i deres drøftelser.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
