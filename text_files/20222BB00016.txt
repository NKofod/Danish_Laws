Fremsat den 17. januar 2023 af Mai Villadsen (EL), Søren Egge Rasmussen (EL) Lisbeth Bech-Nielsen (SF), Signe Munk (SF) og Samira Nawa (RV) Forslag til folketingsbeslutning om varig bevilling til Klimarådets understøttelse af klimaloven Folketinget pålægger regeringen at sikre en varig bevilling svarende til 25,1 mio. kr., så Klimarådet kan udføre sit arbejde i henhold til klimaloven, som minimum indtil Danmark er klimaneutralt.
Forslaget vil ikke forhindre, at der tilføres yderligere midler til Klimarådet.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 3, folketingsåret 2022-23, 1. samling.
Der henvises til www.folketingstidende.dk, Folketingstidende 2022-23, 1. samling, tillæg A, B 3 som fremsat.
Klimarådet spiller en afgørende rolle i Danmarks indfrielse af klimalovens mål om 70 pct. reduktion af drivhusgasudledninger i 2030 og klimaneutralitet senest i 2050. I henhold til kapitel 2 i lovbekendtgørelse nr. 2580 af 13. december 2021 om klima (klimaloven) har Klimarådet en række opgaver, som bl.a. omfatter årlige anbefalinger til klima-, energi- og forsyningsministeren om klimaindsatsen, en vurdering af, om regeringens klimaindsats anskueliggør, at klimamålene nås, og kommentering af det årlige klimaprogram og den årlige klimastatus og -fremskrivning.
Derfor fik Klimarådet i forbindelse med vedtagelse af klimaloven og finansloven for 2020 tilført en forhøjet 4-årig bevilling på 10 mio. kr. i 2020 og 15 mio. kr. årligt i 2021-2023.
Denne bevilling udløber desværre i 2024, men Klimarådets opgaver er ikke blevet hverken færre eller mindre komplekse.
Derfor mener forslagsstillerne, at Klimarådet skal have en varig højere bevilling på samlet 25,1 mio. kr., så længe Klimarådet skal opfylde den rolle, der er beskrevet i klimaloven.
Bevillingen vil løbende skulle pris- og lønreguleres m.v.
En højere varig bevilling vil skabe både ro og sikkerhed om Klimarådets vigtige arbejde.
Det vil samtidig sikre, at andre politiske prioriteringer i fremtiden ikke vil betyde, at Klimarådet skal nedjustere sine aktiviteter, med risiko for at Klimarådet dermed ikke kan opfylde sit formål som beskrevet i klimaloven.
Forslaget vil ikke forhindre, at der tilføres yderligere midler til Klimarådet, såfremt dette må vurderes nødvendigt, f.eks. hvis det senere besluttes, at Klimarådet skal løse yderligere opgaver.
 Forslaget kan f.eks. finansieres via den grønne fond, jf. aftale af 24. juni 2022 om etablering af en grøn fond.
Skriftlig fremsættelse Mai Villadsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om varig bevilling til Klimarådets understøttelse af klimaloven.
(Beslutningsforslag nr.
B 16) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
