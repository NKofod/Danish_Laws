Nr BR 4 Beretning om ministres håndtering af sagen om Sparekassen Nordjyllands  

 overtagelse af visse engagementer i Himmerlandsbanken   

 Nr L 4 1994-95, 1. samling Afgivet af Det Særlige Undersøgelsesudvalg Afgivet: 19950629 Indledning Den 4. november 1993 vedtog Folketinget et beslutningsforslag om  

 nedsættelse af en undersøgelsesret i medfør af retsplejelovens § 21 a til at  

 undersøge visse forhold i forbindelse med Sparekassen Nordjyllands  

 overtagelse af engagementer fra Himmerlandsbanken (B 19).
Den 3. oktober 1994 afgav retspræsident Frank Poulsen sin beretning vedr.  

 visse forhold i forbindelse med Sparekassen Nordjyllands overtagelse af  

 engagementer fra Himmerlandsbanken.
Undersøgelsesrettens konklusion var, at  

 Sparekassen Nordjylland i kraft af en tilladelse meddelt af Told- og  

 Skattestyrelsen ved en telefax af 23. august 1993 har krav på skatteretligt  

 at kunne foretage et fradrag for hensættelser på i alt 173 mio. kr. på de  

 engagementer, som sparekassen overtog fra Himmerlandsbanken.
Fradraget er  

 ikke begrænset af det vederlag, som sparekassen har præsteret for overtagelse  

 af bankens aktiver, eller af bestemmelsen i ligningslovens § 15. Tilladelsen  

 til dette fradrag har ikke lovligt kunne gives.
Da der fra statens side ved  

 tilladelsen, som sparekassen disponerede på grundlag af, er skabt en  

 berettiget forventning hos sparekassen om en sådan retsstilling, må  

 sparekassen imidlertid stilles, som om tilladelsen havde været lovlig.
Herefter blev der den 13. oktober 1994 afholdt en forespørgelsesdebat (F  

 1) om Sparekassen Nordjyllands overtagelse af engagementer fra  

 Himmerlandsbanken.
Ved debatten blev følgende forslag om motiveret dagsorden  

 vedtaget:
 »I overensstemmelse med grundlaget for folketingsbeslutningen af 4.  

 november 1993 om den særlige undersøgelsesret nedsætter Folketinget i henhold  

 til Folketingets forretningsordens § 7, stk. 6, et særligt udvalg bestående  

 af 17 medlemmer.
Udvalget skal undersøge, om ministre i perioden frem til nedsættelsen af  

 undersøgelsesretten den 4. november 1993 ved fejl eller forsømmelser har  

 afgivet mangelfulde eller forkerte oplysninger til Folketinget, som kan give  

 anledning til at drage de pågældende til ansvar.
I det omfang det er af  

 betydning for denne vurdering, kan udvalget inddrage forhold forud for  

 meddelelsen af tilsagnet til Sparekassen Nordjylland den 23. august 1993,  

 herunder Bikubens overtagelse af Bornholmerbanken.
Undersøgelsen gennemføres  

 hurtigst muligt.
 Folketinget tager til efterretning, at regeringen samtidig har iværksat  

 yderligere undersøgelser med henblik på at kunne drage de nødvendige  

 konsekvenser af alle sagens aspekter i forhold til andre implicerede.
Folketinget går herefter over til næste sag på dagsordenen.« Der henvises om forespørgslen til Folketingstidende 1994-95,  

 forhandlingerne side 157-213.
 Den 1. november 1994 blev Det Særlige Undersøgelsesudvalgs 17 medlemmer  

 valgt.
 Den ovenfor nævnte motiverede dagsorden dannede kommisoriet for udvalget.
 Udvalgets arbejdsform I forbindelse med udvalgets nedsættelse blev  

 der besluttet følgende vedrørende udvalgets arbejdsform:
 a) Offentlighed .
Ifølge Folketingets Forretningsorden er der ikke adgang for offentligheden  

 til udvalgsmøder.
Den 10. november 1994 besluttede Folketinget derfor, at Det  

 Særlige Undersøgelsesudvalg kunne træffe beslutning om offentlighedens adgang  

 til udvalgets møder, dog uden at dette indbefatter adgang til lyd- og  

 billedoptagelser.
Udvalget besluttede herefter, at der alene skulle være  

 adgang for pressen til udvalgsmøder, hvor der er samråd, møder med Ole Stavad  

 eller modtagelse af deputationer.
Alle andre møder skulle holdes for lukkede  

 døre.
Endvidere besluttede udvalget, at der skulle være båndoptagelse af  

 udvalgets åbne møder med efterfølgende udskrivning af båndene.
 b) Ekspertbistand .
Udvalget besluttede, at der skulle anvendes ekstern eksperthjælp.
Udvalget  

 anmodede derfor rådgivende skatterevisor Christen Amby og statsautoriseret  

 revisor Jørgen Skou om at være behjælpelige ved udvalgets arbejde.
 c) Arbejdsform i øvrigt .
Udvalgsarbejdet blev herudover gennemført i overensstemmelse med de  

 principper, som gælder for almindelige udvalgsmøder, dvs. med mulighed for at  

 stille spørgsmål til skriftlig besvarelse og indkaldelse af ministre til  

 samråd.
Da en del af de ministre, der var inddraget i sagen, ikke længere var  

 ministre eller havde overtaget et andet ministerium, var det ikke muligt at  

 indkalde samtlige involverede ministre til samråd.
Tidligere skatteminister  

 Ole Stavad tilbød dog at give møde i udvalget for at besvare spørgsmål.
Der blev afholdt samråd med statsministeren, skatteministeren og  

 finansministeren.
Endvidere blev der afholdt møder med tidligere  

 skatteminister Ole Stavad og direktør Jørgen Giversen, tidligere Sparekassen  

 Nordjylland.
 Udvalgets gennemgang af begivenhedsforløbet fra den 23. august til den  

 4. november 1993 Udvalget har undersøgt følgende begivenheder:
I.
Samråd i Erhvervsudvalget den 10. september 1993.
II.
Samråd i Erhvervsudvalget den 12. oktober 1993.
III.
Mundtlig besvarelse af § 20-spørgsmål den 13. oktober 1993.
IV.
Perioden 24.-27. oktober 1993.
V.
Mundtlig besvarelse af § 20-spørgsmål den 27. oktober 1993.
VI.
Samråd i Erhvervsudvalget den 28. oktober 1993.
VII.
Samråd i Erhvervsudvalget den 1. november 1993.
VIII.
Mundtlig besvarelse af § 20-spørgsmål den 10. november 1993.
IX.
Bikubens overtagelse af Bornholmerbanken.
X.
Andre relevante forhold.
XI.
Udvalgets konklusioner.
I.
Samråd i Erhvervsudvalget den 10. september 1993 Samrådet med industriministeren omhandlede en redegørelse for  

 Himmerlandsbankens overdragelse og Finanstilsynets rolle.
Samrådet vedrørte  

 to spørgsmål: Et, hvor der anmodedes om en nærmere redegørelse for  

 Himmerlandsbankens overdragelse og Finanstilsynets rolle herved.
Det andet  

 vedrørte spørgsmålet, om ministeriet vil overveje ændringer i Finanstilsynets  

 fremtidige rolle.
 Industriministerens talepapir blev efterfølgende omdelt som bilag 293 i  

 Erhvervsudvalget.
Indledningsvis henleder ministeren bl. a. opmærksomheden på, at  

 hensættelseskravet, dvs. formodede eller konstaterede tab i et pengeinstitut,  

 er et vurderingsspørgsmål, og at hensættelser fastsættes efter et konkret  

 skøn, der baseres på de foreliggende oplysninger.
Der foreligger ingen  

 facitliste ved opgørelse af hensættelsesbehovet.
Herefter beskrives handlingsforløbet udførligt.
Afslutningsvis fremhæver  

 ministeren, at Indskydergarantifonden fremtidig skal inddrages aktivt på et  

 tidligere tidspunkt, nu hvor sektorsolidariteten ikke længere er til stede.  

 Endvidere peger ministeren på den ulykkelige konsekvens, at indehavere af  

 ansvarlig kapital - herunder almindelige indehavere af bankobligationer - har  

 mistet deres indskud, og at der fremtidig bør stilles krav til  

 markedsføringen ved udbud af ansvarlig kapital.
II.
Samråd i Erhversudvalget den 12. oktober 1993 Erhvervsudvalget havde kaldt skatteministeren i samråd med henblik på at  

 besvare følgende tre spørgsmål:
»A.
Udvalget anmoder skatteministeren om en uddybende besvarelse af  

 Erhvervsudvalgets spørgsmål 86 (jf. alm. del - bilag 305 og 318 i  

 folketingssamlingen 1992-93) vedrørende den skattemæssige behandling af  

 Sparekassen Nordjyllands overtagelse af Himmerlandsbankens arrangementer.
I den forbindelse ønskes navnlig belyst, om regeringen ønsker at fratage  

 Folketinget mulighed for at vurdere, om gældende lov er overholdt, eller om  

 skatteministeren vil acceptere, at en uvildig instans på Folketingets vegne  

 får mulighed for at vurdere regeringens handlemåde i sagen.« Spørgsmål 86, som der i samrådsspørgsmål A refereres til, lød således:
»Er der fra Told- og Skattestyrelsen givet tilsagn om, at Sparekassen  

 Nordjylland i forbindelse med overtagelsen af Himmerlandsbankens  

 arrangementer kan overtage A/S Himmerlandsbankens skattemæssige  

 underskud?» »B.
Vil ministeren oplyse, om det er muligt at overføre/overtage et  

 skattemæssigt underskud i forbindelse med overtagelse af en del af en anden  

 virksomhed, såfremt der ikke sker en fusion med denne virksomhed? I bekræftende fald bedes den præcise lovhjemmel oplyst.« »C.
Vil ministeren redegøre for det præcise lovgrundlag, der findes  

 for overførsel/overtagelse af skattemæssigt underskud i forbindelse med  

 virksomhedssammenlægning både ved hel og delvis fusion?» Der foreligger ikke for udvalget et talepapir fra skatteministeren  

 vedrørende samrådet.
 Samrådets præcise forløb foreligger ikke oplyst for udvalget.
 I brev dateret 12. oktober 1993 fra skatteministeren til statsministeren,  

 udvalgets bilag 37, nr. 6, oplyses imidlertid følgende:
 »I samrådet den 12. oktober 1993 i Erhvervsudvalget redegjorde  

 skatteministeren for de skattemæssige problemstillinger vedrørende  

 Sparekassen Nordjyllands overtagelse af Himmerlandsbanken.
 Det blev om bankovertagelsen oplyst:
1. Tidligere års underskud hos det ophørende pengeinstitut kan ikke  

 overføres til det fortsættende pengeinstitut.
Det gælder både ved en fusion  

 og ved en hel eller delvis overtagelse af et andet pengeinstitut.
2. De merhensættelser, der opgøres, når engagementerne vurderes i en  

 overtagelsessituation, fordeles efter en konkret skattemæssig vurdering  

 mellem det ophørende og det fortsættende pengeinstitut.
Denne vurdering  

 indeholder i sagens natur et skønsmæssigt element.
3. Hvis det konstateres, at det fortsættende pengeinstitut ikke  

 skattemæssigt taber på de overtagne engagementer, genbeskattes de tidligere  

 fratrukne hensættelser fuldt ud.« Endvidere fremsendte skatteministeren den 13. oktober 1993 et notat  

 dateret 11. oktober 1993 til Erhvervsudvalget, der omhandler generelle  

 skattemæssige problemer ved virksomhedsoverdragelse i og uden for  

 banksektoren.
Notatet blev omdelt til udvalgets medlemmer umiddelbart forud  

 for samrådet, og skatteministeren tog i sin besvarelse udgangspunkt i  

 notatet, idet det af bilag 37, nr. 5 (notat dateret den 8. oktober 1993),  

 fremgår:
»Vedlagt fremsendes notat til ministerens godkendelse vedrørende  

 samrådsspørgsmål A, B og C, der omhandler en uddybende redegørelse for den  

 skattemæssige behandling af pengeinstitutters overtagelse af andre  

 pengeinstitutters engagementer.
Notatet kan eventuelt udleveres til  

 udvalget.« Om dette notat kan bemærkes, at det omhandler overtagelser i al  

 almindelighed.
Det omtaler ikke den særlige betydning, som  

 overdragelsesprisen har, når der sker overdragelse af virksomhed.
 Det kan om notatet konkluderes, at indholdet er korrekt, men at notatet  

 ikke forholder sig til overtagelsesprisens betydning.
Udvalget har gennemgået de fremsendte notater m.v., der må anses som  

 grundlaget for ministerens besvarelser i udvalget.
Blandt disse notater er et  

 notat fra Told- og Skattestyrelsen af 26. august 1993 (bilag 37, nr. 1). I  

 dette notat omtales hjemmelsspørgsmålet.
Kammeradvokatens repræsentant  

 »forespurgte, om ikke styrelsen havde et hjemmelsproblem, specielt i  

 denne sag, hvor der i praksis er tale om køb af en del af en virksomhed, hvor  

 den faktiske købspris er aftalt.
Spørgsmålet blev besvaret bekræftende, men  

 at der i de omhandlede situationer var forsøgt fastlagt en ensartet praksis  

 med udgangspunkt i Kronebanksagen.
Styrelsen ville dog undersøge nærmere,  

 hvordan man havde forholdt sig i sagen vedrørende Bornholmerbanken.
Det blev  

 derfor aftalt, at styrelsen ville gennemgå engagementerne og herefter  

 fremkomme med en vurdering af, i hvilket omfang hensættelser ville kunne  

 overføres.« Det er imidlertid i undersøgelsesdommerens beretning side 490-491 oplyst  

 af skatteministeren, at denne først i slutningen af oktober 1993 har læst  

 dette notat.
Udvalget har den 30. november 1994 spurgt Ole Stavads  

 efterfølger som skatteminister, Carsten Koch, om baggrunden for, at notatet  

 ikke blev forelagt tidligere.
Af ministerens første svar, den 8. december  

 1994, fremgår det, at »notatet af 26. august 1993 til skatteministeren  

 er forelagt for ministeren den 26. august 1993.« Af ministerens  

 supplerende svar dagen efter fremgår det, at når det »i mit oprindelige  

 svar er oplyst, at notatet er forelagt for ministeren den 26. august 1993,  

 ligger der heri alene, at Told- og Skattestyrelsen fysisk har overbragt  

 notatet til ministerens kontor.
Derimod ligger der ikke en konstatering af,  

 hvornår ministeren har set notatet.« Af et notat fra Told- og Skattestyrelsen til skatteministeren dateret 9.  

 september 1993 (bilag 37, nr. 2) fremgår det, at styrelsen lørdag eftermiddag  

 sammen med direktøren og en medarbejder i Himmerlandsbanken gennemgik  

 engagementerne i Himmerlandsbanken. »I denne forbindelse gennemgik  

 styrelsen efterfølgende de sager, der tidligere havde været på området, og  

 som var umiddelbart tilgængelige.
På denne baggrund blev der søndag formiddag  

 over for tilsynet givet en negativ tilbagemelding.« Senere på dagen blev styrelsen anmodet om at genoverveje sagen.
Resultatet  

 heraf blev, at »styrelsen kunne fortsat ikke imødekomme Sparekassen  

 Nordjyllands krav.« Søndag nat »gav Skov Knudsen imidlertid udtryk for, at han nu mente,  

 at det ville være forsvarligt at nå til et positivt resultat for sparekassen  

 ud fra en vurdering af styrelsens tidligere anvendte fremgangsmåde.« Endvidere har udvalget gennemgået notat af 7. oktober 1993 til  

 skatteministeren (bilag 37, nr. 4). Om hjemmelsspørgsmålet hedder det heri,  

 at »da Finanstilsynets vurdering af hensættelsesbehovet i  

 Himmerlandsbanken blev foretaget ud fra likvidationsbetragtninger, var  

 betingelserne for at fravige hovedregelen i Ligningsrådets anvisning opfyldt.  

 Told- og Skattestyrelsen skulle herefter udøve et selvstændigt skøn over, om  

 de af Sparekassen Nordjylland beregnede merhensættelsesbeløb skulle henføres  

 til tiden før eller efter overdragelsen.« Det anføres i notatet om provenutab, at »det maksimale tab kan  

 opgøres til 34/38 pct. af hensættelsen på 173 mio. kr.
Det afhænger af to  

 forhold:
1. Forudsætningen for at udnytte de 173 mio. kr. er, at tabene  

 konstateres.
Tabes der ikke på de udlån og garantier, der er hensat på, gives  

 der heller ikke tilsvarende fradrag.
2. Muligheden for at udnytte skattemæssige underskud, hvis sådanne opstår  

 - der er store uudnyttede underskud i Sparekassen Nordjylland.« Det bemærkes, at der intet er anført om betydningen af  

 overdragelsesprisen.
Det nævnes dog i notatet, at det » kan derfor ikke  

 udelukkes, at der er forskellig opfattelse af, hvad de 173 mio. kr.  

 dækker«, det fremgår dog ikke, hvad der nærmere menes hermed.
 Over for Det Særlige Undersøgelsesudvalg har Ole Stavad oplyst, at på  

 tidspunktet for samrådets afholdelse den 12. oktober 1993 koncentrerede  

 debatten sig fortsat om overtagelse af underskud, som efter hans opfattelse  

 var en ren misforståelse, som blev rettet i løbet af den samme uge både af  

 direktør Giversen fra Spar Nord og af ham selv.
I forbindelse med samrådet i Erhvervsudvalget gav skatteministeren løfte  

 om, at Ligningsrådet ville få forelagt sagen i alle detaljer, da ministeren  

 på grund af sin tavshedspligt var afskåret fra at udtale sig nærmere om den  

 konkrete sag i Erhvervsudvalget.
Til det brug bestilte skatteministeren  

 gennem Told- og Skattestyrelsen et notat hos Kammeradvokaten om hele sagen.  

 Skatteministeren anførte, at Ligningsrådets medlemmer er underlagt  

 tavshedspligt, hvilket medfører, at der her kan gives oplysninger, der ikke  

 vil kunne gives til Folketinget.
For en nærmere beskrivelse af  

 Kammeradvokatens notat henvises til afsnit IV.
III.
Mundtlig besvarelse af § 20-spørgsmål den 13. oktober 1993 Spørgsmål nr.
S 45 til statsministeren havde følgende ordlyd:
»Vil statsministeren tage initiativ til en uvildig  

 ekspertundersøgelse af alle forhold i forbindelse med Himmerlandsbankens  

 kollaps, hvor resultatet af undersøgelsen offentliggøres, og som placerer  

 ansvaret for eventuelle ulovligheder?» I begrundelsen for spørgsmålet blev det bl.a. anført, at »På grund af  

 tavshedsbestemmelserne i bank- og sparekasseloven er Folketinget afskåret fra  

 at søge oplysninger om sagens rette sammenhæng.« Endvidere blev det anført, at »Hvis tilliden til systemet ikke skal  

 lide ubodelig skade, er det bydende nødvendigt at få eksperter udenfor  

 Finanstilsynet og regeringen til at klarlægge, om love, regler og moral er  

 overholdt.« Statsministeren gav i sin besvarelse udtryk for, at »Den aktuelle sag  

 behandles i skifteretten, af kuratorerne og af Fondsbørsen, og visse forhold  

 er allerede anmeldt til politiet.
Således har kuratorerne i  

 Himmerlandsbankens konkursbo for nylig udarbejdet en fyldig rapport, som det  

 er foreskrevet i konkursloven.
Kuratorerne skal sikre, at der sker en  

 politimæssig efterforskning, hvis dette er nødvendigt.
På denne baggrund kan  

 jeg konstatere, at sagen i øjeblikket er undersøgt eller bliver undersøgt af  

 de myndigheder, som har til opgave at undersøge og afgøre sager af netop den  

 karakter.« I sin fortsatte besvarelse oplyste statsministeren med hensyn til  

 kuratorernes rapport, at »hvis det ønskes, at denne rapport  

 offentliggøres, så vil vi gerne offentliggøre den, sådan som jeg ser  

 det«, samt at »det, der overhovedet kan undersøges, bliver  

 undersøgt, såvel af uvildige offentlige som private instanser«.
Spørgeren (Kirsten Jacobsen (FP)) spurgte statsministeren, om denne kunne  

 »bekræfte, at industriministerens oplysninger til Erhvervsudvalget i  

 september ikke indeholdt oplysninger om et skattemæssigt underskud på 173  

 mio. kr.« Statsministeren svarede: »Jeg må korrigere, når man prøver at give  

 det indtryk, at der er tale om handel med underskud ud fra et skattemæssigt  

 synspunkt.
Det er faktisk et kernepunkt i diskussionen af de skattemæssige  

 problemer omkring Himmerlandsbanken, at sagen ikke drejer sig om handel med  

 et underskud.
Det fremgår også af skatteministerens redegørelse til  

 Erhvervsudvalget i går, at der alene er tale om merhensættelser, ikke handel  

 med underskud.
Deri ligger også, at hvis der ikke bliver brug for disse  

 hensættelser, så bliver der naturligvis tale om en genbeskatning i forhold  

 til det tidligere fratrukne beløb i form af de merhensættelser, jeg har  

 omtalt.« I sine afsluttende bemærkninger nævnte statsministeren, bl. a. på baggrund  

 af et spørgsmål fra Kai Dige Bach (KF) om at få lejlighed til at se  

 aftaledokumentet, at »jeg er i den lykkelige situation, at jeg kan  

 henholde mig til hr.
Jørgen Giversen fra Sparekassen Nordjylland, der i dag -  

 og det er jeg ganske enig i - siger: »De flere omtaler af telefaxen som  

 hemmelig: På baggrund af den debat har vi spurgt i ministerierne, om vi må  

 offentliggøre den.
Da ministerierne intet har imod dette, vedlægges fotokopi  

 af en telefax fra Told- og Skattestyrelsen.« Statsministeren tilføjede:  

 »Jeg siger det også for at understrege, at dette her ikke drejer sig om,  

 at regeringen vil forholde Folketinget oplysninger.« Samråd med statsministeren den 18. januar 1995 om besvarelsen af spm.  

 S 45.
Under et samråd i Det Særlige Undersøgelsesudvalg den 18. januar 1995 har  

 statsministeren anført, at han kunne bekræfte, at han ved besvarelsen af spm.  

 S 45 havde kendskab til konkursrapportens eksistens, men ikke til dens  

 indhold, og på et spørgsmål, om købesummen blev fastlagt i kuratorrapporten,  

 oplyste han, at det nærmeste, man kommer en omtale af en købspris i  

 rapporten, er sætningen »Ud fra de af Sparekassen Nordjylland opstillede  

 forudsætninger indebar de forhandlede vilkår, at Sparekassen Nordjylland  

 overtog forpligtelser, der oversteg aktiverne med et beløb i  

 størrelsesordenen 25 mio. kr.« På et opfølgende skriftligt spørgsmål, om  

 købesummen fremgik af bilagene til kuratorrapporten, har statsministeren  

 oplyst, at det af en foreløbig resultatopgørelse, der var vedlagt  

 kuratorrapporten, fremgår, at en samlet merværdi ved salg af banken er  

 24.649.080 kr.
På et spørgsmål, om det på noget tidspunkt inden spørgsmål S  

 45's besvarelse var nævnt over for statsministeren, at købesummen havde  

 afgørende betydning, svarede statsministeren klart nej.
Statsministeren nævnte videre, at der som forberedelse af besvarelsen af  

 spm.
S 45 havde fundet et møde sted i Statsministeriet dagen før.
I dette  

 møde deltog skatteministeren, justitsministeren og industriministeren og  

 tilhørende embedsmænd.
Baggrunden for at indkalde til dette møde var ifølge  

 statsministeren, at skatteministeren og industriministeren samme dag havde  

 været i samråd i Erhvervsudvalget, og at justitsministerens tilstedeværelse  

 var nødvendig for at undersøge, om der var grundlag for at imødekomme ønsket  

 om en uvildig ekspertundersøgelse.
Statsministeren har senere skriftligt  

 meddelt, at han ikke er bekendt med, at der foreligger referater fra dette  

 forberedende møde.
På udvalgets gentagne spørgsmål om statsministerens anvendelse af ordet  

 »genbeskatning« under besvarelsen af spm.
S 45 meddelte  

 statsministeren, at han ikke anså det som sin naturlige opgave at indlade sig  

 på en nærmere skatteteknisk diskussion af de enkelte led i besvarelsen.
Statsministeren gav endelig udtryk for, at der ikke i Statsministeriet var  

 foretaget en selvstændig analyse eller alternativ vurdering af det materiale,  

 der fra fagministerierne var fremsendt, og som lå til grund for besvarelsen  

 af spm.
S 45.
IV.
Perioden 24. - 27. oktober 1993 Som lovet under samrådet den 12. oktober 1993 foranledigede  

 skatteministeren, at Kammeradvokaten udarbejdede et notat om sagen.
Dette  

 notat modtog skatteministeren i udkast den 24. oktober på sin telefax hjemme  

 i Brovst.
Under møder med Det Særlige Undersøgelsesudvalg har Ole Stavad forklaret,  

 at »ved gennemlæsningen af notatet blev jeg for første gang usikker på,  

 om der var problemer i sagen.
Sammenhængen over til den skattemæssige  

 anskaffelsessum som loft over, hvor stor en del af de 173 mio. kr.
Spar Nord  

 vil kunne udnytte som fradrag, står for første gang klart for mig.« I notatet fastslår Kammeradvokaten bl. a., at den mellem parterne aftalte  

 købesum danner udgangspunkt for den skattemæssige konstatering af, om  

 overdrageren har lidt tab eller opnået gevinst, og at anskaffelsessummen også  

 er udgangspunkt for de hensættelser, som det erhvervende pengeinstitut skal  

 foretage i medfør af Ligningsrådets anvisning.
 Under gennemlæsningen af udkastet til notatet blev Ole Stavad usikker på  

 en række punkter, hvilket fremgår af bemærkningerne i margenen på det  

 eksemplar, der er udleveret til udvalget (bilag 37, nr. 26).
Ole Stavad tog derfor initiativ til, at de opståede tvivlsspørgsmål blev  

 drøftet med de ledende embedsmænd straks mandag morgen.
Her blev han  

 imidlertid beroliget med, at der ikke forelå problemer i sagen.
Ole Stavad har oplyst, at efter gennemlæsningen af Kammeradvokatens notat  

 indgik købsprisen direkte i diskussionerne med embedsmændene.
Både  

 embedsmændene og Kammeradvokaten var dog enige om, at de oplysninger, der  

 forelå, ikke fortalte ret meget om, hvad den skattemæssige overtagelsespris  

 endeligt ville blive opgjort til.
Det kunne der først fås en klar opfattelse  

 af, når Spar Nord havde afleveret sin selvangivelse for 1993.
Tirsdag den 26. oktober 1993 blev Kammeradvokatens notat fremsendt til  

 Sparekassen Nordjylland på Ole Stavads anmodning.
Ole Stavad har oplyst, at  

 han ønskede at »få afklaret, om Spar Nord var enig i Kammeradvokatens  

 fortolkning af tilsagnet.« Samme dag kontaktede direktør Giversen told-  

 og skattedirektør Carsten Jarlov med anmodning om, at der blev foretaget en  

 enkelt faktuel ændring i notatet.
Onsdag den 27. oktober 1993 var der telefonisk kontakt mellem Ole Stavad  

 og direktør Giversen.
Ole Stavad har herom oplyst, at direktør Giversen to  

 gange bekræftede, at han var enig i Kammeradvokatens notat.
Videre har Ole  

 Stavad oplyst, at han stillede uddybende spørgsmål »for at være sikker  

 på, at Spar Nord har forstået problemstillingen rigtigt.« De tre af  

 spørgsmålene lød ifølge Ole Stavad således: 1. Om det var rigtigt forstået,  

 at Spar Nord var enig i Kammeradvokatens notat. 2. At det så betød, at man  

 var enig i, at man aldrig kunne få et større fradrag end det, man tabte. 3.  

 Om Giversen også dermed var enig i, at de 173 mio. kr. kunne blive et andet  

 beløb, afhængigt af den endelige anskaffelsespris.
Giversen svarede ifølge  

 Ole Stavad bekræftende på alle tre spørgsmål.
Direktør Giversen har oplyst, at han har ført en samtale med Ole Stavad  

 fra sin broders køkken.
Om samtalen har Giversen forklaret, at der ikke var  

 nogen, der i den samtale sagde til ham, at det var vederlagsbetragtningen,  

 der var af afgørende betydning.
Giversen har videre oplyst, at han talte med  

 Ole Stavad om de 173 mio. kr., men kun, om det kunne blive til et andet  

 beløb, hvis engagementerne ikke blev nødlidende i det omfang, som man troede,  

 da hensættelserne blev foretaget.
Om Kammeradvokatens notat har Giversen  

 videre oplyst, at såfremt han havde fået at vide, at han skulle nærlæse det  

 og føre en dialog med sine rådgivere, ville sparekassen have svaret:  

 »Det her er ikke den faktiske verden, vi lever i, det notat kan vi ikke  

 stå bag.« Ole Stavad har videre anført, at der efter den telefoniske kontakt for ham  

 fortsat var tvivl om, at Spar Nord havde den samme opfattelse af tilsagnet  

 som Kammeradvokaten og ministeriet.
Det stod således først klart for ham, at  

 Spar Nord opfattede skattetilsagnet som et ubetinget fradrag, efter et møde i  

 Told- og Skattestyrelsen sent om eftermiddagen den 29. oktober 1993.
V.
Mundtlig besvarelse af § 20-spørgsmål den 27. oktober 1993 Ved denne lejlighed blev spørgsmål nr.
S 109, S 111, S 112, S 113, S 114  

 og S 115 besvaret.
Spm.
S 109, 111, 114 og 115 var stillet til statsministeren, og spm.
S 112  

 og 113 var stillet til skatteministeren.
Spm.
S 109 til statsministeren havde følgende ordlyd:
»Vil statsministeren bekræfte, at det er den samme advokat, Søren  

 Skov Knudsen fra Kammeradvokaturen, der i sagen om Himmerlandsbankens  

 overdragelse deltog i de langvarige forhandlinger den 21.-22. august 1993 som  

 Finanstilsynets rådgiver samt godkendte den juridiske konstruktion af  

 hensættelsesbeløbet og er kurator/midlertidig bestyrer i konkursboet?» I sit svar henviste statsministeren til, at det er fast praksis, at  

 Finanstilsynet beskikker 2 advokater, hvoraf den ene kommer fra  

 Kammeradvokatens kontor.
 Spørgeren, Svend Aage Jensby (V), spurgte herefter, om statsministeren  

 ikke fandt, at befolkningen med rette kunne drage den pågældende advokats  

 (fra Kammeradvokaturen) habilitet i tvivl.
 Hertil replicerede statsministeren, at der ved at udpege 2 advokater er  

 taget højde for spørgsmålet om habilitet.
 Til grund for statsministerens besvarelse forelå et udkast til svar  

 dateret 26. oktober 1993 fra Industriministeriet.
Spm.
S 111 til statsministeren havde følgende ordlyd:
»Er statsministeren enig med industriministeren, når denne i  

 Morgenavisen Jyllands-Posten den 16. oktober 1993 er citeret for følgende  

 udtalelse: »At Himmerlandsbanken efter det foreliggende har vildledt en  

 række mennesker til at skyde penge ind i bankens kapitalgrundlag, er en anden  

 sag«?» Statsministeren erklærede sig enig heri.
 Spørgeren (Pia Larsen (V)) spurgte herefter om de tabslidende, herunder  

 obligationskøbernes, advokater kunne få adgang til de oplysninger af f. eks.  

 regnskabsmæssig karakter, der kan have betydning for bedømmelsen af en  

 eventuel erstatningssag.
I sit svar og i efterfølgende svar til medspørgerne, Svend Aage Jensby (V)  

 og Kirsten Jacobsen (FP), henholdt statsministeren sig til de almindelige  

 regler om overholdelse af de fortrolighedshensyn, der skal overholdes i en  

 sådan sag.
Statsministeren tilføjede på et spørgsmål fra Kirsten Jacobsen  

 (FP), om ikke regeringen gemmer sig bag tavshedsbestemmelserne, at »der  

 er ingen, der gemmer sig bag noget som helst«, og fortsatte: »Der  

 er fremlagt alle de oplysninger, vi overhovedet kan fremlægge under rimeligt  

 ansvar for, at pengeinstitutverdenen også fremover er i stand til at fungere  

 under de forretningshensyn, der også må og skal tages i det pågældende  

 spørgsmål.« Til grund for statsministerens besvarelse forelå et udkast til svar  

 dateret 26. oktober 1993 fra Industriministeriet.
 Spm S 114 til statsministeren havde følgende ordlyd:
»Såfremt det bliver bevist, at skatteministerens oplysninger om, at  

 den skattemæssige konstruktion, der er anvendt i Sparekassen Nordjyllands  

 delovertagelse af Himmerlandsbanken, er sædvanlig praksis, er »en falsk  

 melodi«, hvilke konsekvenser vil statsministeren så drage heraf?» Statsministeren svarede bl.a.: »Der foreligger ikke for mig noget som  

 helst, der indikerer, at Folketinget har fået nogen form for misvisende eller  

 forkerte oplysninger, og derfor er der heller ingen falsk melodi at tage  

 stilling til.« På et tillægsspørgsmål fra spørgeren Kirsten Jacobsen (FP) om et notat  

 omdelt i Erhvervsudvalget udarbejdet af Told- og Skattestyrelsen om  

 principperne for og hjemmelen til den praksis, der følges på området, som  

 spørgeren fandt byggede på forudsætninger, der ikke kunne opfyldes, svarede  

 statsministeren, at han ingen grund havde til at anfægte notatet og heller  

 ikke dets forudsætninger.
 Til grund for statsministerens besvarelse forelå et udkast til svar fra  

 Told- og Skattestyrelsen dateret 26. oktober 1993.
Spm.
S 115 til statsministeren fra Kirsten Jacobsen (FP) havde følgende  

 ordlyd:
»Vil statsministeren bekræfte, at statsministeren, økonomiministeren  

 og industriministeren er fuldt informeret om alle forhold i forbindelse med  

 Sparekassen Nordjyllands delovertagelse af Himmerlandsbanken, og har den  

 samlede regering godkendt konstruktionen og det skattemæssige underskud for  

 hensættelser?» Statsministeren svarede, at »industriministeren har haft den  

 koordinerende funktion i henhold til tilsynslovgivningen på området, som han  

 er ansvarlig for over for de berørte instanser, herunder Nationalbanken.  

 Økonomiministeren har som kgl. bankkommissær været involveret, for så vidt  

 angår den del af løsningen, der indeholdt en garantistillelse fra bl. a.  

 Nationalbanken over for afviklingsselskabet, og jeg selv blev i weekenden den  

 21.-22. august informeret om, at forhandlingerne var i gang.
Om søndagen blev  

 jeg desuden informeret om, at garantistillelsen var etableret.
 Vedrørende fordelingen af de skattemæssige hensættelser blev afgørelsen  

 truffet af Told- og Skattestyrelsen efter drøftelse med skatteministeren og  

 under medvirken af Kammeradvokaten.
På et tillægsspørgsmål tilføjede statsministeren, at »når det gælder  

 det konkrete spørgsmål, står den samlede regering naturligvis bag afgørelsen  

 ligesom i andre anliggender og har dermed også del i det ansvar, de  

 pågældende ministre har på hver deres område.« Til grund for statsministerens besvarelse lå et udkast til besvarelse  

 udarbejdet i Industriministeriet og dateret 26. oktober 1993.
Spm.
S 112 til skatteministeren fra Kirsten Jacobsen (FP) havde følgende  

 ordlyd:
Vil ministeren oplyse, i hvor mange tilfælde den skattemæssige  

 konstruktion, der er anvendt i Sparekassen Nordjyllands delovertagelse af  

 Himmerlandsbanken, er blevet anvendt siden 1985? Skatteministeren oplyste, at fremgangsmåden har fulgt skattelovgivningens  

 almindelige regler såvel ved fusion som ved andre former for overtagelse.  

 Herefter nævnte skatteministeren, at der havde været i alt 58  

 overtagelsestilfælde inden for den finansielle sektor; i et tilfælde var der  

 tale om, at et pengeinstitut overtog aktiverne uden egentlig fusion.
Herefter koncentrerede debatten sig om, hvilke principper for opdeling af  

 hensættelser der anvendes ved overtagelse af aktiver eller ved fusion.  

 Skatteministeren oplyste, at principperne for opdeling af hensættelser er de  

 samme, uanset om man står i den ene eller den anden situation.
Senere  

 tilføjede skatteministeren, at man aldrig nogen sinde kan få fradrag for  

 andet end et tab, man har lidt, og at »nogle har forsøgt at udlægge  

 teksten, som om Sparekassen Nordjylland er blevet tildelt et fradrag, uanset  

 om man lider et tab eller ej.
Det er bestemt ikke tilfældet.
 Ole Stavad har i Det Særlige Undersøgelsesudvalg oplyst, at det af en  

 række notater fra Told- og Skattestyrelsen fremgik, at det var styrelsens  

 opfattelse, at der er en række regler, som gælder såvel i fusionssituationen  

 som i andre overtagelsessituationer, og at disse notater ikke gav ham  

 anledning til tvivl om, at alt var foregået korrekt.
På et tillægsspørgsmål fra Anders Fogh Rasmussen (V), om Told- og  

 Skattestyrelsen havde ændret opfattelse efter drøftelse med skatteministeren,  

 svarede skatteministeren: »Hr.
Fogh Rasmussen stiller et spørgsmål, som  

 jeg forstod sådan - lidt pakket ind - om Told- og Skattestyrelsen af mig var  

 blevet bedt at nå frem til en konkret afgørelse.
Dertil er svaret nej.
Hvad  

 der så er sket i en sag, der har strakt sig over nogle dage, har jeg i sagens  

 natur ingen mulighed for at sige meget klogt om, i og med at jeg overhovedet  

 først bliver kontaktet i den her sag på et meget, meget sent tidspunkt.
Efter at Anders Fogh Rasmussen havde gentaget sit spørgsmål, svarede  

 skatteministeren i anden omgang, at »det betyder så også, at jeg ikke  

 har mulighed for at bekræfte det, hr.
Fogh Rasmussen spørger om, nemlig om  

 der har været sagt nej eller der har været givet andre beskeder undervejs i  

 den her proces, og om der er skiftet holdning, efter at man har talt med mig.  

 Derefter kan jeg også sige: Det kan jeg ej heller bekræfte.« Ole Stavad har om dette spørgsmål til udvalget oplyst, at hans svar til  

 Anders Fogh Rasmussen skulle forstås som et ikkesvar, idet han ved at sige,  

 at han ikke kunne bekræfte spørgerens påstand, ikke besvarede spørgsmålene,  

 men netop afviste at besvare dem, bl.a. under hensyn til, at den  

 efterfølgende diskussion uvægerlig ville medføre problemer i relation til  

 tavshedspligten.
Ole Stavad oplyser bl. a. til udvalget, at havde han svaret, »at så  

 vidt han vidste, havde embedsmændene tidligere i forløbet afvist en løsning,  

 ja, så er jeg sikker på, at dette udvalg med erfarne politikere ikke mangler  

 fantasi til at se for sig, hvilken byge af opfølgende spørgsmål jeg derefter  

 ville blive mødt med.
Det ville næsten uundgåeligt være spørgsmål, som ikke  

 kunne besvares på grund af tavshedspligten, hvorefter myterne om det, der var  

 foregået, ville få ny grokraft.
Derfor var det helt nødvendigt at give Anders  

 Fogh Rasmussen et ikkesvar på hans spørgsmål.« Til grund for skatteministerens besvarelse af spm.
S 112 forelå flere  

 udkast til svar fra Told- og Skattestyrelsen, alle dateret 26. oktober 1993.
Spm.
S 113 fra Kirsten Jacobsen (FP) til skatteministeren havde følgende  

 ordlyd:
»Vil ministeren oplyse, hvilke år den skattemæssige konstruktion, der  

 er anvendt i Sparekassen Nordjyllands delovertagelse af Himmerlandsbanken, er  

 blevet brugt i andre tilfælde?» Skatteministeren bekræftede, at den delovertagelse, Told- og  

 Skattestyrelsen havde været involveret i, foregik i 1992 og var Bikubens  

 overtagelse af aktiverne i Bornholmerbanken.
Den tidligere skatteminister, Anders Fogh Rasmussen (V), spurgte, om den  

 konstruktion, der blev fundet vedrørende Bikubens overtagelse af  

 Bornholmerbanken, var 100 pct. identisk med den konstruktion, der var fundet  

 vedrørende Sparekassen Nordjylland og Himmerlandsbanken.
Endvidere ville  

 medspørgeren gerne have oplyst, om den nuværende skatteminister i den  

 aktuelle sag havde fulgt indstillingen fra Told- og Skattestyrelsen uden at  

 ændre i den.
Skatteministeren kunne besvare den sidste del af spørgsmålet  

 bekræftende, medens han for det første spørgsmåls vedkommende oplyste, at man  

 i den slags sager sager ikke finder to, der er 100 pct. identiske, men at  

 det, der kunne siges med sikkerhed, var, at begge sager var behandlet ud fra  

 de samme skatteretlige principper, hvilket skatteministeren fandt var det  

 afgørende.
 Til grund for skatteministerens besvarelse forelå flere udkast til svar  

 fra Told- og Skattestyrelsen, dateret 26. oktober 1993.
 Ole Stavad har efterfølgende i Det Særlige Undersøgelsesudvalg oplyst, at  

 han allerede natten til den 23. august 1993 fik præsenteret  

 Bornholmerbanksagen som et fortilfælde svarende til Himmerlandsbanken, men at  

 han først et år senere fik endelig vished for, at denne sag også rummede  

 problemer.
VI.
Samråd i Erhversudvalget den 28. oktober 1993 I mødet i Erhvervsudvalget indgik samråd med statsministeren,  

 skatteministeren og industriministeren.
 Samrådsspørgsmål M til statsministeren lød således:
»Vil statsministeren bekræfte, at den statsgaranti på de 150 mio.  

 kr., der er givet omkring Himmerlandsbanken, indeholder et beløb på 30 mio.  

 kr. til dækning af Sparekassen Nordjyllands tab på de overtagne aktiver i  

 Himmerlandsbanken, samt oplyse, hvorfor den er givet, og hvad garantien  

 konkret skal dække?» Statsministeren har efterfølgende fremsendt sit talepapir til  

 Erhvervsudvalget.
Talepapiret var ganske kort og indeholdt de ønskede  

 oplysninger.
 Samrådsspørgsmål K til skatteministeren havde følgende ordlyd:
»Vil ministeren redegøre for, hvordan det teknisk er muligt efter et  

 pengeinstituts overtagelse af et andet pengeinstitut, at udskille tab og  

 hensættelser til tab mellem det overtagende pengeinstitut og det overtagne  

 pengeinstitut? Skal denne fremgangsmåde benyttes i praksis, og hvem sikrer,  

 at det sker?» Samrådsspørgsmål L til skatteministeren havde følgende ordlyd:
»Vil ministeren redegøre for, om et skattefradrag på f. eks. 173 mio.  

 kr., som et pengeinstitut har opnået ved overtagelse af en del af et andet  

 pengeinstituts engagementer, er direkte forbundet med tab ved disse konkrete  

 engagementer, og reduceres fradraget i takt med, at tabene ikke aktualiseres,  

 eller kan fradraget anvendes på alle tabsgivende engagementer i den  

 overtagende bank?» Endvidere fremgår det af udvalgets dagsorden, at der var stillet et  

 yderligere samrådsspørgsmål til skatteministeren, samrådsspørgsmål N.  

 Spørgsmålet vedrørte Sparekassen Nordjyllands ret til at foretage fradrag for  

 hensættelser i 1993 på 173 mio. kr.
En del af samrådsspørgsmålet blev den 29.  

 oktober 1993 stillet som spørgsmål til skriftlig besvarelse.
Spørgsmålet blev  

 ikke besvaret.
 Ole Stavad har til Det Særlige Undersøgelsesudvalg oplyst, at efter hans  

 opfattelse blev samrådsspørgsmålet besvaret på mødet.
Til brug for ministerens besvarelse af de to samrådsspørgsmål, der blev  

 besvaret under samrådet, udarbejdede Told- og Skattestyrelsen et notat  

 dateret 28. oktober 1993, som blev omdelt i Erhvervsudvalget den 29. oktober  

 1993. Notatet foreligger i flere versioner.
Herudover havde Told- og  

 Skattestyrelsen udarbejdet redegørelser til de to samrådsspørgsmål.
I  

 notaterne og redegørelserne gøres der opmærksom på, at:
 »På samme måde som ved enhver anden virksomhedsoverdragelse erhverver  

 et pengeinstitut (køber) nogle aktiver (f. eks. udlånsporteføljen) og evt.  

 nogle passiver (f. eks. indlånsporteføljen).
 Nettoværdien af de overtagne aktiver og passiver kan være positiv eller  

 negativ, alt afhængigt af den enkelte aftale.
Skatteretligt er der i visse tilfælde mulighed for at korrigere  

 fordelingen af overdragelsessummen på de enkelte aktiver.
Som følge heraf kan  

 den skattemæssige anskaffelsessum for f. eks. udlånene være større end den  

 regnskabsmæssige anskaffelsessum.
En sådan merværdi er dog betinget af, at  

 der mindst er ydet et hertil svarende vederlag.« I redegørelsen - men ikke i det oversendte notat - tilføjes:  

 »Købesummen påvirkes af ikke bogførte forpligtelser såsom overtagelse af  

 personale, risiko for at skulle »rydde op« ved afvikling af dele af  

 virksomheden m.v.' Den 22. oktober 1993 stillede Erhvervsudvalget spm. 16, 17 og 19 til  

 skriftlig besvarelse inden samrådet den 28. oktober 1993. Svarene er dateret  

 28. oktober 1993. Spørgsmål 17 A havde følgende ordlyd: »Kan det  

 fortsættende pengeinstitut opnå fradrag for beløb/tab, man ikke har  

 betalt?» Af svaret fremgår det, at »Det følger umiddelbart af  

 hovedreglerne i statsskattelovens §§ 4-6 og kursgevinstlovens § 8, stk. 2, at  

 det ikke er muligt for en køber at få en større skattemæssig anskaffelsessum,  

 end overdragelsessummen betinger.
Det er følgelig heller ikke muligt at opnå  

 skattemæssigt fradrag for tab ud over den skattemæssige anskaffelsessum,  

 ligesom det ikke er muligt at få fradrag for tab, der ikke er lidt.« Samrådet med industriministeren handlede om Finanstilsynets rolle i sagen.  

 Der var stillet fire samrådsspørgsmål med følgende ordlyd:
»G.
Af det nævnte materiale fremgår det indledningsvis, at  

 Sparekassen Nordjylland fik besked på at fremlægge Sparekassens krav for at  

 indgå i forhandlingerne.
Blev andre end Sparekassen spurgt om dette? H.
Af det nævnte materiale fremgår det, at Finanstilsynet anmodede  

 Sparekassen Nordjylland om at stille medarbejdere til rådighed for en nærmere  

 vurdering af den økonomiske situation ? Er det normal praksis, at  

 Finanstilsynet udpeger et pengeinstitut til at udføre konsulentarbejde, og at  

 dette pengeinstitut senere på det pågældende grundlag overtager det  

 pågældende pengeinstitut? I.
Ministeren bedes redegøre for, om Finanstilsynet har en  

 arbejdsinstruks, og i givet fald redegøre for indholdet heraf.
J.
Mener ministeren, at det er en tilsynsfunktion at påtage sig alle de  

 opgaver, der fremgår af den omskrivning til bilforhold, som Finanstilsynets  

 direktør, Eigil Mølgaard, benytter i vedlagte artikel fra Finans &  

 Samfund nr. 10, når han beskriver Finanstilsynets arbejdsopgaver?» Til brug for industriministerens besvarelser havde Industriministeriet  

 udarbejdet talepapirer dateret 26. oktober 1993 for hvert af  

 samrådsspørgsmålene.
Møder i dagene 28.-30. oktober 1993 . Den 28. oktober 1993 blev  

 der på SF's foranledning afholdt et møde i Skatteministeriet mellem  

 skatteministeren og Jens Thoft og Kjeld Rahbæk Møller, der begge havde  

 deltaget i samrådet i Erhvervsudvalget.
Herudover deltog fra SF rådgivende  

 skatterevisor Christen Amby.
På dette møde fremførte repræsentanterne fra SF  

 bl.a., at de var af den opfattelse, at man med de oplysninger, som man nu var  

 i besiddelse af, med stor sikkerhed kunne opgøre, hvor stor en del af de 173  

 mio. kr.
Sparekassen Nordjylland kunne udnytte.
På denne baggrund var det  

 SF's opfattelse, at det var udelukket, at Sparekassen Nordjylland kunne være  

 enig i den retsstilling, som Kammeradvokatens notat nåede frem til.
Ole Stavad har om dette møde forklaret, at de nye oplysninger han havde  

 fået efter samrådet i Erhvervsudvalget tidligere på dagen, »skabte  

 efterhånden en betydelig usikkerhed hos mig, om ikke Amby havde ret i, at  

 Spar Nord var uenig i Told- og Skattestyrelsens opfattelse af tilsagnet og  

 dermed også uenig i Kammeradvokatens notat«.
Endvidere har Ole Stavad  

 oplyst om begivenhederne denne aften, at han kontaktede finansministeren, som  

 sluttede sig til mødet med SF.
Forinden repræsentanterne fra SF forlod mødet,  

 blev statsministeren kontaktet af de to ministre for som lovet at orientere  

 ham om forløbet.
Statsministeren har over for udvalget bekræftet, at han  

 telefonisk blev orienteret af skatteministeren om mødet med SF.  

 Finansministeren har over for udvalget bekræftet handlingsforløbet.
Den 29. oktober 1993 blev der afholdt et møde mellem repræsentanter for  

 Sparekassen Nordjylland, Kammeradvokaten og Told- og Skattestyrelsen.
På  

 dette møde blev det klart, at Spar Nord anså sig berettiget til et ubetinget  

 fradrag på 173 mio. kr.
Told- og Skattestyrelsen var derimod af den  

 opfattelse, at tilsagnet på de 173 mio. kr. var begrænset af den aftalte  

 købspris.
Senere samme dag blev der afholdt et møde, hvori deltog skatteministeren,  

 finansministeren, justitsministeren og industriministeren samt forskellige  

 embedsmænd; statsministeren opholdt sig i Bruxelles til EU-topmøde.
Ole  

 Stavad har om dette møde oplyst, at bl.a.
Justitsministeriets  

 departementschef, M.
Lunn, deltog sammen med kammeradvokat Gregers Larsen.  

 Finansministeren har oplyst, at herudover deltog departementschef C.
B.  

 Bramsen, Industriministeriet, Finanstilsynets direktør, E.
Mølgaard, direktør  

 C.
Jarlov, direktør R.
Mikkelsen og kontorchef J.
Egelund, Told- og  

 Skattestyrelsen, samt Skov Knudsen og Vinten fra Kammeradvokaten.
På mødet  

 blev det drøftet, hvilke muligheder der eksisterede for at få en hurtig  

 afklaring af den opståede konflikt.
Ole Stavad oplyste, at efter hans  

 opfattelse blev et forslag om et anerkendelsessøgsmål kombineret med fri  

 proces forelagt af Justitsministeriets departementschef.
Finansministeren har  

 om mødet, der varede to timer og tyve minutter, oplyst, at »de  

 tilstedeværende ministre blev efterladt med den fuldstændige enslydende  

 vurdering fra alle tilstedværende embedsmænd og rådgivere: at det kunne godt  

 være, der var et problem, men hvis der var et problem, var det sparekassens  

 problem.
Det er meget vigtigt for forståelsen af den beslutning, regeringen  

 traf om sagens videre håndtering.« Konklusionen på mødet blev, at  

 embedsmændene skulle vurdere løsningen om et anerkendelsessøgsmål kombineret  

 med fri proces og udarbejde forslag til brev til Sparekassen Nordjylland og  

 tilhørende pressemeddelelse, som skulle være færdig til et møde i  

 Statsministeriet næste morgen kl. 7.00.
I mødet i Statsministeriet kl. 7.00 deltog de samme ministre som omtalt  

 ovenfor, men med statsministeren for bordenden.
På dette møde blev der givet  

 tilslutning til modellen med et anerkendelsessøgsmål og fri proces samt til  

 brevet til Sparekassen Nordjylland med direktøren for Told- og  

 Skattestyrelsen som afsender.
Statsministeren har oplyst, at der ikke for ham  

 foreligger et referat fra dette møde, men at der var en enig indstilling om  

 at anvende modellen med et anerkendelsessøgsmål og fri proces.  

 Finansministeren har oplyst, at »der selvfølgelig ikke er skrevet noget  

 referat fra det her møde«.
Finansministeren tilføjede, at »der ikke  

 laves referater af koordinationsudvalgsmøder og økonomiudvalgsmøder, hvor en  

 meget væsentlig del af regeringens forretninger tilrettelægges.
Der skrives  

 heller ikke referater af møder som det her, som kan siges i en vis forstand  

 at være af endnu mere uformel karakter.« Statsministeren fik oplyst, at alle embedsmænd og Kammeradvokaten, der  

 havde deltaget i møderne i Finanstilsynet den 22. og 23. august 1993, aftenen  

 i forvejen havde givet udtryk for, at Sparekassen Nordjylland ikke kunne have  

 en berettiget forventning skabt af statslige repræsentanter om et ubetinget  

 fradrag.
På denne baggrund måtte statsministeren anse problemet for at være  

 en retstvist mellem sparekassen og staten.
VII.
Samråd i Erhvervsudvalget den 1. november 1993 Samrådet med statsministeren handlede om, hvordan Sparekassen Nordjylland  

 kunne få bibragt indtryk af, at den kunne få et ekstraordinært fradrag på 173  

 mio. kr., og om, hvilke konsekvenser statsministeren vil drage, herunder  

 politiske konsekvenser for skatteministeren og de evt. erstatningsretlige  

 konsekvenser for staten.
VIII.
Mundtlig besvarelse af § 20-spørgsmål den 10. november 1993 Ved denne lejlighed blev spørgsmål nr.
S 165 og S 166 besvaret.  

 Spørgsmålene til industriministeren og statsministeren drejede sig om  

 Bikubens overtagelse af Bornholmerbanken.
Spørgsmål nr.
S 166 fra Rahbæk Møller (SF) til statsministeren havde  

 følgende ordlyd:
»Kan statsministeren bekræfte eller afkræfte, at i forbindelse med  

 Bikubens overtagelse af Bornholmerbankens arrangementer fratrak Bikuben  

 hensættelser overført fra Bornholmerbanken i sit skatteregnskab, selv om de  

 samme hensættelser var fratrukket i købesummen?» Statsministeren svarede, at gældende regler om tavshedspligt afskar ham  

 fra at svare konkret på det stillede spørgsmål.
Generelt kunne  

 statsministeren dog sige, at Told- og Skattestyrelsen havde oplyst, at det  

 følger af almindelige skatteregler, at den købesum, der er aftalt mellem  

 parterne, danner udgangspunkt for den skattemæssige konstatering af, om  

 overdrageren har lidt tab eller opnået gevinst.
Statsministeren citerede  

 endvidere fra en redegørelse, som Bikuben havde sendt til Københavns  

 Fondsbørs: »" Der er intet i det passerede, som afviger fra god sædvanlig praksis.  

 Bikuben har hverken bedt om eller fået nogen skattemæssig  

 begunstigelse." På yderligere spørgsmål fra spørgeren og Jens Thoft (SF)  

 svarede statsministeren: »Jeg har sagt, at det, der foreligger oplyst  

 for mig, er, at det er de lovgivningsmæssige skatteregler, der er blevet  

 fulgt i denne sag, og det kan jeg henholde mig til.« Herudover har der været stillet fem § 20-spørgsmål til skriftlig  

 besvarelse.
 Hovedspørgsmålene drejede sig dels om tavshedsbestemmelser i bank- og  

 sparekasseloven og dels om økonomiministerens involvering i sagen.
IX.
Bikubens overtagelse af Bornholmerbanken Efter forudgående undersøgelser af Bornholmerbankens  

 engagementhensættelser m.v. overtog Sparekassen Bikuben den 10. februar 1992  

 den igangværende bankvirksomhed i Bornholmerbanken A/S, medens selve  

 selskabet Bornholmerbanken A/S blev erklæret konkurs.
Forud var gået forhandlinger i Finanstilsynet.
Herunder blev Told- og  

 Skattestyrelsen orienteret om de løbende forhandlinger, men deltog ikke i  

 disse og havde ikke før overdragelsen taget stilling til de skattemæssige  

 problemer i forbindelse med overdragelsen.
 Told- og Skattestyrelsen orienterede skatteminister Anders Fogh Rasmussen  

 om de igangværende overvejelser gennem et notat dateret den 10. februar 1992.  

 Det fremgår af påtegningen på notatet, at skatteministeren først har set  

 notatet den 4. maj 1992.
Efter et møde i Told- og Skattestyrelsen den 11. februar 1992 meddelte  

 styrelsen Sparekassen Bikuben, at »Told- og Skattestyrelsen kunne  

 tiltræde, at 125,7 mio. kr. af den opgjorte merhensættelse i Bornholmerbanken  

 på 160,7 mio. kr. skattemæssigt kan føres til udgift i Sparekassen Bikuben  

 A/S« 1992-regnskab.' Sparekassen Bikuben overtog hele virksomheden i Bornholmerbanken.
Ved  

 denne overtagelse var der en underbalance - det vil sige, at gælden oversteg  

 aktiverne - på 68,3 mio. kr., når der i udlånene var foretaget den anførte  

 merhensættelse på 160,7 mio. kr.
På Skatteministeriets foranledning har advokat Jesper Lett i rapport af  

 16. december 1994 vurderet det givne tilsagn om fradrag og konkluderet, at  

 dette ikke lovligt kunne gives efter de gældende skatteregler, idet der var  

 tale om overtagelse af en igangværende virksomhed uden mulighed for  

 skattemæssig succession.
Det fremgår ligeledes af rapporten, at der ikke i  

 tilsagnet var indbygget et forbehold om overdragelsesprisens faktiske  

 størrelse.
 Det fremgår af denne rapport, at spørgsmålet om fradraget ikke har været  

 en del af forhandlingerne - endsige betingelserne - for Sparekassen Bikubens  

 overtagelse af Bornholmerbankens aktiviteter, men først er forhandlet efter,  

 at aftalen om overtagelsen var indgået.
 Det fremgår desuden af rapporten samt øvrigt foreliggende materiale, at  

 den daværende skatteminister, Anders Fogh Rasmussen, blev orienteret om  

 forhandlingerne i Finanstilsynet og de efterfølgende forhandlinger mellem  

 Told- og Skattestyrelsen og Bikuben, men at ministeren ikke var involveret  

 heri eller har deltaget i drøftelser eller beslutninger om sagen.
Det fremgår af undersøgelsesrettens rapport og Ole Stavads oplysninger til  

 Det Særlige Undersøgelsesudvalg, at det givne tilsagn havde en central  

 betydning for tiltrædelsen af, at Sparekassen Nordjylland fik tilsagnet om  

 fradrag for de 173 mio. kr.
Først med Bikubens brev til Told- og  

 Skattestyrelsen dateret den 2. august 1994 stod det klart for Ole Stavad, at  

 Bikuben anså sig berettiget til et ubetinget fradrag på 125,7 mio. kr. som  

 konsekvens af brev af 12. februar 1992 fra Told- og Skattestyrelsen.
X.
Andre relevante forhold Skatteminister Carsten Koch har den 22. marts 1995 oplyst, at han har  

 anmodet Told- og Skattestyrelsen om en grundig undersøgelse af, hvilken  

 skattemæssig praksis der siden 1984 har været fulgt i sager om overdragelse  

 af pengeinstitutter.
Undersøgelsen blev oversendt til udvalget den 20. april  

 1995 sammen med en pressemeddelelse fra skatteministeren.
Undersøgelsen har omfattet 75 overdragelser i perioden 1984 til 1993. 66  

 overdragelser har kunnet undersøges nærmere; af disse blev 43 gennemført med  

 anvendelse af reglerne om skattefri fusion, 9 med anvendelse af reglerne om  

 skattepligtig fusion og 14 ved overdragelse af aktiver og passiver.
Der er  

 ved gennemgangen af overdragelser taget udgangspunkt i den opdeling af  

 overdragelsessituationer og den skattemæssige behandling heraf, som er  

 beskrevet i Skatteministeriets cirkulære af 16. marts 1995 om den  

 skattemæssige behandling af udvalgte forhold i forbindelse med overdragelse  

 af pengeinstitutvirksomhed.
 I konklusionen anføres, at der siden 1985 har eksisteret en særlig  

 skattemæssig praksis for periodisering af hensættelser i situationer, hvor et  

 nødlidende pengeinstitut har skullet sammenlægges med et andet pengeinstitut  

 for at undgå konkurs, og at det er undersøgelsesgruppens opfattelse, at denne  

 praksis ikke har haft den fornødne lovhjemmel ved den fortolkning af  

 retsreglerne, som er lagt til grund for undersøgelsen.
XI.
Udvalgets konklusioner Herefter skal udvalget fremkomme med følgende konklusioner, idet dog  

 bemærkes, at et mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) på en række punkter har ønsket  

 at fremsætte nogle korrektioner, som er anført bagest i beretningen:
 1. Udvalgets arbejdsform.
 Det Særlige Undersøgelsesudvalg blev nedsat, da et flertal i Folketinget  

 (S, SF, RV, EL og CD) ikke ønskede at drage konklusioner om ministres ansvar  

 og eventuelle konsekvenser heraf, før de berørte ministres involvering i  

 sagen og deres orientering af Folketinget var grundigt belyst gennem  

 udvalgets arbejde.
Udvalget har ikke haft en forud fastlagt ramme for sit arbejde, da det  

 såkaldte Nordskov Nielsen-udvalg endnu ikke har færdiggjort sine overvejelser  

 over, hvordan sådanne undersøgelser bør foretages.
Undersøgelsesudvalget har  

 således måttet tilrettelægge sit arbejde ud fra begrænsede erfaringer.
 Udvalgets arbejde har som noget nyt været karakteriseret af en vidtstrakt  

 åbenhed, i den forstand at offentligheden har haft adgang til samråd og møder  

 med ministre, Ole Stavad og Jørgen Giversen, hvilket har givet offentligheden  

 mulighed for at få direkte indblik i de implicerede aktørers forklaringer og  

 i kvaliteten af udvalgets arbejde.
 Udvalget har arbejdet inden for rammerne af Folketingets Forretningsorden  

 og har haft et omfattende skriftligt materiale, herunder referaterne af  

 afhøringerne af embedsmændene i undersøgelsesretten, til rådighed.
 Derimod har udvalget ikke selv kunnet afhøre embedsmænd, hvoraf flere i  

 henhold til en beslutning i regeringen er underkastet  

 tjenestemandsundersøgelse.
 Det skal på den baggrund understreges, at beretningen fra Det Særlige  

 Undersøgelsesudvalg ikke drager konklusioner i forhold til de involverede  

 embedsmænd.
Den manglende mulighed for at afhøre embedsmænd kan medføre, at aspekter  

 af sagen ikke er blevet behandlet.
Der må derfor i udvalgets konklusioner  

 tages et forbehold over for, hvad der måtte komme frem af nye aspekter i  

 tjenestemandssagerne.
 Udvalget blev nedsat efter offentliggørelsen af Frank Poulsen-rapporten,  

 hvis konklusioner har været en overordnet præmis for udvalgets arbejde.
Udvalgets adgang til internt regeringsmateriale har været defineret af  

 regeringen.
Under forespørgselsdebatten den 13. oktober 1994 gav  

 statsministeren tilsagn om, at udvalget bør kunne »få adgang til  

 materiale, der ikke er undergivet aktindsigt efter reglerne i  

 offentlighedsloven.
Det gælder f.eks. undersøgelsesrettens retsbog,  

 brevveksling med Kammeradvokaten, talepapirer til brug for samråd, eventuelle  

 dokumenter udarbejdet til brug for møder mellem ministre samt - under hensyn  

 til sagens særlige karakter - alle dokumenter, der har været forelagt  

 ministre i forbindelse med sagens behandling.« Det Særlige Undersøgelsesudvalg tog dette tilsagn til efterretning, men  

 har samtidig - gennem brev fra udvalgsformanden til statsministeren af 8.  

 marts 1995 (bilag 145) - givet udtryk for, at tilsagnet ikke kunne opfattes  

 som begrænsende for udvalgets mulighed for at anmode om yderligere materiale.
 Udvalget har i særlig grad ønsket at få tilstillet eventuelle referater og  

 eventuelt andet materiale vedrørende drøftelser blandt regeringsmedlemmer den  

 12. oktober 1993, den 29. oktober 1993 og den 30. oktober 1993. Bl. a. under  

 henvisning til tilsagnet af 13. oktober 1994 og under henvisning til, at det  

 pågældende materiale ifølge regeringen ikke findes, har dette ønske ikke  

 kunnet imødekommes.
Samme dag som udvalget blev nedsat, valgte Ole Stavad at træde tilbage som  

 skatteminister.
Der opstod herved det problem, at han ikke kunne indkaldes  

 til samråd i udvalget.
Problemet blev løst gennem velvilligt samarbejde med  

 Ole Stavad, som indvilligede i alligevel at afgive forklaring til udvalget,  

 hvilket har bidraget til udvalgets konklusioner.
 Det har endvidere bidraget til konklusionerne, at også Jørgen Giversen har  

 givet møde i udvalget.
Udvalget har behandlet materiale, som ikke direkte har forbindelse med  

 Spar Nords overtagelse af Himmerlandsbanken.
I overensstemmelse med  

 dagsordenen af 13. oktober 1994 har udvalget behandlet en rapport udarbejdet  

 af advokat Jesper Lett om Bikubens overtagelse af Bornholmerbanken i 1992.  

 Rapporten var bestilt af Skatteministeriet.
 Udvalget har desuden fået tilstillet en rapport udarbejdet af  

 Skatteministeriet om den skattemæssige praksis, der siden 1984 har været  

 fulgt i sager om overdragelse af pengeinstitutter.
 Disse rapporter er indgået som en del af det samlede grundlag, hvorpå  

 konklusionerne er draget.
 2. Perioden frem til den 24. oktober 1993.
 I perioden frem til den 24. oktober har udvalget behandlet samråd med  

 industriministeren i Erhvervsudvalget den 10. september, samråd med  

 skatteministeren i Erhvervsudvalget den 12. oktober og statsministerens svar  

 i Folketingets spørgetid den 13. oktober 1993.
 Der er ingen kommentarer til samrådet med industriministeren den 10.  

 september 1993.
 Der foreligger intet talepapir til samrådet med skatteministeren den 12.  

 oktober 1993, ligesom samrådets præcise forløb ikke foreligger oplyst for  

 udvalget.
Der blev dog forud for samrådet omdelt et notat dateret den 11. oktober,  

 som skatteministeren tog udgangspunkt i ved sin besvarelse.
Derudover er der  

 fremsendt brev fra skatteministeren til statsministeren dateret den 12.  

 oktober, som behandler indholdet i samrådet.
Begge dokumenter er karakteriseret ved, at de ikke forholder sig til  

 overdragelsesprisens betydning.
Det samme kan siges om et internt notat til  

 skatteministeren dateret den 7. oktober 1993.
Ole Stavad har i udvalget forklaret, at debatten på det pågældende  

 tidspunkt havde et fejlagtigt udgangspunkt, idet den drejede sig om  

 overtagelse af skattemæssige underskud og ikke om det, der var sagens kerne,  

 nemlig Spar Nords mulighed for at foretage et fradrag på i alt 173 mio. kr.  

 for hensættelser på de engagementer, som sparekassen overtog fra  

 Himmerlandsbanken.
Han har på den baggrund forklaret udvalget, at der var  

 tale om misforståelser.
Upræcist formulerede spørgsmål fritager dog ikke en minister fra  

 forpligtelsen til at give fyldestgørende besvarelser, og de legitimerer ikke  

 tilsvarende upræcise svar eller såkaldte ikkesvar.
På det tekniske plan er  

 Folketinget ikke i stand til at matche et ministerium, og i Spar Nord-sagen  

 kunne almindelige folketingsmedlemmer i begyndelsen af oktober 1993 ikke have  

 overblik over alle skattetekniske detaljer.
Når der (fejlagtigt) blev spurgt  

 om »skattemæssige underskud«, hang det sammen med en offentlig  

 debat, som var upræcis.
I den situation er det ministerens forpligtelse af  

 sørge for, at præmisserne for debatten bliver korrekte.
Der skal i denne forbindelse henvises til betænkning fra Folketingets  

 Finansudvalg af 22. april 1992 om statsregnskabet for 1989 (B 88), hvor  

 Finansudvalget bl.a. skriver, at »ministre og embedsmænd i  

 centraladministrationen både i forhold til statsrevisorerne og Folketinget og  

 dettes udvalg har ansvar for, at de af egen drift giver alle fornødne  

 oplysninger.« Både skatteministeren og statsministeren forsøger - i henholdsvis notatet  

 af 11. oktober 1993 og besvarelsen i spørgetiden den 13. oktober 1993 - at  

 dreje debatten i den rigtige retning, dvs. væk fra »skattemæssige  

 underskud« og hen til et spørgsmål om »fradrag for  

 merhensættelser«.
 Deres besvarelser er imidlertid ufyldestgørende, idet de slet ikke  

 omhandler hjemmelsspørgsmålet og betydningen af overtagelsesprisen.
 Spørgsmålet er så, hvilket grundlag ministrene foretog besvarelserne på.
 I Frank Poulsen-rapporten er der en grundig beskrivelse af  

 begivenhedsforløbet om natten den 22.-23. august 1993. Det fremgår bl.a., at  

 embedsmændene først sagde nej til den foreslåede konstruktion, men at de  

 senere skiftede mening og gav en enig indstilling til skatteministeren.
I denne forbindelse har Ole Stavad bl. a. sagt følgende til Det Særlige  

 Undersøgelsesudvalg: »Beslutningen blev truffet efter enig indstilling  

 fra tre ledende embedsmænd i Told- og Skattestyrelsen og Kammeradvokaten.  

 Disse fire eksperter var enige om, at tilsagnet holdt sig inden for gældende  

 lov og regler.
Der blev endvidere henvist til en tilsvarende beslutning i  

 1992, hvor Bikuben overtog Bornholmerbanken under en anden  

 skatteminister.« (Ole Stavad i Det Særlige Undersøgelsesudvalg den 1.  

 februar 1995, bilag 124, side 4).
 Man kan diskutere, om Ole Stavad burde have været mere aktiv med henblik  

 på en opklaring af sagens rette sammenhæng, når man betænker, at  

 embedsmændene skiftede opfattelse under mødet den 22.-23. august 1993.
 Ole Stavad har til undersøgelsesudvalget forklaret (den 1. februar 1995,  

 bilag 124, side 69f.), at han bad systemet gå hele sagsforløbet igennem med  

 henblik på at undgå en gentagelse, og at han i øvrigt regnede med, at dette  

 ville ske, uden at en tilbagemelding var nødvendig.
Embedsmændene producerede et notat dateret den 26. august 1993, hvor  

 hjemmelsproblematikken behandles.
Ole Stavad har forklaret i både  

 undersøgelsesretten og Det Særlige Undersøgelsesudvalg, at han først så dette  

 notat sidst i oktober 1993. Hjemmelsproblematikken er endvidere nævnt i notat  

 af 9. september 1993.
I ingen af de pågældende notater er imidlertid anført, at sagen indeholder  

 reelle problemer, herunder at overtagelsesprisen udgør en overgrænse for,  

 hvor stor en del af fradraget der kan udnyttes.
Som omtalt nævnes dette  

 heller ikke i notatet af 8. oktober 1993.
 Ole Stavad har i udvalget forklaret, at der ikke over for ham blev nævnt  

 noget som helst om, at overtagelsesprisen udgjorde en overgrænse, og at han  

 først blev klar over problematikken, da han den 24. oktober 1993 læste  

 Kammeradvokatens notat.
 Det skal desuden anføres, at Ole Stavad under samrådet den 12. oktober  

 1993 gav tilsagn om, at Kammeradvokaten ville udarbejde et notat om hele  

 sagen.
 På baggrund af Ole Stavads udtalelser til udvalget sammenholdt med de for  

 udvalget foreliggende oplysninger kan det konstateres, at orienteringen af  

 Ole Stavad har været mangelfuld, og der findes således ikke grundlag for at  

 udtrykke misbilligelse af Ole Stavad vedrørende hans informering af  

 Folketinget i perioden frem til den 24. oktober 1993.
 Udvalget har også behandlet statsministerens besvarelse i Folketingets  

 spørgetid den 13. oktober 1993. Her svarer statsministeren bl. a. følgende:  

 På denne baggrund kan jeg konstatere, at sagen i øjeblikket er undersøgt  

 eller bliver undersøgt af de myndigheder, som har til opgave at undersøge og  

 afgøre sager af netop den karakter.' Han sagde endvidere, at »det, der  

 overhovedet kan undersøges, bliver undersøgt, såvel af uvildige offentlige  

 som private instanser«.
I betragtning af sagens senere udvikling var denne besvarelse problematisk  

 og kritisabel.
Det er derfor naturligt, at undersøgelsesudvalget har  

 beskæftiget sig med, hvad statsministeren vidste på det pågældende tidspunkt.
Det fremgår, at skatteministeren som forberedelse af samrådet fremsendte  

 et brev dateret den 12. oktober.
Som tidligere anført behandler dette brev  

 imidlertid ikke substansen i sagen.
Der er i stedet tale om en beskrivelse af  

 de formelle regler omkring bankovertagelser.
Statsministeren har i Det Særlige Undersøgelsesudvalg den 18. januar 1995  

 forklaret, at han havde kendskab til konkursrapportens eksistens, men ikke  

 til dens indhold.
Han forklarede endvidere, at der blev holdt et forberedende  

 møde i Statsministeriet den 12. oktober 1993, men at man på dette møde ikke  

 kom ind på substansen i sagen.
Han forklarede endvidere til udvalget, at  

 betydningen af overtagelsesprisen som en overgrænse for udnyttelse af  

 fradraget ikke på noget tidspunkt var nævnt for ham.
 Efter det foreliggende materiale er der ikke grundlag for en misbilligelse  

 af statsministerens svar den 13. oktober 1993.
 3. Perioden efter den 24. oktober 1993.
 I perioden efter den 24. oktober 1993 har udvalget behandlet svar fra  

 statsministeren og skatteministeren i spørgetiden den 27. oktober 1993,  

 samråd med skatteministeren i Erhvervsudvalget den 28. oktober 1993 og samråd  

 med statsministeren den 1. november 1993.
For Ole Stavad får hele forløbet en ny drejning, da han søndag den 24.  

 oktober om aftenen læser Kammeradvokatens notat, hvor han efter eget udsagn  

 for første gang bliver usikker på, om der er problemer i sagen.
I notatet  

 fastslår Kammeradvokaten bl. a., »at den mellem parterne aftalte købesum  

 danner udgangspunkt for den skattemæssige konstatering af, om overdrageren  

 har lidt tab eller opnået gevinst, og at anskaffelsessummen også er  

 udgangspunkt for de hensættelser, som det erhvervende pengeinstitut skal  

 foretage i medfør af Ligningsrådets anvisning«.
Allerede den 25. oktober om morgenen tager han initiativ til en drøftelse  

 med embedsmændene.
På dette møde besluttes det bl. a. at fremsende  

 Kammeradvokatens notat til Jørgen Giversen med henblik på at få en afklaring  

 af den opståede usikkerhed.
I sine forklaringer har Ole Stavad lagt stor vægt på en telefonsamtale,  

 han havde med Giversen den 27. oktober 1993. Her stiller Stavad bl. a.  

 Giversen det spørgsmål, om han er enig i, »at hvis den skattemæssigt  

 opgjorte købspris eller vederlaget - hvordan det nu blev formuleret - ikke  

 gav plads til de 173 mio. kr, kunne det blive et andet tal«.
Ifølge  

 Stavad svarede Giversen bekræftende på dette spørgsmål (Stavad i Det Særlige  

 Undersøgelsesudvalg den 3. februar 1995, bilag 133, side 56).
Giversen har i udvalget afvist at have bekræftet dette spørgsmål.
Han var  

 enig i, at de 173 mio. kr. kunne blive et andet tal: ». . . hvis  

 engagementerne ikke bliver så nødlidende, som man tror, når man laver  

 hensættelsen, så er det klart, at så bliver det heller ikke 173. Hvis vi får  

 nogle af pengene ind efterfølgende, så bliver slutresultatet ikke 173.«  

 (Giversen i Det Særlige Undersøgelsesudvalg den 22. februar 1995, bilag 142,  

 side 49).
 Giversen lægger i øvrigt vægt på, at »vederlagsbetragtningen«  

 var »gemt« i halvanden linje sidst i Kammeradvokatens notat, og at  

 han betragter samtalen med Stavad som en »fælde«, der var lagt ud  

 for ham.
Der er således mellem Stavad og Giversen uenighed om indholdet af samtalen  

 den 27. oktober 1993. Det Særlige Undersøgelsesudvalg har i sagens natur ikke  

 været i stand til at vurdere det konkrete indhold af telefonsamtalen.
Det er  

 dog et flertals ( V, KF, SF, FP og EL) vurdering, at Giversen ikke fik en  

 klar opfattelse af, at der for Spar Nord var problemer omkring det fradrag,  

 man havde forventning om.
 Forløbet mellem den 24. og den 28. oktober 1993 er vigtigt i bedømmelsen  

 af, hvad ministre har oplyst til Folketinget i den pågældende periode.
Under spørgetiden den 27. oktober 1993 bliver Ole Stavad i spørgsmål S 112  

 spurgt, »i hvor mange tilfælde den skattemæssige konstruktion, der er  

 anvendt i Sparekassen Nordjyllands delovertagelse af Himmerlandsbanken, er  

 blevet anvendt siden 1985«.
Der er ingen bemærkninger til Stavads  

 konkrete besvarelse af dette spørgsmål.
I forbindelse med spørgsmålet bliver der imidlertid stillet et  

 tillægsspørgsmål fra Anders Fogh Rasmussen, hvor der bl. a. spørges om  

 følgende: »Kan skatteministeren bekræfte mediernes oplysninger om, at  

 Told og Skattestyrelsens embedsmænd i første omgang var imod konstruktionen,  

 men siden ændrede opfattelse?» Efter i første omgang at have undladt en  

 besvarelse svarer Ole Stavad følgende: »Det betyder også, at jeg ikke  

 har mulighed for at bekræfte det, hr.
Anders Fogh Rasmussen spørger om,  

 nemlig om der var været sagt nej eller der har været givet andre beskeder  

 undervejs i den her proces, og om der er skiftet holdning, efter at man har  

 talt med mig.
Derefter kan jeg også sige: Det kan jeg ej heller  

 bekræfte.« Det fremgår af Frank Poulsen-rapporten (s. 670-673) at der under en  

 telefonsamtale den 22. august 1993 om natten mellem tidligere skatteminister  

 Ole Stavad og skattedirektør Carsten Jarlov var enighed om, at et ønske/krav  

 fra sparekassens side om godkendelse af en overførsel af hensættelser på 173  

 mio. kr. ikke kunne imødekommes, og at der under en fornyet telefonsamtale  

 med Ole Stavad samme nat blev opnået enighed om, at sparekassens krav  

 alligevel kunne imødekommes.
Om sit svar har Ole Stavad sagt følgende til Det Særlige  

 Undersøgelsesudvalg: »Havde jeg f.eks. svaret, at så vidt jeg vidste,  

 havde embedsmændene tidligere i forløbet afvist en løsning, ja, så er jeg  

 sikker på, at dette udvalg med erfarne politikere ikke mangler fantasi til at  

 se for sig, hvilken byge af opfølgende spørgsmål jeg derefter ville blive  

 mødt med.
Det ville næsten uundgåeligt være spørgsmål, som ikke kunne  

 besvares på grund af tavshedspligten, hvorefter myterne om det, der var  

 foregået, ville få ny grokraft.
Derfor var det helt nødvendigt at give Anders  

 Fogh Rasmussen et ikkesvar på hans spørgsmål«. (Ole Stavad i Det Særlige  

 Undersøgelsesudvalg den 22. marts 1995, bilag 159, side 36).
Som det fremgår af Ole Stavads ovennævnte forklaring til udvalget, var der  

 tale om et bevidst ikkesvar.
Det er imidlertid en ministers ansvar at give  

 fuldt korrekte og fyldestgørende svar til Folketinget.
En afvigelse fra dette  

 princip kan ikke begrundes med, at eventuelle opfølgende spørgsmål kan give  

 problemer af den ene eller anden art.
 Der skal derfor udtrykkes ikke blot alvorlig kritik, men misbilligelse  

 over for Ole Stavads vildledende og bevidste ikkesvar på spørgsmålet i  

 Folketinget den 27. oktober 1993.
 Ole Stavad blev endvidere spurgt om, »hvilke år den skattemæssige  

 konstruktion, der er anvendt i Sparekassen Nordjyllands delovertagelse af  

 Himmerlandsbanken, er blevet brugt i andre tilfælde«.
Ole Stavad bekræftede, at der var tale om Bikubens overtagelse af  

 Bornholmerbanken i 1992. Han lagde i svaret vægt på, at begge sager var  

 behandlet ud fra samme skatteretlige principper.
Ole Stavad har senere i Det  

 Særlige Undersøgelsesudvalg sagt, at han først et år senere fik klarhed over,  

 at denne sag også indeholdt problemer.
 Der er ingen kommentar til Ole Stavads besvarelse af dette spørgsmål.
 Også statsministeren besvarede spørgsmål om Spar Nords overtagelse af  

 Himmerlandsbanken i spørgetiden den 27. oktober 1993.
I et svar på spørgsmål 114 svarer statsministeren bl.a. følgende:  

 »Der foreligger ikke for mig noget som helst, der indikerer, at  

 Folketinget har fået nogen form for misvisende eller forkerte oplysninger, og  

 derfor er der heller ingen falsk melodi at tage stilling til.« I betragtning af sagens karakter er der tale om et yderst problematisk  

 svar, som ligger i forlængelse af svaret den 13. oktober 1993. Heller ikke  

 den 27. oktober 1993 havde Folketinget fået en fyldestgørende redegørelse om  

 betydningen af anskaffelsesprisen og hjemmelsproblematikken.
 Statsministerens besvarelse må imidlertid efter de for udvalget  

 foreliggende oplysninger ses på baggrund af den manglende orientering af ham,  

 og der er således ikke grundlag for nogen misbilligelse.
 Vedrørende samrådet i Folketingets Erhvervsudvalg den 28. oktober 1993 er  

 der ingen kommentarer til besvarelserne fra statsministeren og den daværende  

 industriminister, Jan Trøjborg.
 Til brug for samrådet var der udarbejdet et notat dateret den 28. oktober,  

 som blev uddelt til Erhvervsudvalget den 29. oktober 1993. Notatet dannede  

 udgangspunkt for Ole Stavads besvarelse af samrådsspørgsmålene.
Notatet berører ikke de for sagen centrale spørgsmål, og det er fremgået,  

 at heller ikke Ole Stavad under samrådet nævnte, at der var problemer med  

 Spar Nords fradrag på 173 mio. kr.
Ole Stavad har i Det Særlige  

 Undersøgelsesudvalg lagt vægt på, at sagens rette sammenhæng først går op for  

 ham den 28. om aftenen, dvs. efter samrådet i Erhvervsudvalget.
Han har  

 endvidere lagt vægt på, at Spar Nord efter hans opfattelse var enig i  

 Kammeradvokatens notat, der blev omdelt på samrådet.
 Som tidligere omtalt er der ikke enighed mellem Stavad og Giversen  

 vedrørende påstanden om, at Spar Nord også skulle være enig i, at  

 overtagelsesprisen udgør en overgrænse for, hvor meget af de 173 mio. kr.  

 Spar Nord kan udnytte.
Det er fremgået, at Ole Stavad efter den 24. oktober bliver usikker på, om  

 sagen indeholder problemer.
På den baggrund kan det forekomme uforståeligt,  

 at han tilsyneladende fortsat bedyrer, at sagen ikke indeholder problemer.
På den anden side skal det understreges, at embedsmændenes orientering af  

 Ole Stavad efter det oplyste frem til den 28. oktober om aftenen ikke  

 indeholder de centrale problemstillinger.
Stavad bliver således ifølge hans  

 oplysninger til udvalget ikke orienteret om, at Spar Nord i den konkrete sag  

 ikke kan få et lovligt skattefradrag på 173 mio. kr., før Chresten Amby gør  

 rede for sagen på et møde med SF den 28. oktober om aftenen.
På mødet med SF bliver Ole Stavad endeligt klar over, at Spar Nord på  

 baggrund af den faktiske skattemæssige anskaffelsessum ikke er i stand til at  

 få et fradrag på 173 mio. kr.
Det skal bemærkes, at det ifølge Ole Stavads  

 forklaring først er efter Chresten Ambys diskussion med Kammeradvokaten og  

 gennemgang af sagen, at det stod klart for Ole Stavad, at den skattemæssigt  

 opgjorte anskaffelsespris ikke kunne ændres nævneværdigt.
Samrådet den 1. november 1993 fandt sted efter et begivenhedsforløb, hvor  

 Spar Nord den 29. oktober blev orienteret om, at man i praksis ikke kunne få  

 et fradrag på 173 mio. kr.. Efter et møde med en række embedsmænd om aftenen  

 den 29. oktober meddeler regeringen, at Spar Nord kan få fri proces til en  

 retssag imod staten.
Efter at Spar Nord afviste denne mulighed, besluttede  

 regeringen den 30. oktober 1993, at der skal iværksættes en undersøgelse.
 Statsministeren gør på samrådet den 1. november 1993 rede for hele  

 sagsforløbet.
Det er bemærkelsesværdigt og kritisabelt, at regeringen efter aftenmødet  

 med SF den 28. oktober 1993 fremfører en fortolkning af telefaxen, ifølge  

 hvilken Spar Nord i praksis ikke er berettiget til et fradrag på 173 mio. kr.  

 Under hele forløbet kan der for regeringen ikke være tvivl om, at Spar Nord  

 mener at have fået et fradrag på 173 mio. kr., som ikke er begrænset af  

 anskaffelsessummen.
Dette understreges yderligere af, at Ole Stavad til  

 undersøgelsesudvalget (den 22. marts 1995, bilag 159, side 7) har udtalt, at  

 Chresten Amby på mødet belærte ham om, »at det var alment kendt i  

 pengeinstitutkredse, at i forbindelse med en bankredning skulle man have  

 noget på skatten, og derfor anså han det for naturligt, at det forventede  

 Spar Nord også at få«.
Det skal anføres, at Ole Stavad understregede, at  

 det for ham var nyt, at det forholdt sig således.
 Regeringen har lagt vægt på, at der på mødet den 29. oktober om aftenen  

 med en række embedsmænd blev givet en klar melding om, at der var en  

 forskellig opfattelse af telefaxen.
Finansmisteren sagde i Det Særlige Undersøgelsesudvalg den 5. april 1995  

 bl.a. følgende: »Det, som måske er mest interessant for dette udvalg at  

 være fuldstændig krystalklar på om den diskussion, er, at de tilstedeværende  

 ministre blev efterladt med den fuldstændig enslydende vurdering fra alle  

 tilstedeværende embedsmænd og rådgivere: at det kunne godt være, der var et  

 problem, men hvis der var et problem, var det sparekassens problem.
Det er  

 meget vigtigt for forståelsen af den beslutning, regeringen traf om sagens  

 videre håndtering.« (Samråd med finansministeren, bilag 166).
På baggrund af finansministerens oplysninger til Det Særlige  

 Undersøgelsesudvalg må rådgivningen på mødet den 29. oktober betragtes som  

 ufyldestgørende.
Det fritager imidlertid ikke regeringen for et ansvar for  

 håndteringen af sagen den 29.-30. oktober.
Det er i denne forbindelse  

 kritisabelt, at regeringen pludselig meddeler Spar Nord, at telefaxen skal  

 forstås sådan, at sparekassen ikke uafhængigt af købsprisen kan opnå et  

 skattefradrag på 173 mio. kr., og at sparekassen kan anlægge retssag, hvis  

 den er uenig i denne fortolkning.
 4. Bikubens overtagelse af Bornholmerbanken og andre forhold.
 Det fremgår af Folketingets dagsorden af 13. oktober 1994, der udgør  

 kommissoriet for Det Særlige Undersøgelsesudvalg, at i »det omfang det  

 er af betydning for denne vurdering, kan udvalget inddrage forhold forud for  

 meddelelsen af tilsagnet til Sparekassen Nordjylland den 23. august 1993,  

 herunder Bikubens overtagelse af Bornholmerbanken«.
 Derfor har udvalget også inddraget Bikubens overtagelse af  

 Bornholmerbanken i arbejdet, ligesom Skatteministeriets undersøgelse af  

 tidligere sager (bilag 167) har været inddraget.
 Det er fremgået, at Bikubens overtagelse af Bornholmerbanken spillede en  

 central rolle for tiltrædelsen af, at Spar Nord fik tilsagn om fradrag for de  

 173 mio. kr.
Vedrørende Skatteministeriets rapport om tidligere bankovertagelser er der  

 efterfølgende opstået en skatteteknisk diskussion om, hvorvidt  

 Skatteministeriet har ret i konklusionen om, at der på de pågældende  

 tidspunkter ikke eksisterede den tilstrækkelige lovhjemmel i forbindelse med  

 den særlige skattemæssige praksis for periodisering og hensættelser i  

 situationer, hvor et nødlidende pengeinstitut har skullet sammenlægges med et  

 andet pengeinstitut for at undgå konkurs.
Det er faldet udenfor udvalgets  

 kommissorium at tage stilling til denne skattetekniske debat.
Det kan imidlertid konstateres, at der har eksisteret en praksis, ifølge  

 hvilken skattemyndighederne har bevilget skattemæssige fordele i forbindelse  

 med sammenlægning af pengeinstitutter.
Det kan endvidere konstateres - også  

 efter rapporten fra advokat Jesper Lett - at Bikubens overtagelse af  

 Bornholmerbanken udgør en sag, som skatteteknisk er parallel med Spar Nords  

 overtagelse af Himmerlandsbanken.
 I forhold til Ole Stavads rolle har flertallet taget Bikubens overtagelse  

 af Bornholmerbanken i betragtning, samt at der efter det oplyste har  

 eksisteret en årelang praksis med at give skattemæssige fordele omkring  

 overtagelse af pengeinstitutter.
Som et svar til Kjeld Rahbæk Møller i spørgetiden den 10. november 1993  

 angående Bikubens overtagelse af Bornholmerbanken giver statsministeren i  

 første omgang et svar, som reelt er intetsigende.
På efterfølgende spørgsmål  

 fra Kjeld Rahbæk Møller og Jens Thoft svarer statsministeren: »Jeg har  

 sagt, at det, der foreligger oplyst for mig, er, at det er de  

 lovgivningsmæssige skatteregler, der er blevet fulgt i denne sag, og det kan  

 jeg henholde mig til.« I betragtning af, hvad der er kommet frem i bl. a. rapporten fra Jesper  

 Lett, må dette svar anses for ukorrekt.
I betragtning af, hvad der ifølge de  

 for udvalget foreliggende oplysninger på det tidspunkt var oplyst for  

 statsministeren, er der dog ikke tale om noget bevidst misvisende svar.
 5. Sammenfatning.
Sammenfattende kan udvalget konkludere, at der på baggrund af de for udvalget foreliggende oplysninger  

 ikke er baggrund for nogen misbilligelse af daværende ministres informering  

 af Folketinget i tiden frem til den 24. oktober 1993, at der udtrykkes ikke blot alvorlig kritik, men misbilligelse over  

 for Ole Stavads vildledende og bevidste ikkesvar under Folketingets spørgetid  

 den 27. oktober 1993.
Et flertal ( V, KF, SF, FP og EL) konkluderer endvidere, at der udtrykkes alvorlig kritik over for regeringens håndtering  

 af sagen i perioden den 29.-31. oktober 1993, hvor den pludselig giver udtryk  

 for, at sparekassen ikke uafhængigt af købsprisen kan opnå et skattefradrag  

 på 173 mio. kr., og at sparekassen kan anlægge retssag, hvis den er uenig i  

 denne fortolkning.
 Et mindretal ( S, RV og CD) ønsker til ovenstående konklusioner og  

 sammenfatning at tilføje:
Mindretallet har nøje gennemgået såvel beskrivelsen som  

 konklusionsafsnittets analyser.
Mindretallet kan ikke på alle punkter  

 tilslutte sig formuleringerne, men på baggrund af det åbne forløb i udvalgets  

 arbejde, synes det ikke afgørende at gennemføre en længere ord- og  

 sætningskløvning.
 Som afgørende eksempler på faktuelt forkerte eller manglende oplysninger  

 kan nævnes:
a.
Det fremgår ikke af omtalen side 37, at Ole Stavad fremsendte  

 Kammeradvokatens notat til medlemmerne af Folketingets Erhvervsudvalg forud  

 for samrådet den 28. oktober 1993, og at samrådet tog udgangspunkt i dette  

 notat, som beskriver såvel den generelle problemstilling som den konkrete  

 problemstilling.
Ole Stavads besvarelse tog sit udgangspunkt i netop dette  

 notat, som allerede den 26. oktober 1993 var tilsendt Sparekassen  

 Nordjylland.
b.
Formuleringerne i konklusionen side 37:
»Stavad bliver ifølge hans oplysninger til udvalget ikke orienteret  

 om, at Spar Nord i den konkrete sag ikke kan få et lovligt skattefradrag på  

 173 mio. kr., før Chresten Amby gør rede for sagen på mødet den 28. oktober  

 om aftenen.« Ole Stavad har ikke over for udvalget forklaret, at han indtil mødet den  

 28. oktober om aftenen var af den opfattelse, at sparekassen fuldt ud kunne  

 udnytte de 173 mio. kr. som fradrag.
Ole Stavad har derimod oplyst, at han  

 var bibragt den opfattelse, at der var stor usikkerhed om, hvad den  

 skattemæssigt opgjorte anskaffelsespris endeligt ville blive opgjort til.  

 Netop usikkerheden om anskaffelsesprisen, og hvor stor en del der kunne  

 anvendes, var baggrunden for at sende Kammeradvokatens notat til Sparekassen  

 Nordjylland og indgik ifølge Ole Stavad i de efterfølgende samtaler med  

 Jørgen Giversen.
c.
Formuleringerne i konklusionen side 38 og 39:
»Det er i denne forbindelse kritisabelt, at regeringen pludselig  

 meddeler Spar Nord, at telefaxen skal forstås sådan, at sparekassen ikke  

 uafhængigt af købsprisen kan opnå et skattefradrag på 173 mio. kr.« Allerede med Kammeradvokatens notat, som blev tilsendt Spar Nord den 26.  

 oktober 1993, fremgik det, at »købsprisen« udgjorde et loft over  

 fradragets størrelse.
Derfor var der for regeringen ikke tale om en pludselig  

 ny meddelelse.
 Til den udtalte misbilligelse af Ole Stavad bemærkes, at kritikken retter  

 sig mod en besvarelse af et tillægsspørgsmål under en spørgetid.
 Spørgsmålet handlede om, hvorvidt Told- og Skattestyrelsens embedsmænd  

 havde ændret opfattelse undervejs, og om det skete efter drøftelse med  

 skatteministeren (Ole Stavad) - Folketingstidende 1993-94, sp. 873 og 874.
Skatteministeren (Ole Stavad) svarede: »Hr.
Anders Fogh Rasmussen  

 stillede et spørgsmål, som jeg forstod sådan - lidt pakket ind - om Told- og  

 Skattestyrelsen af mig var blevet bedt om at nå frem til en konkret  

 afgørelse.
Dertil er svaret nej.« Folketingstidende 1993-94, sp. 874.
Afhøringerne af alle involverede embedsmænd og advokat Søren Skov Knudsen  

 fra Kammeradvokaten i undersøgelsesretten har fuldt ud bekræftet, at  

 daværende skatteminister Ole Stavad ikke forsøgte at få embedsmændene til at  

 skifte holdning.
Svaret til Anders Fogh Rasmussen er således korrekt.
 Da Anders Fogh Rasmussen fastholdt sit tillægsspørgsmål om, hvorvidt  

 embedsmændene havde skiftet holdning undervejs, svarede skatteministeren, at  

 det havde han ikke mulighed for at bekræfte.
Det stillede spørgsmål handlede om embedsmændenes interne overvejelser i  

 en konkret sag, som var omfattet af tavshedspligt.
Det er ikke sædvane, at  

 ministre oplyser over for Folketinget, hvilke overvejelser eller hvilken  

 stillingtagen de forskellige embedsmænd har haft i en beslutningsproces, der  

 fører frem til afgørelser i konkrete sager af den karakter.
 Svaret kan derfor betegnes som uklart eller ufyldestgørende, men ikke  

 vildledende.
Den udtalte kritik af regeringens forslag til løsning af konflikten med  

 Sparekassen Nordjylland gennem en almindelig borgerlig retssag deles ikke af  

 mindretallet.
Men mindretallet noterer sig, at der kun er tale om kritik og  

 ikke om en misbilligelse.
For det første ligger emnet uden for udvalgets opgave.
Udvalget skal  

 undersøge, hvorvidt der ved fejl eller forsømmelser er givet mangelfulde  

 eller forkerte oplysninger til Folketinget, som kan give anledning til at  

 drage ministre til ansvar.
Der er ikke ved fejl eller forsømmelser afgivet mangelfulde eller  

 forkerte oplysninger til Folketinget.
Der er truffet en beslutning, som man  

 kan være uenig i, men det er et rent politisk anliggende.
Beslutningsforslag om nedsættelse af en undersøgelsesret blev forhandlet  

 med alle Folketingets partier og vedtaget i enighed.
Der fremkom ikke andre  

 forslag til behandling i Folketinget.
 For det andet finder mindretallet, at det var en rigtig løsning,  

 regeringen lagde op til.
 I undersøgelsesrettens rapport anfører Frank Poulsen, at der ved  

 nedsættelsen af undersøgelsesretten forelå en sag, der »har en betydelig  

 lighed med en almindelig borgerlig retssag,» hvor staten ville have haft  

 partsrettigheder (beretning s. 639). Efterfølgende anmoder Frank Poulsen om,  

 »at denne abnormitet og - ud fra almindelige processuelle og  

 retssikkerhedsmæssige synspunkter - åbenbare mangel« haves i erindring,  

 når konklusionen læses (beretning s. 640).
 Men også dette er et politisk valg, som det ligger uden for udvalgets  

 opgave at bedømme.
 P.u.v.
