Selvforskyldt ledig, tidsbegrænset ansættelse, accept af for kort opsigelsesvarsel, bortvist A F G Ø R E L S E Ankenævnet finder ikke, at xx er selvforskyldt ledig den 7. juli 2008.
 Ankenævnet ændrer således Arbejdsdirektoratets afgørelse af den 24. november 2008.
B E G R U N D E L S E Ankenævnet har lagt til grund, at  xx ifølge ansættelseskontrakt var ansat i perioden 19. juni til 30. september 2008,  xx i ansættelsesperioden skulle tilrettelægge en videodagbog,  xx ifølge ansættelseskontrakten fik udbetalt et fast honorar på 70.000 kr.,  xx den 28. juni 2008 mistede en harddisk med 10 dages filmoptagelser,  arbejdsgiver den 7. juli 2008 telefonisk oplyste xx, at han ikke skulle fuldføre projektet,  arbejdsgiver i mail af 11. juli 2008 tilbød xx et honorar på 18.900 kr. svarende til 18 dages arbejde,  arbejdsgiver den 7. august 2008 skriftligt oplyste til xx, at ophævelsen af kontrakten var begrundet i, at han efter 11 dages omkostningstunge og i væsentlig grad uerstattelige optagedage ikke var i stand til at levere eller fremvise nogen form for optagelse,  xx ikke har modtaget et honorar på 18.900 kr. svarende til 18 dages arbejde, og  xx faglige organisation den 27. april 2009 har indsendt klageskrift til Faglig Voldgift.
 Arbejdsdirektoratet traf den 24. november 2008 afgørelse om, at xx er selvforskyldt ledig den 7. juli 2008. xx har ikke ret til dagpenge fra den 7. juli 2008, og han skal opfylde et arbejdskrav på mere end 300 timer inden for 10 uger.
 Efter reglerne er et medlem selvforskyldt ledig, hvis medlemmet ved en afskedigelse, der ikke væsentligst skyldes medlemmets forhold, accepterer et for kort opsigelsesvarsel fra arbejdsgiverens side.
 Ankenævnet finder ikke, at xx er selvforskyldt ledig.
 Ankenævnet har lagt vægt på, at arbejdsgiver den 7. juli 2008 oplyste til xx, at han ikke skulle fuldføre projektet da han havde misligholdt aftalen.
 Der er videre lagt vægt på, at arbejdsgiver den 7. juli 2008 ophævede kontrakten.
 Det er ankenævnets vurdering, at xx med arbejdsgivers ophævelse af kontrakten skal anses for at være blevet bortvist fra virksomheden.
 Ankenævnet finder på denne baggrund ikke, at xx kan anses for at have accepteret et for kort opsigelsesvarsel.
R E G L E R Ankenævnet henviser til  § 63, stk. 1 og 6 i lov om arbejdsløshedsforsikring mv., jf. lovbekendtgørelse nr. 994 af 8. august 2007, og  § 11 i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt sekretariatets kontorrapport af 30. juni 2009.
På ankenævnets vegne fuldmægtig De kan læse om afgørelsens retlige grundlag på de følgende sider.
 Kopi til:
Medlem Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007:
§ 63. Dagpenge må ikke udbetales, jf. stk. 4, til et medlem, hvis ledighed skyldes, 1) at medlemmet uden fyldestgørende grund afslår et rimeligt arbejde, der er formidlet af staten i jobcenteret, arbejdsløshedskassen eller andre efter kapitel 3 i lov om en aktiv beskæftigelsesindsats, 2) at medlemmet uden fyldestgørende grund ophører med sit arbejde, 3) at medlemmet afskediges af en grund, der væsentligst kan tilregnes medlemmet, 4) at medlemmet under en jobsamtale uden fyldestgørende grund afslår at medvirke til at indgå aftaler om tilbud efter lov om en aktiv beskæftigelsesindsats eller at følge op på indgåede aftaler om beskæftigelsesindsatsen, eller 5) at medlemmet uden fyldestgørende grund udebliver fra, afslår eller ophører i tilbud efter lov om en aktiv beskæftigelsesindsats.
 ...
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-5.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed:
Kapitel 3 Accept af for kort opsigelsesvarsel § 11. Et medlem er selvforskyldt ledig, hvis medlemmet ved en afskedigelse, der ikke væsentligst skyldes medlemmets forhold, accepterer et for kort opsigelsesvarsel fra arbejdsgiverens side, jf. stk. 2 og 3.
 Stk. 2. Et medlem anses for at have accepteret et for kort opsigelsesvarsel, medmindre medlemmet økonomisk bliver stillet som om, at medlemmet var blevet afskediget med korrekt varsel.
Stk. 3. Et medlem har ikke accepteret et for kort opsigelsesvarsel, hvis medlemmet får delvis erstatning for manglende opsigelsesvarsel ved afsagt dom eller kendelse eller ved forlig indgået under 1) en sag anlagt ved de almindelig domstole, 2) en fagretlig behandling, eller 3) en voldgiftsbehandling efter lov om voldgift.
 Stk. 4. A-kassen kan udbetale dagpenge med forbehold for tilbagebetaling for en tilkendt erstatning eller godtgørelse, hvis der er anlagt sag ved domstolene mod arbejdsgiveren, fordi opsigelsesvarslet ikke er overholdt.
