Bekendtgørelse om midlertidigt ophold uden for eget hjem og kontant kompensation I medfør af § 37 b, stk. 3, i jernbaneloven, lov nr. 686 af 27. maj 2015, som ændret ved lov nr. 2397 af 14. december 2021, og § 14 b, stk. 3, i lov om elektrificering af jernbanen, lov nr. 609 af 12. juni 2013, som ændret ved lov nr. 2397 af 14. december 2021, fastsættes efter bemyndigelse i henhold til § 12, stk. 1, i bekendtgørelse nr. 1470 af 29. juni 2021 om Banedanmarks opgaver og beføjelser, som ændret ved bekendtgørelse nr. 2441 af 14. december 2021:
Anvendelsesområde § 1. Denne bekendtgørelse finder anvendelse, når Banedanmark efter anmodning fra en beboer skal give tilbud om midlertidigt ophold uden for eget hjem eller kontant kompensation, jf. jernbanelovens § 37 b eller § 14 b i lov om elektrificering af jernbanen.
Definitioner § 2. I denne bekendtgørelse forstås ved:
 1) Beboer: En person, der er fyldt 18 år, som har bopæl i en ejendom, som ifølge støjudbredelseskort udarbejdet i medfør af § 3 er berettiget til midlertidigt ophold uden for eget hjem eller tilbud kontant kompensation.
2) Bopæl: Det sted (en bolig, der er registreret som boligareal i Bygnings- og Boligregistreret, BBR), hvor en person eller en husstand regelmæssigt sover, når denne ikke er midlertidigt fraværende på grund af ferie, forretningsrejse, sygdom eller lignende, og hvor denne har sine ejendele og folkeregisteradresse.
Midlertidigt ophold uden for eget hjem i medfør af reglerne i denne bekendtgørelse betragtes som midlertidigt fravær.
 3) Husstand: Samtlige beboere på en bopæl uanset relationerne mellem dem.
 4) Natperioden: Periode i tidsrummet fra kl. 22.00 til kl. 7.00 på hverdage og fra kl. 22.00 til kl. 9.00 på lørdage, søndage og helligdage.
 5) Støj: Når det beregnede maksimale støjniveau, som en bolig udsættes for ved boligens facade, er højere end det støjniveau, som er fastsat af transportministeren i medfør af jernbanelovens § 37 a og § 14 a i lov om elektrificering af jernbanen.
Støjudbredelseskort § 3. Ret til at anmode om tilbud om midlertidigt ophold uden for eget hjem eller kontant kompensation fastlægges på baggrund af den beregnede støj på ejendommens facade ud fra det maksimalt tilladte støjniveau for infrastrukturarbejde på jernbanen i den natperiode, som fastsættes af transportministeren i medfør af jernbanelovens § 37 a eller § 14 a i lov om elektrificering af jernbanen.
 Stk. 2. Banedanmark skal sikre, at der udarbejdes støjudbredelseskort i overensstemmelse med de gældende vejledninger fra Miljøstyrelsen.
 Stk. 3. Et støjudbredelseskort skal vise det maksimale støjniveau, som infrastrukturarbejdes omkringliggende boliger udsættes for, beregnet ved boligernes facade ud fra de maksimale tilladte støjniveauer for infrastrukturarbejdet som fastsat af transportministeren i medfør af jernbanelovens § 37 a eller § 14 a i lov om elektrificering af jernbanen.
 Stk. 4. Støjudbredelseskortet skal gøres tilgængeligt på Banedanmarks hjemmeside.
 Stk. 5. Banedanmark skal sikre, at der udarbejdes et nyt støjudbredelseskort, hvis støjkilderne placeres væsentligt anderledes, og Banedanmark vurderer, at dette medfører en væsentlig ændring af støjudbredelsen og kompensationen i forhold til det, der følger af det gældende støjudbredelseskort.
Annoncering og orientering § 4. Banedanmark skal foretage offentlig annoncering på sin hjemmeside om muligheden for midlertidigt ophold uden for eget hjem eller kontant kompensation.
§ 5. Banedanmark skal orientere de beboere, der ifølge et støjudbredelseskort, jf. § 3, berøres af et støjniveau, der berettiger de pågældende til tilbud om midlertidigt ophold uden for eget hjem eller kontant kompensation.
Det samme gælder, hvis der udarbejdes et nyt støjudbredelseskort, jf. § 3, stk. 5.
Stk. 2. Orientering efter stk. 1 og 2 skal indeholde oplysninger om muligheden for at anmode om midlertidigt ophold uden for eget hjem eller kontant kompensation.
Endvidere skal der oplyses om, at et støjudbredelseskort kan findes på Banedanmarks hjemmeside.
 Stk. 3. Banedanmark skal kun sende én skriftlig orientering efter stk. 1 og 2 pr. bopæl, uanset antallet af beboere.
Anmodning om tilbud om midlertidigt ophold uden for eget hjem eller kontant kompensation § 6. En beboer i en husstand, der ifølge et støjudbredelseskort, jf. § 3, berøres af støj i natperioden, kan anmode Banedanmark om et tilbud om enten midlertidigt ophold uden for eget hjem eller om kontant kompensation.
 Stk. 2. Såfremt husstanden anmoder om et tilbud om midlertidigt ophold uden for eget hjem, finder § 7 anvendelse.
 Stk. 3. Såfremt husstanden anmoder om et tilbud om kontant kompensation, finder reglerne i §§ 8-11 anvendelse.
Midlertidigt ophold uden for eget hjem § 7. Såfremt en beboer i en husstand anmoder herom, jf. § 6, stk. 1, fremsætter Banedanmark tilbud om midlertidigt ophold uden for eget hjem.
Stk. 2. I anmodningen skal husstanden oplyse om sin størrelse og sammensætning.
Såfremt husstanden ønsker at modtage tilbud på flere værelser på hotel eller lignende, skal dette begrundes.
 Stk. 3. Tilbuddet efter stk. 1 består i, at Banedanmark anviser et passende antal værelser på et hotel eller lignende henset til husstandens størrelse eller sammensætning i den periode, hvor boligen udsættes for støj, jf. § 3, og hvor transportministeren har truffet afgørelse i medfør af jernbanelovens § 37 a eller § 14 a i lov om elektrificering af jernbanen.
Stk. 4. Ønsker husstanden at acceptere tilbuddet om midlertidigt ophold uden for eget hjem, underskriver alle beboerne i husstanden tilbuddet.
Såfremt husstanden har modtaget tilbud på flere værelser på hotel eller lignende, skal den enkelte beboer underskrive det respektive tilbud.
Stk. 5. Oplysningerne efter stk. 2 og accept efter stk. 4 skal indsendes til Banedanmark inden for en fastsat frist.
Såfremt denne frist overskrides, bortfalder retten til tilbud om midlertidigt ophold uden for eget hjem.
Husstanden har i så fald stedet ret til kontant betaling, jf. §§ 8-11.
Kontant kompensation § 8. Såfremt en beboer i en husstand anmoder herom, jf. § 6, stk. 1, fremsender Banedanmark tilbud til samtlige beboere i husstanden om betaling af en kontant kompensation på i alt 600 kr. for husstanden for hvert døgn i den periode, hvor boligen udsættes for støj, jf. § 3, og hvor transportministeren har truffet afgørelse i medfør af jernbanelovens § 37 a eller § 14 a i lov om elektrificering af jernbanen.
 Stk. 2. Ønsker husstanden at acceptere tilbuddet om kontant kompensation, underskriver alle beboere i husstanden tilbuddet med oplysning om, hvordan kompensationen skal fordeles mellem beboerne.
 Stk. 3. Oplysningerne efter stk. 2 skal indsendes til Banedanmark inden infrastrukturarbejdets påbegyndelse, idet tilbuddet ellers er bortfaldet.
 § 9. Kompensationen udbetales snarest muligt efter, at oplysningerne anført i § 8, stk. 2, er Banedanmark i hænde.
 Stk. 2. Kompensationen udbetales månedsvist forud og så vidt muligt inden påbegyndelsen af den periode, hvor boligen udsættes for støj, jf. § 3.
§ 10. Genberegnes støjudbredelseskortet, jf. § 3, stk. 5, vil beboeren blive kompenseret i forhold til det genberegnede støjudbredelseskort, hvis dette har betydning for beboerens ret til kompensation i opadgående retning.
Det genberegnede støjudbredelseskort vil dog ligge til grund for fremtidige tilbud indeholdt i orienteringen af en ny husstand, jf. § 5, stk. 2.
 § 11. Beboeren har ikke krav på kompensation, hvis Banedanmark er retligt afskåret fra at udføre bygge- og anlægsarbejdet i natperioden, som boligen er beliggende ved.
Afsluttende bestemmelser § 12. Banedanmarks afgørelse i henhold til § 7, stk. 1, og § 8, stk. 1, er endelige og kan ikke påklages til anden administrativ myndighed.
 § 13. Bekendtgørelsen træder i kraft den 8. februar 2022.
