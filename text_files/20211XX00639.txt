Skriftlig fremsættelse (30. marts 2022) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til Lov om ændring af lov om miljøbeskyttelse og lov om Forsyningstilsynet (Nye rammer for kommunal behandling af affald egnet til materialenyttiggørelse, indsamling af erhvervsaffald, genbrug på genbrugspladser og skærpet økonomisk tilsyn) (Lovforslag nr.
L 153) Lovforslaget implementerer afsnit IV om en stærk genanvendelsessektor fra Klimaplan for en grøn affaldssektor og cirkulær økonomi fra juni 2020. Ligeledes implementeres tiltag om genbrugsområder på genbrugspladsen fra aftalens afsnit VI.
Lovforslagets overordnede formål er at skabe en stærk genanvendelsessektor i Danmark.
Ved at skabe større adgang til behandling af affald egnet til materialenyttiggørelse (herefter genanvendeligt affald), skaber lovforslaget gode og klare rammevilkår for private aktører, som får bedre muligheder for investeringer i nye genanvendelsesteknologier.
For at sætte ressourcerne i affaldet fri skal kommunerne senest d. 1. juli 2023 udbyde behandlingen og sorteringen af genanvendeligt husholdningsaffald.
For samtidig at understøtte lige konkurrencevilkår skal eksisterende kommunale anlæg selskabsgøres og kan i en overgangsperiode på fem år frem til d. 1. juli 2027 byde på behandlingen og sorteringen af genanvendeligt husholdningsaffald.
Der gives mulighed for, at kommuner kan behandle genanvendeligt husholdningsaffald, såfremt der ikke er private, der byder på opgaven.
Med lovforslaget gives virksomheder frit valg til at vælge en kommunal eller en privat indsamler til det forbrændingsegnede affald, så virksomhederne kan samle både genanvendeligt og forbrændingsegnet affald hos én indsamler.
Kommunerne kan fortsat tilbyde indsamling af forbrændingsegnet affald, hvis dette sker til markedspris.
Ligeledes får virksomheder, som producerer affald, der i art og mængde svarer til en husholdnings, mulighed for at anvende de kommunale indsamlingsordninger, hvis der betales markedspris herfor.
Siden 2010 har virksomheder kunnet vælge en privat indsamler og behandler til håndteringen af det genanvendelige erhvervsaffald.
Med lovforslaget fastlægges, at kommunale anlæg, der er godkendt til at behandle genanvendeligt erhvervsaffald, skal ophøre med behandlingen af genanvendeligt erhvervsaffald d. 1. januar 2027.
Lovforslaget skaber bedre mulighed for genbrug.
Fremover skal kommunale genbrugspladser stille et område til rådighed til genbrugsgenstande for husholdninger og virksomheder.
Kommunen skal først forsøge at afsætte genstandene vederlagsfrit til private aktører, herunder borgere og frivillige organisationer, inden de kan gives til kommunale genbrugsbutikker m.fl.
For at understøtte lige konkurrencevilkår giver lovforslaget Forsyningstilsynet den nødvendige hjemmel til at igangsætte et tilsyn i affaldssektoren, samt hjemmel til at kunne indhente de nødvendige oplysninger og informationer til at føre tilsyn.
Forsyningstilsynet vil desuden skulle føre tilsyn med en række ordninger, der følger af lovforslaget.
Der følger ikke væsentlige økonomiske konsekvenser af lovforslaget.
Der forventes at være engangsomkostninger i forbindelse med selskabsgørelsen af kommunale anlæg, som indgår i overgangsordningen.
 Forslaget er erhvervsrettet og omfattet af de fælles ikrafttrædelsesdatoer.
 Lovforslaget foreslås at træde i kraft d. 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
