Betænkning afgivet af Retsudvalget den 29. november 2012 Betænkning over Forslag til lov om ændring af lov om behandling af personoplysninger, lov om udgivelsen af en Lovtidende og en Ministerialtidende, lov om hittegods og lov om skyldneres ret til at frigøre sig ved deponering (Overførsel af personoplysninger til tredjelande, afskaffelse af Ministerialtidende, bagatelgrænse for politiets behandling af hittegods m.v.) [af justitsministeren (Morten Bødskov)]:
1. Ændringsforslag Justitsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 3. oktober 2012 og var til 1. behandling den 23. oktober 2012. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring.
Den 3. oktober og den 11. oktober 2012 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF og LA) indstiller lovforslaget til vedtagelse med det stillede ændringsforslag.
Venstres medlemmer af udvalget kan tilslutte sig lovforslaget, men vil under henvisning til svar på spørgsmål 4 påpege, at det findes meget uheldigt og i ringe grad at være borger- og brugervenligt, at politiet stadig benytter en gammeldags og forældet måde at håndtere hittegods på.
Politiet benytter stadig gamle, sorte og håndskrevne protokoller eller diverse elektroniske systemer, som ikke er online og i det hele taget ikke kan bruges af mere end én person ad gangen.
 Venstre finder, at det snart er på tide, at politiets hittegodssystem kan samkøres med politiets kosterefterlysninger, således at efterlyste koster ikke samtidig kan være indskrevne og opbevaret hos politiet som hittegods.
 Der bør kunne udarbejdes et elektronisk system, således at borgere, der har mistet effekter, kan rette henvendelse til enhver politistation og få svar på, om effekten er indbragt til den pågældende politistation eller anden politistation i hele landet.
 Et mindretal i udvalget (DF) vil redegøre for sin stilling til lovforslaget ved 2. behandling.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 6 Af justitsministeren, tiltrådt af et flertal (udvalget med undtagelse af DF):
 1) Som stk. 2 indsættes:
»Stk. 2. Lovens § 4 gælder ikke for Grønland, men kan ved kongelig anordning sættes helt eller delvis i kraft for Grønland med de ændringer, som de grønlandske forhold tilsiger.« [Ikraftsættelse af ændring af deponeringsloven for Grønland] Bemærkninger Til nr. 1 Ved lov nr. 104 af 31. marts 1965 om ikraftsættelse for Grønland af visse formueretlige love m.v. blev bl.a. deponeringsloven sat i kraft for Grønland.
Det foreslås derfor med ændringsforslaget, at der indsættes et stk. 2 i § 6, hvorefter lovforslagets § 4, der indeholder forslag til ændring af deponeringsloven, vil kunne sættes i kraft for Grønland ved kongelig anordning.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Jonas Dahl (SF) Pernille Skipper (EL) Johanne Schmidt-Nielsen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 15 Bilagsnr.
