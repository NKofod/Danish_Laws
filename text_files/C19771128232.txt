Pengeinstitutternes checkindløsningsaftale medfører bl.a. pligt for banker  

 og sparekasser til for en checkmodtager at indløse checks på indtil 300 kr.,  

 uanset om der er dækning på checkkontoen.
Indløsning kan dog afvises, hvis  

 flere checks - »seriechecks« - udstedes som betaling for samme  

 gældsforhold; det kan dog være vanskeligt for pengeinstituttet at klarlægge,  

 om en check, der præsenteres til indløsning, er en check i en serie af  

 checks.
 Misbruger en checkkontoindehaver sin adgang til at råde over kontoen ved  

 at udstede dækningsløse checks bedømmes forholdet som mandatsvig efter  

 straffelovens § 280, nr. 1, eller eventuelt som bedrageri.
 Anklagemyndighedens praksis med hensyn til forfølgning af disse sager er  

 beskrevet i Anklagemyndighedens årsberetning 1973.18-19 og 1974.66-67.
I forbindelse med efterforskning af en række ågersager har det vist sig,  

 at långivere som sikkerhed for lån får låntageren til at udstede et antal  

 checks, hvis samlede pålydende dækker hovedstol og renter m.v. og således, at  

 hver checks pålydende ikke overstiger 300 kr.
Disse checks, der er  

 underskrevet, udaterede og typisk uden angivelse af checkmodtager, afleveres  

 til långiver, der ved misligholdelse af aftalen om lånets tilbagebetaling har  

 let adgang til fyldestgørelse på grund af checkindløsningsaftalen.
 Jeg fastsætter herved følgende retningslinier for afgørelsen af sager mod  

 låntagere, der har udsted dækningsløse seriechecks som sikkerhed for lån:
1. Hvis checkudstederen har haft rimelig udsigt til  

 dækning, respektive indfrielse af lånet, eller rimeligt begrundet tro herpå,  

 opgives påtale.
Denne situation vil jævnligt foreligge, når der er sket  

 dækning eller indfrielse eller iøvrigt opnået en ordning med den betrukne  

 bank.
Manglende anmeldelse fra banken vil ofte kunne ses som udtryk for, at  

 en sådan ordning er opnået.
2.1 Ligger tabet under ca. 2.000 kr. kan forholdet henføres under  

 straffelovens § 287 og tiltale frafaldes i medfør af retsplejelovens § 721,  

 stk. 3. Er tabet erstattet, helt eller delvis, forhøjes denne grænse til  

 3.000 kr.
Der henvises herom til min meddelse 1/1977.
 2.2 Ligger tabet over denne grænse, men under 4.000 kr., forelægges den  

 med henblik på tiltalefrafald efter retsplejelovens § 723, stk. 2, hvis der  

 foreligger formildende omstændigheder, f.eks. særligt vanskelige personlige  

 eller økonomiske forhold, dårlige evner og lignende.
3. Udenfor disse tilfælde rejses tiltale for bedrageri  

 eller mandatsvig.
Dette gælder således, når gerningsmanden har åbnet kontoen  

 med henblik på at udnytte den som sikkerhed på den angivne måde eller iøvrigt  

 har vist særlig aktivitet med hensyn til besvigelsen af banken, eller når han  

 tidligere er straffet for beslægtede forhold.
 Per Lindegaard.
