Fremsat den 18. februar 2014 af Finn Sørensen (EL), Per Clausen (EL), Christian Juhl (EL) og Nikolaj Villumsen (EL) Forslag til folketingsbeslutning om fair konkurrence Folketinget pålægger regeringen i indeværende folketingssamling at fremsætte lovforslag, som kan sikre, at virksomheder fra andre EU-/EØS-lande, der udfører service- og tjenesteydelser her i landet, skal følge nøjagtig de samme love og regler som danske virksomheder.
Bemærkninger til forslaget Udenlandske virksomheder skal være velkomne til at investere og til at levere service- og tjenesteydelser af enhver art her i landet.
Men det forudsætter, at de lever op til nøjagtig de samme love og regler som danske virksomheder.
Det er forudsætningen for at sikre fair konkurrence.
Men der er ikke fair konkurrence i dag.
Virksomheder fra andre EU-/EØS-lande kan levere service- og tjenesteydelser her i landet uden at betale skat i de første 6 måneder, og perioden kan forlænges med yderligere 6 måneder.
De udenlandske ansatte i disse virksomheder skal heller ikke betale skat her i landet i samme periode.
De er som udgangspunkt ansat på hjemlandets løn- og ansættelsesvilkår, og EU-Domstolen har slået fast, at det ikke er lovligt at stille de samme krav om løn- og ansættelsesvilkår til disse virksomheder som til værtslandets virksomheder.
Dette er en af de vigtigste årsager til social dumping, hvilket gennem flere år er konstateret i især byggebranchen, hvor virksomheder fra EU-/EØS-lande underbyder danske virksomheder.
Men der er også store problemer på transportområdet, i landbrug, skovbrug og gartneri, visse servicefag, ja selv i industrien.
 Et særligt problem er de udenlandske vikarbureauer, der  i tæt samarbejde med danske bagmænd  formidler underbetalt udenlandsk arbejdskraft.
 Der må derfor indføres lovgivning, som sikrer, at de udenlandske virksomheder skal leve op til de samme krav som danske virksomheder, ikke mindst hvad angår registrering, indbetaling af skat, moms og sociale bidrag og overholdelse af lovgivningen i øvrigt, hvilket i alle tilfælde skal ske fra og med den dag, den udenlandske virksomhed påbegynder sin virksomhed her i landet.
 Det indebærer også, at danske fagforeninger skal have mulighed for at stille nøjagtig de samme krav til de udenlandske virksomheder som til danske virksomheder, hvad angår løn- og ansættelsesvilkår, og at fagforeningerne som følge deraf skal have samme mulighed for at indlede kollektive kampskridt over for udenlandske virksomheder, som de har over for danske virksomheder.
 Indførelsen af disse regler er forudsætningen for at sikre fair konkurrence mellem danske og udenlandske virksomheder og for at bekæmpe en af de største udfordringer med hensyn til social dumping.
Skriftlig fremsættelse Finn Sørensen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fair konkurrence.
(Beslutningsforslag nr.
B 48) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
