Nr BTL 216 Betænkning over Forslag til lov om afholdelse af vejledende  

 folkeafstemning om Danmarks udlændingepolitik   

 Nr L 216 1991-92, 1. samling Afgivet af Retsudvalget Afgivet: 19920326 Udvalget har behandlet lovforslaget i to møder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
 Et mindretal inden for flertallet (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget) finder  

 ikke, at de i lovforslaget nævnte afstemningstemaer, således som de er  

 udformet, er egnede til en folkeafstemning.
Mindretallet bemærker særligt, at dele af lovforslaget vil være  

 uigennemførlige, uanset hvad et afstemningsresultat måtte vise.
En  

 gennemførelse af lovforslagets § 1, stk. 2, nr. 2, om ophævelse af retskravet  

 på familiesammenføring vil således i relation til EF-statsborgere være i  

 strid med EF-retten.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret og bemærker i øvrigt:
 Fremskridtspartiet finder det betænkeligt, at adskillige ledende  

 politikere til pressen kan udtale sig om, at vi i Danmark har brug for flere  

 folkeafstemninger, og så alligevel afviser det ene forslag efter det andet  

 fra Fremskridtspartiet om at sende aktuelle politiske emner ud til  

 folkeafstemning.
Samtidig kan det ses af Observaundersøgelser, at hele 55 pct. af den  

 danske befolkning ønsker en folkeafstemning om udlændingeloven, jf.
B.T. den  

 26. oktober 1991 side 12, hvor kun 36 pct. siger nej, hvilket altså er i  

 direkte modstrid med flertallet i Folketinget.
 Det belyser meget fint, at Folketingets partier ikke er i overensstemmelse  

 med deres vælgere på afgørende punkter, her spørgsmålet om folkeafstemning om  

 udlændingeloven.
Når vælgerne går til valgurnerne op til folketingsvalg, er det de  

 færreste, som er 100 pct. enige med det parti, som de stemmer på, og det er  

 derfor kun rimeligt, at vælgerne spørges selektivt om store, afgørende  

 politiske spørgsmål, hvilket flere ledende politikere også er enige i, når de  

 taler med pressen og skal markedsføre sig og servere valgflæsket.
Til gengæld  

 kniber det for de selv samme politikere at trykke på de rigtige knapper i  

 folketingssalen, når vi når frem til den endelige vedtagelse af udmærkede  

 forslag fra Fremskridtspartiet.
 Argumenterne imod dette lovforslag var, at spørgsmålene var alt for  

 koncise, og at man ikke kunne stille de pågældende spørgsmål, da det vil  

 støde på problemer.
Et sådant argument ville også kunne accepteres af Fremskridtspartiet, hvis  

 de pågældende politikere så seriøst var gået ind i arbejdet for at finde de  

 spørgsmål, som man kan stille befolkningen.
Men nej, det gider man  

 selvfølgelig ikke, for det er jo nemmere at profilere sig i pressen og så  

 siden løbe fra sine løfter til vælgerne.
 Ved et tidligere, tilsvarende lovforslag fra Fremskridtspartiet, hvor der  

 ikke var sat en konkret tekst på spørgsmålene til vælgerne, var argumenterne  

 imod forslaget, at lovforslaget var alt for løst, og at man derfor ikke kunne  

 støtte lovforslaget.
 Det er altså ligegyldigt, hvad Fremskridtspartiet foreslår, så vil man  

 ikke være med, selv om man kort forinden har givet udtryk for det stik  

 modsatte i pressen.
 Hvis der virkelig var hold i det, som de ledende politikere udtalte til  

 pressen, så havde der også været en vilje til at tilrette lovforslaget på en  

 sådan måde, at det kunne accepteres, men det vil man ikke, så hellere sidde i  

 sin lænestol og komme med tomme valgløfter til en håbefuld og til tider  

 godtroende befolkning.
 Kun Centrum-Demokraterne meldte klart nej ved en rundspørge i Berlingske  

 Tidende den 27. oktober 1991, side 6, på spørgsmålet, om vi skal have flere  

 folkeafstemninger; resten var positivt indstillet, men løber så gang på gang  

 fra sine løfter.
 Der er ikke noget at sige til, at vælgerne ofte ikke forstår, hvad der  

 sker i det politiske liv.
