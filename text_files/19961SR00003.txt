Nr BR 3 Beretning om muligheder for meritoverførsel og synergieffekter mellem de  

 videregående uddannelser   

 Nr 3 1996-97, 1. samling Afgivet af Uddannelsesudvalget Afgivet: 19961210 Uddannelsesudvalget har i en række møder behandlet spørgsmålet om  

 meritoverførsel mellem videregående uddannelser og udbudet af videregående  

 uddannelser i landsdele, hvor der ikke er universiteter.
En del af udvalgets  

 medlemmer har i den forbindelse aflagt studiebesøg på Hogskolan i Vaxjo og  

 Universitetet i Lund.
Der kan endvidere henvises til forslag til  

 folketingsbeslutning om videregående uddannelser i tyndt befolkede egne af  

 landet og om oprettelse af samfundsvidenskabelige bacheloruddannelser ved  

 Sydjysk Universitetscenter (B 131), der i folketingsåret 1995-96 blev  

 behandlet i udvalget.
Der henvises til Folketingets forhandlinger spalte 6150  

 og 7060 ff. samt tillæg A spalte 5212.
På dette grundlag opfordrer udvalget ministeren til at tage initiativ til,  

 at der gennemføres en kortlægning af mulighederne for meritoverførsel mellem  

 videregående uddannelser, og at behovet for at lette mulighederne for  

 meritoverførsel mellem de videregående uddannelser undersøges.
Kortlægningen  

 skal endvidere omfatte mulighederne for eventuelt samarbejde imellem og  

 eventuelt sammenlægning af eksisterende institutioner.
Udredningsarbejdet  

 skal ske med bistand fra uddannelsesrådene og uddannelsesinstitutionerne, og  

 undervisningsministeren afleverer i løbet af 1997 en skriftlig redegørelse  

 til Folketingets Uddannelsesudvalg om resultatet af udredningen.
 Udredningen skal omfatte:
 1. Mulighederne for at lette meritoverførsel ved skifte fra en  

 uddannelsesinstitution til en anden.
2. Kortlægning af de nuværende muligheder for samarbejde mellem  

 universiteter og andre videregående uddannelsesinstitutioner.
Formålet er  

 dels at undgå en geografisk centralisering af de videregående  

 uddannelsesinstitutioner, dels at øge uddannelsesinstitutioners incitamenter  

 til at drage fordel af mulige synergieffekter.
 3. Kortlægning af de nuværende barrierer for meritoverførsel og samarbejde  

 som beskrevet ovenfor under pkt. 2. samt beskrivelse af foranstaltninger, der  

 kan medvirke til at fjerne eller reducere disse.
 Udredningen skal inddrage de norske og svenske erfaringer med hensyn til  

 merit og regionale udbud.
Et mindretal inden for udvalget (Det Konservative Folkepartis medlemmer)  

 ønsker at understrege, at Det Konservative Folkeparti tager afstand fra, at  

 der i udredningsarbejdet skal lægges særlig vægt på at fastholde eller øge  

 antallet af videregående uddannelsesinstitutioner.
Hensynet til  

 uddannelsesmulighederne i de tyndt befolkede egne må ikke overskygge hensynet  

 til kvaliteten af de videregående uddannelsestilbud og rationaliteten i  

 disses tilrettelæggelse.
Mindretallet finder således ikke, at overvejelser om  

 samarbejde mellem og sammenlægning af videregående uddannelsesinstitutioner  

 skal foregå med det mål for øje, at f.eks. det sydjyske område begunstiges  

 yderligere.
 P.u.v.
