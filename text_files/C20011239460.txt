Vejledning om diskonteringsrente Denne vejledning vedrører fastsættelsen af en  

 diskonteringsrente til beregning af  

 bruttolivsforsikringshensættelserne, jf. § 27 og § 52 a,  

 stk. 4, nr. 3, i regnskabsbekendtgørelsen (Finanstilsynets  

 bekendtgørelse af 13. december 2001 om livsforsikringsselskabers og  

 tværgående pensionskassers årsregnskaber). Vejledningen  

 gælder for livsforsikringsselskaber og tværgående  

 pensionskasser, som har fået koncession af Finanstilsynet.
 1.	Ved opgørelse af nutidsværdierne af de i § 52 a, i  

 regnskabsbekendtgørelsen omtalte størrelser anvendes, hvor de  

 pågældende beløb efter forsikringsaftalerne er i danske  

 kroner, en diskonteringsrente fastsat efter pkt. 3 i denne vejledning, jf.  

 dog pkt. 6 nedenfor.
2.	Hvor de pågældende beløb er i anden valuta,  

 anvendes en diskonteringsrente, der er fastsat på tilsvarende vis.  

 Såfremt den samlede andel af passiver vedrørende beløb i  

 anden valuta ikke overstiger 10 % af balancen, kan diskonteringsrenten  

 vedrørende danske kroner dog anvendes.
Der skal dog henvises til pkt.  

 6 nedenfor.
3.	Diskonteringsrenten for beløb i danske kroner  

 fastsættes ud fra en referencerente bestående af et vægtet  

 gennemsnit af renten på tre toneangivende statsobligationer tillagt  

 spændet mellem renten på en 10-årig renteswap og renten  

 på en 10-årig statsobligation.
Referencerenten reduceres med  

 skattesatsen i henhold til Pensionsafkastbeskatningsloven1) .
Vægtene til beregning af referencerenten bestemmes  

 således, at -	det simple vægtede gennemsnit af de tre statsobligationers  

 varigheder er 10 år2) , og -	det vægtede gennemsnit3)  

  af de tre statsobligationers effektive rente bliver mindst muligt.
4.	For tiden anvendes som de tre toneangivende statsobligationer  

 obligationerne St.lån 6 % 2009, St.lån 6 % 2011 og St.lån 7  

 % 2024. St.lån 6 % 2011 anvendes tillige som den 10-årige  

 statsobligation ved beregning af spændet til den 10-årige  

 renteswap.
Ved ændring i valget af statsobligationer  

 offentliggør Finanstilsynet dette.
 5.	Finanstilsynet offentliggør hver hverdag den gældende  

 diskonteringsrente, jf. pkt. 3, på  

 Finanstilsynets hjemmeside (www.finanstilsynet.dk). Den gældende  

 diskonteringsrente beregnes ud fra de effektive renter mv. på den  

 foregående børsdag.
 6.	Uanset pkt. 1 - 5 kan der anvendes en for hvert enkelt  

 betalingstidspunkt gældende rente efter en nulkuponrentestruktur4)  reduceret med afgiftssatsen i henhold  

 til pensionsafkastbeskatningsloven 5) .  

 Såfremt der vælges renter efter en nulkuponrentestruktur med  

 intervaller på rentestrukturen, der overstiger ét år,  

 eller såfremt der på anden måde anvendes renter fra  

 rentestrukturen efter en summarisk metode, må renterne ikke  

 vælges, således at renterne overstiger de renter, der ville  

 være valgt ved en anvendelse af rentestrukturen med intervaller  

 på ét år.
7.	Diskonteringsrenten fastsat efter pkt. 1-5 eller renterne efter  

 nulkuponrentestrukturen, jf. pkt. 6, kan reduceres med en margen på 5  

 %. Ved anvendelse af denne margen anses det i § 52, nr. 9, i  

 regnskabsbekendtgørelsen omtalte risikotillæg for medregnet.
I  

 andre tilfælde skal risikotillægget efter § 52, nr. 9, i  

 regnskabsbekendtgørelsen beregnes efter det enkelte selskabs  

 forhold.
Finanstilsynet, den 20. december  

 2001 Klaus Grünbaum /Frank Rasmussen 1)   For tiden 15 %, jf. § 2 i  

 pensionsafkastbeskatningsloven (lovbekendtgørelse nr. 60 af 30. januar  

 2001). Ved senere ændringer i lovgivningen anvendes den herefter  

 relevante skattesats.
For hensættelser vedrørende forsikringer  

 eller dele af forsikringer, der er friholdt for pensionsafkastbeskatning,  

 anvendes en diskonteringsrente uden reduktion for skattesatsen.
 2)   Den portefølje af  

 statsobligationer, der fremkommer herved, vil ikke præcist have en  

 varighed på 10 år, da der ikke er linearitet i beregning af  

 varigheder.
 3)   Det vægtede gennemsnit beregnes  

 som det varighedsvægtede gennemsnit af de tre statsobligationers  

 effektive renter som en approksimation til den effektive rente på  

 porteføljen af obligationer.
 4)   Der skal fastsættes en  

 nulkuponrentestruktur for hver valuta, selskabet har forpligtelser i.  

 Fastsættelsen skal ske efter anerkendte metoder.
 5)   Jf. fodnote 1.
