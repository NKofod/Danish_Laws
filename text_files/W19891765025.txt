Efter anmodning fra ejeren havde en kommune truffet beslutning om  

 nedlæggelse af en privat fællesvej.
Den nærliggende rideskole, som anvendte  

 vejen, påstod vejen opretholdt i medfør af § 53 stk. 2 i lov om private  

 fællesveje, da vejen af trafiksikkerhedsmæssige grunde var af vigtighed for  

 rideskolen.
På baggrund af dette ophævede taksationskommissionen kommunens  

 beslutning om nedlæggelse.
Den 18. september 1989 kl. 14,00 afholdt taksationskommissionen for  

 Roskilde amtsrådskreds T nr. 5/1989 Afgørelse efter lov om private fællesveje § 54, stk. 3 jfr. § 53, stk. 2  

 om opretholdelse af servitut om færdselsret over matr. nr. 33 b, Ølby  

 by, Højelse for ejeren af matr. nr. 35 a samme sted.
 Kommissionens formand bemærkede, at Køge kommune har besluttet vejens  

 nedlæggelse den 4. april 1989, at dette den 13. april 1989 er meddelt ejeren  

 af matr. nr. 35 a, Ølby by, Højelse, Lars Kristoffersen, der den 23. maj 1989  

 har påklaget afgørelsen til taksationskommissionen.
For og med, klageren, Lars Kristoffersen,mødte advokat Niels Balslev  

 v/advokat Peter M.
Lindqvist.
 Den omhandlede vej med omliggende arealer samt den øvrige adgang til  

 offentlig vej for ejendommen matr. nr. 35 a blev besigtiget, og de mødte, der  

 blev gjort bekendt med de om sagen foreliggende oplysninger, havde lejlighed  

 til at udtale sig.
 Derefter foretoges forhandlingsmøde på rådhuset i Køge.
 Køge byråd oplyste, at beslutningen om vejens nedlæggelse er truffet efter  

 en anmodning herom fra ejeren af matr. nr. 33 b, Ølby  

 by, Højelse, Dansk Magisterforening, med henblik på denne ejendoms udnyttelse  

 i overensstemmelse med kommuneplanens rammer for benyttelsen: Større  

 offentlige og private servicefunktioner fortrinsvis med regional betydning,  

 såsom uddannelsesinstitutioner, kursusinstitutioner og andre institutioner  

 samt kontorvirksomhed m.v.
Køge kommune fastholdt den trufne beslutning og gjorde til støtte herfor  

 gældende, at vejen ikke er eneste adgangsvej til offentlig vej for klagerens  

 ejendom.
Kommunen har i medfør af § 23 i lov om private fællesveje gennemført  

 et udlæg af en privat fællesvej over den sydligste del af ejendommen matr.  

 nr. 33 h, Ølby by, Højelse, umiddelbart øst for matr. nr. 35 a som en fælles  

 og kortere adgangsvej til offentlig vej for matr. nr. 33 h og matr. nr. 35 a  

 end den nedlagte private fællesvej.
Endvidere er den nedlagte vej ikke en  

 forudsætning for forbindelsen mellem flere lodder af samme ejendom.
Denne  

 betingelse i vejlovens § 53, stk. 2, samt betingelsen om eneste adgangsvej  

 til offentlig vej må være afgørende for, om vejen skal opretholdes.
Da disse  

 betingelser ikke er opfyldt, kan det ved afgørelsen ikke tillægges betydning,  

 hvorvidt vejen har betydning for den klagerens fra ejendommen drevne  

 erhvervsvirksomhed.
Klageren påstod vejen opretholdt og gjorde til støtte herfor gældende, at  

 vurderingen af vejens betydning for en fra klagerens ejendom dreven  

 erhvervsvirksomhed, efter formuleringen af § 53, stk. 2, in fine, skal indgå  

 i afgørelsen om, hvorvidt vejen skal opretholdes.
Den omhandlede vej er af  

 afgørende betydning for den fra ejendommen drevne erhvervsvirksomhed med  

 rideskole med alt-dominerende vægt på terrænridning, da terrænridningen  

 foregår, dels i området omkring Køge Ås, dels i de nordøstlige rideegnede  

 landbrugsarealer omkring Ølby, og adgangen hertil for rideskolens elever kan  

 alene foregå på forsvarlig vis ved benyttelse af den omhandlede vej, idet  

 eleverne fra dennes udmunding i Stensbjergvej er langt mere overskuelig end  

 denne vej ud for klagerens ejendom og i krydset med Tigervej, hvortil det  

 nyudlagte vejstykke over matr. nr. 33 h har udmunding.
Herved må det  

 befrygtes, at rideskolens omsætning ved terrænridning, der udgør 3/5 af  

 klagerens virksomheds samlede årsomsætning, blive reduceret så drastisk, at  

 virksomheden må ophøre.
Det blev endelig pointeret, at de  

 kommuneplanlægningsmæssige overvejelser, der måtte ligge bag beslutningen om  

 nedlæggelse af vejen, i overensstemmelse med kommuneplanloven må varetages  

 ved lokalplan og ekspropriation i medfør af denne lovs § 34, stk. 1, og med  

 fuld erstatning til klageren.
 Parterne og deres repræsentanter forlod mødet.
Efter rådslagning og votering afsagdes sålydende K E N D E L S E :
 Kommissionen finder efter besigtigelse af de trafikale forhold omkring  

 klagerens ejendom, at den private fællesvej over ejendommen matr. nr. 33  

 b, Ølby by, Højelse, er af vigtighed for den af klageren fra ejendommen matr.  

 nr. 35 a, samme sted, drevne erhvervsvirksomhed med rideskole, hvorfor vejen  

 i medfør af lov om private fællesveje § 53, stk. 2, bør opretholdes.
 T h i b e s t e m m e s :Den af Køge kommune den 4. april 1989 trufne  

 beslutning om nedlæggelse af den private fællesvej på ejendommen matr. nr. 33  

 b, Ølby by, Højelse, ophæves.
 Køge kommune betaler til klageren, Lars Kristoffersen, en godtgørelse for  

 sag-kyndig bistand på 20.000,- kr.
 Omkostningerne ved taksationskommissionens behandling af sagen betales af  

 Køge kommune efter opgørelse fra kommissionens sekretær.
