Nr BSF 64 Forslag til folketingsbeslutning om tilskud til forbedringer m.v. af  

 boligejendomme Fremsat af Baadsgaard (S) Pia Gjellerup (S) Lissa Mathiasen (S) Sonja  

 Mikkelsen (S) Else Marie Mortensen (S) Jørn Pedersen (S) Jan Petersen (S)  

 Grete Schødts (S) den 4. april 1991 Folketinget pålægger regeringen hurtigst muligt at fremsætte lovforslag om forøgelse af beskæftigelsen gennem øget aktivitet ved vedligeholdelse, genopretning og forbedring af boligejendomme.
Lovforslagene skal fremsættes så betids, at de kan færdigbehandles i indeværende folketingsår.
 Lovforslagene skal omfatte følgende elementer:
 1) Statstilskudsordning inden for en pulje på mindst 1 mia. kr. til  

 bygningsarbejder over 10.000 kr. i ejendomme, der tjener som boliger.
 2) Smidiggørelse af reglerne om omdannelse af eksisterende boliger til  

 ældreegnede boliger.
 3) Adgang til lånefinansiering af kommunernes indskud ved opførelse af  

 ældreboliger.
Bemærkninger til forslaget Almindelige bemærkninger Forslaget skal ses i sammenhæng med Socialdemokratiets beslutningsforslag  

 nr.
B 65 om en øget byfornyelsesindsats.
To store samfundsproblemer markerer sig i denne tid med stadig større  

 alvor på boligområdet.
Dels er der et meget stort behov for gennemførelse af  

 forbedring og genopretning af boligmassen, dels er beskæftigelsessituationen  

 i byggeriet graverende.
Initiativløsheden i den danske økonomiske politik igennem de senere år har  

 hindret en fornyet aktivitet og en sund beskæftigelse.
Det danske samfund er  

 i venteposition, mens forfaldet breder sig og arbejdsløsheden stiger.
Mere end 10.000 faglærte og 22.000 ufaglærte inden for byggefagene går  

 ledige.
I procent af arbejdsstyrken er der 22 pct. ledige murere, 14 pct.  

 ledige blik- og rørarbejdere, 13 pct. snedkere og tømrere og 11 pct. malere.  

 De ufaglærte har en ledighedsprocent på 24. Denne situation, der ser ud til  

 at blive stadig forværret, har igangsat en veritabel flugt fra disse erhverv.
Hvis denne flugt af veluddannet arbejdskraft fortsætter i længere tid, kan  

 det med rette frygtes, at der igen vil opstå flaskehalsproblemer, som vi  

 oplevede det i midten af 1980'erne, hvis blot aktiviteten øges i et beskedent  

 omfang.
Det er en politisk opgave ikke blot at lade stå til.
Det er  

 regeringens og Folketingets ansvar at skabe forudsætningerne for en  

 forsvarlig udvikling, hvor der sker en stabilisering af beskæftigelsen på et  

 afbalanceret niveau.
Dette opnås ikke ved at afvente kræfternes frie spil.  

 Det vil derimod føre til store svingninger, som ødelægger den  

 samfundsøkonomiske udvikling, både når der er en meget lav aktivitet  

 (massearbejdsløshed), og når der er en meget høj aktivitet (overophedning).
Boligbestanden i Danmark er ved at blive præget af den lave aktivitet i  

 samfundet.
Ved en opbremsning i større vedligeholdelses- og  

 genopretningsarbejder samt i tidssvarende forbedringsarbejder igennem flere  

 år tæres der på de passive ressourcer i samfundet, der er bundet i vore  

 boliger.
Ved en økonomisk tilskyndelse til på ny at iværksætte større arbejder i  

 boligmassen vil udviklingen på de to felter blive påvirket i positiv retning.  

 Valget af en tilskudsmodel er affødt af de iøjnefaldende administrative  

 fordele herved i forhold til andre aktivitetsskabende modeller.
Desuden er  

 graden af målretning optimal, og endelig er det muligt at afvikle en  

 tilskudsordning, således at der ikke opstår uhensigtsmæssige  

 flaskehalsproblemer i dens kølvand.
Andre ordninger vil være meget  

 vanskeligere at indrette med henblik på en konjunkturpåvirkning i en kortere  

 periode.
Aktiviteten forventes at fordele sig over efteråret 1991 og foråret  

 1992.
Forslagsstillerne er opmærksomme på, at en positiv modtagelse af  

 forslagene vil medvirke til en øjeblikkelig opbremsning inden for byggeriet,  

 indtil en ordning er bragt gennem Folketinget i lovform.
Det er derfor  

 forslagsstillernes håb, at Folketinget vil behandle forslaget meget hurtigt,  

 og at regeringen vil leve op til dette ønske, sådan som det er sædvanen, når  

 Folketinget behandler forslag af hastende karakter.
Bemærkninger til de enkelte punkter Ad 1. Statstilskud Forslagsstillerne har ladet sig inspirere af principperne i lov nr. 460  

 af 5. november 1980 om statstilskud til forbedring og opretning af  

 beboelsesejendomme.
Udgangspunktet er etablering af tilskud til udførelse af  

 arbejder udført af momsregistrerede virksomheder i helårsboliger.
Det er ikke  

 tanken at opdele tilskudsordningen, således at der etableres en særlig  

 ordning til energibesparende foranstaltninger.
De tidligere kendte  

 afgrænsningsproblemer mellem energibesparende foranstaltninger og øvrige  

 arbejder var ikke på nogen måde frugtbare, idet utrolig mange ressourcer  

 medgik til at administrere denne afgrænsning.
Lovforslaget skal udformes  

 således, at det omfatter arbejder, der har en betydning for bevarelse af  

 ejendommens eller boligens værdi samt for arbejder med miljø- og  

 energimæssige perspektiver.
Som eksempler kan nævnes: Fundamenter, tage,  

 facader, vinduer, kloak, varmeanlæg og elsystem.
Der henvises i øvrigt til  

 afgrænsningen i den ovenfor nævnte lov, hvorefter der ikke kunne ydes tilskud  

 til mere luksusprægede arbejder såsom swimmingpools m.v.
 Tilskudsordningen skal omfatte arbejder på over 10.000 kr., hvoraf der  

 ydes tilskud på 15 pct., idet maksimumstilskuddet er 10.000 kr. pr. bolig.  

 Forslagsstillerne er åbne for fastsættelse af andre beløbsgrænser.
Ved at afsætte en pulje på mindst 1 mia. kr. er der givet rum til  

 vedligeholdelses-, genopretnings- og forbedringsarbejder i eksempelvis  

 225.000 boliger for op til 30.000 kr. pr. bolig.
Det er vanskeligt at bedømme  

 den eksakte fordeling, idet det er ubekendt, hvor mange arbejder der  

 gennemføres til en værdi på under 10.000 kr., og hvor stor en del af  

 arbejderne der langt overstiger 10.000 kr., hvorved der opnås tilskud.
Målt  

 efter erfaringerne fra tidligere er der tale om en ganske omfattende indsats.
For hver statslig million kroner, der satses på området, vil der skabes en  

 direkte beskæftigelse på 2,5 mandår i bygge- og anlægsbranchen og på 1,1  

 mandår i leverende sektorer.
Dette giver en direkte af den statslige  

 investering afledt merbeskæftigelse på 3.600 mennesker pr. år.
Den statslige  

 investering giver en direkte påvirkning af de offentlige finanser i form af  

 sparede udgifter (dagpenge) og øgede indtægter (skat og moms) på ca. 850 mio.  

 kr.
Herudover vil den øgede byggeaktivitet, der yderligere trækkes med, give  

 anledning til en mærkbar yderligere positiv virkning på beskæftigelse og  

 samfundsøkonomi.
Samlet vil der således være tale om en direkte belastning af  

 de offentlige finanser på ca. 150 mio. kr., mens der med indregning af den  

 yderligere følgevirkning vil være en positiv saldo på de offentlige finanser  

 på over 1 mia. kr. og en merbeskæftigelse på omkring 10.000 personer.
Ad 2. Ældreegnede boliger Der er allerede i dag lovhjemmel til at yde den almindelige  

 finansieringsstøtte til arbejder, hvorved en eksisterende bolig omdannes til  

 en ældreegnet bolig.
Forslaget tager sigte på at smidiggøre reglerne således, at der for det  

 første ikke mere som en betingelse stilles, at kommunerne skal anvise  

 boligerne til ældre og handicappede.
Det kan dertimod overvejes, om der kan  

 gives de eksisterende beboere i den pågældende ejendom visse  

 fortrinsrettigheder til de ombyggede boliger, når de måtte få behov for en  

 ældreegnet bolig.
Herved er det tillige udtrykt, at forslagsstillerne tænker sig  

 gennemførelse af omdannelse af enkeltlejligheder i modsætning til nu, hvor  

 der altid er tale om hele ejendomme.
Dette vil give mulighed for etablering  

 af langt flere af de nødvendige ældreegnede boliger og derved til en mere  

 smidig omstilling af boligmassen til fremtidige behov.
En gevinst ved en  

 delvis omdannelse er desuden, at den generationsopdeling af boligmassen, der  

 er stadig mere fremherskende, får et realistisk modstykke.
 Forudsættes en omdannelse af årligt ca. 750 boliger med en antaget  

 ombygningspris på - højt sat - 200.000 kr., vil den umiddelbare kommunale  

 økonomiske belastning være ca. 75 mio. kr. i tilbagediskonteret provenutab.  

 Også her vil der være positive afledte virkninger og her i en  

 størrelsesorden, der mere end opvejer udgifterne.
Ad 3. Kommunalt låneloft For at genskabe grundlaget for, at der kan etableres nødvendige  

 ældreboliger, foreslås det, at der gives adgang for kommunerne til at  

 lånefinansiere grundkapitalindskuddet på 13 pct. uden for reglerne vedrørende  

 det kommunale udlånsloft.
 For at muliggøre etablering af ældreboliger er det nødvendigt at give  

 kommunerne denne mulighed, da kommunerne i den nuværende meget vanskelige  

 økonomiske situation ikke vil kunne finde råderum til at gennemføre helt  

 nødvendige og samfundsøkonomisk gunstige investeringer i ældreboliger.
Det er ikke muligt at skønne over de præcise virkninger af gennemførelse  

 af dette forslag, men det vil til en vis grad få udviklingen bragt i en anden  

 retning end den nuværende, hvor antallet af etablerede ældreboliger ikke har  

 oversteget antallet af nedlagte plejehjemspladser.
Der kan være gode grunde  

 til at foretage en sådan omstilling, men det er ganske utilfredsstillende, at  

 der ikke er tale om en større aktivitet på ældreboligområdet.
