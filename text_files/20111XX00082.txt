Skriftlig fremsættelse (24. november 2011) Miljøministeren (Ida Auken) Herved tillader jeg mig for Folketinget at fremsætte:
 Forslag til lov om ændring af lov om kemikalier (Gennemførelse af EU-regler om egenkontrol og oplysnings- og undersøgelsespligt, samt skærpede regler om håndhævelse).
(Lovforslag nr.
L 41) Lovforslaget indeholder to hovedpunkter: 1) krav til virksomheder om egenkontrol og pligt til oplysning og undersøgelse efter det nye RoHS-direktiv, og 2) skærpede regler om håndhævelse.
 Lovforslaget skal gennemføre det nye RoHS-direktiv (om begrænsning af anvendelsen af visse farlige stoffer i elektrisk og elektronisk udstyr), der bl.a. stiller krav til virksomheder om, hvordan de skal indrette deres produktion og sikre, at de varer, de producerer eller sælger, overholder fastsatte krav, og hvordan de skal handle, hvis de finder ud af, at varerne ikke overholder kravene.
RoHS-direktivet regulerer bly, cadmium, kviksølv, hexavalent chrom og flammehæmmerne PBB og PBDE.
Det reviderede direktiv udvider anvendelsesområdet, så det fra 2019 omfatter al elektrisk og elektronisk udstyr på nær udstyr til militær og rumfart og enkelte andre kategorier.
Direktivet har indarbejdet krav fra den såkaldte varepakke fra 2008, som ensarter regler og procedurer for handel med varer i EU for at forbedre kontrollen med, at varer lever op til EUs krav i alle medlemslande og for at forhindre farlige og sundhedsskadelige varer på markedet.
Det har resulteret i at danske virksomheder efter det nye RoHS-direktiv skal udføre intern produktionskontrol og bl.a. af egen drift tilbagekalde ulovlige varer fra forhandlere og forbrugere, og af egen drift give bestemte oplysninger, herunder om ulovlige varer, ligesom der bliver tale om udvidede mærkningskrav, herunder CE-mærkning.
 Reglerne gennemføres ved efterfølgende udstedelse af bekendtgørelse.
 Lovforslaget sikrer desuden, at tilsynsmyndigheden har de nødvendige håndhævelsesmuligheder til rådighed, hvis varer på det danske marked ikke overholder reglerne.
 For at kunne leve op til varepakkens krav skærpes håndhævelsesreglerne, så tilsynsmyndigheden f.eks. skal kunne give påbud om tilbagekaldelse fra forbrugerne og ikke som i dag kun fra forhandlerne.
 Det foreslås også, at tilsynsmyndigheden skal kunne beslaglægge og tage ulovlige varer i bevaring, for at sikre, at varerne ikke bliver forbrugt eller fjernet  en tilsvarende hjemmel i miljøbeskyttelsesloven har vist sig effektiv i forbindelse med håndhævelse af pantordningen for øl og læskedrikke.
Det foreslås, at der skal gælde de samme håndhævelsesinstrumenter, uanset om det er nationale eller EU-retlige regler, der skal håndhæves.
Kemikalielovens bestemmelser om håndhævelse sondrer således i dag ikke mellem, om de varer, der skal føres tilsyn med, udelukkende er omfattet af nationale regler eller af EU-regler.
Der er ikke nogen grund til, at der skulle gælde mindre effektive tilsyns- og håndhævelsesregler for varer, der er omfattet af rent nationale regler i forhold til varer, der er omfattet af EU-regler, når beskyttelseshensynet er det samme.
Håndhævelsesmulighederne bør ikke afhænge af det formelle grundlag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
