9 arbejdere nedlagde arbejdet den 10/1, fordi de var utilfredse med  

 lønforholdene.
Arbejdsnedlæggelsen blev ved klageskrift af 12/1 indbragt for  

 Arbejdsretten, hvor den behandledes som hastesag den 13/1.  

 Lønmodtagerorganisationerne erkendte, at arbejdsnedlæggelsen var  

 overenskomststridig og gav tilsagn om at pålægge arbejderne at genoptage  

 arbejdet, og retsformanden henstillede indtrængende til de strejkende at  

 følge organisationernes pålæg.
Arbejdsgiveren forbeholdt sig at fritstille de  

 arbejdere, der havde nedlagt arbejdet, såfremt de ikke efterkom pålægget.
Den  

 14/1 (en fredag) blev arbejdet genoptaget, og samme dag sendte virksomhedens  

 direktør hver enkelt ansat en skrivelse, i hvilken det blev tilkendegivet, at  

 det ville blive betragtet som en individuel misligholdelse af  

 ansættelsesforholdet, såfremt arbejderen påny nedlagde arbejdet.
Mandag den  

 17/1 mødte arbejderne til sædvanlig tid kl. 7.00, men kort efter meddelte  

 tillidsmanden direktøren, at de ansatte var indstillet på på ny at nedlægge  

 arbejdet.
 Direktøren anmodede med henvisning til skrivelsen af 14/1  

 tillidsmanden om at advare de ansatte om konsekvenserne heraf.
Efter et møde med de ansatte meddelte tillidsmanden imidlertid  

 virksomheden, at han sammen med de øvrige ansatte agtede at strejke påny, og  

 de ansatte nedlagde derefter arbejdet ca. kl. 9 og forlod virksomheden.
Samme  

 dag afskedigede virksomheden de pågældende ansatte ved en skrivelse, hvori  

 der henvistes til skrivelsen af 14/1 og den advarsel, der var blevet givet  

 mundtligt den 17/1. Det tilkendegaves, at de pågældende var endeligt  

 fratrådt.
Virksomheden blev herefter indbragt for Arbejdsretten med påstand  

 om, at den havde handlet overenskomststridigt ved kollektivt at have bortvist  

 de ansatte.
Virksomheden blev frifundet, idet Arbejdsretten under henvisning  

 til forløbet af sagen, herunder de meddelte advarsler, udtalte, at  

 arbejdsnedlæggelsen den 17/1 indebar en grov tilsidesættelse af  

 forpligtelserne over for virksomheden.
Det blev desuden anført, at der var  

 tale om en ganske lille virksomhed, der var meget afhængig af  

 ordreproduktion, og som - efter det oplyste - risikerede at komme i en meget  

 vanskelig situation, hvis arbejdsnedlæggelserne fortsatte.
Dette var de  

 ansatte klar over, og efter at de havde forladt arbejdspladsen den 17/1,  

 fremstod det som ganske usikkert, hvornår arbejdet ville blive genoptaget.  

 Under disse omstændigheder var der tillige en rimelig driftsmæssig  

 begrundelse for at ophæve arbejdsforholdet med øjeblikkelig virkning.
PÅSTANDE Klagerne, Landsorganisationen i Danmark for Grafisk Forbund, har nedlagt  

 følgende påstande:
 Indklagede, Højrup Æskefabrik ApS, Glamsbjerg, har handlet  

 overenskomststridigt ved kollektivt den 17. januar 1994 at have bortvist et  

 antal medlemmer af Grafisk Forbund.
 Indklagede tilpligtes straks at bringe det overenskomststridige forhold  

 til ophør.
 Indklagede tilpligtes til Grafisk Forbund at betale en efter rettens skøn  

 fastsat bod.
 De indklagede har påstået frifindelse.
SAGSFREMSTILLING Mandag den 10. januar 1994 ca. kl. 9.00 nedlagde 6 kartonnagearbejdere og  

 3 trykkere på Højrup Æskefabrik ApS arbejdet og forlod arbejdspladsen, fordi  

 de var utilfredse med lønforholdene.
Arbejdsstandsningen blev af indklagede  

 ved klageskrift af 12. januar 1994 indbragt for Arbejdsretten, hvor sagen  

 blev behandlet som hastesag den 13. januar 1994. Landsorganisationen i  

 Danmark og Grafisk Forbund erkendte, at arbejdsstandsningen var  

 overenskomststridig og gav tilsagn om at pålægge de strejkende arbejdere  

 straks at genoptage arbejdet.
Retsformanden opfordrede indtrængende de  

 strejkende til at følge organisationernes pålæg, mens arbejdsgiveren  

 forbeholdt sig ret til at fritstille de medarbejdere, der havde nedlagt  

 arbejdet, såfremt de ikke omgående efterkom det fornyede pålæg.
Fredag den 14. januar 1994 genoptog de ansatte arbejdet, og samme dag  

 sendte Bent Christensen, der er direktør i den indklagede virksomhed, en  

 skrivelse til hver enkelt medarbejder, der havde deltaget i  

 arbejdsstandsningen.
I skrivelsen, som medarbejderne modtog lørdag den 15.  

 januar 1994, hed det:
 »Den overenskomststridige strejke, som du har deltaget i, har i  

 alvorlig grad skadet produktionen og vort forhold til de berørte kunder.
Jeg er skuffet over, at du har deltaget i strejken, og vort tillidsforhold  

 har naturligvis fået et knæk.
For alle tilfældes skyld skal jeg meddele dig  

 følgende:
 Hvis du påny nedlægger arbejdet, vil jeg betragte det som en individuel  

 misligholdelse af dit ansættelsesforhold, der medfører, at dit  

 ansættelsesforhold i virksomheden vil være endeligt ophørt fra det tidspunkt,  

 du påny måtte nedlægge arbejdet.
Jeg har forstået, at strejken har været begrundet i lønkrav.
Efter  

 overenskomsten kan forhandling om lønændring højst finde sted en gang i hver  

 overenskomstår, der går fra 1. marts til 1. marts.
Løndrøftelse for 1993 har  

 fundet sted.
Jeg vil tage din løn op til overvejelse efter 1. marts 1994.  

 Hvis du ikke har ønske om at blive i virksomheden på længere sigt, eller hvis  

 du ikke kan acceptere forholdene, som de er, forventer jeg at høre nærmere  

 direkte fra dig.« Mandag den 17. januar 1994 mødte arbejderne til sædvanlig tid kl. 7.00, og  

 kl. 8.00 havde tillidsmanden, Ole Pedersen, en drøftelse med direktør Bent  

 Christensen.
Derefter orienterede Ole Pedersen sine kolleger om drøftelsen,  

 hvorefter han tilkendegav over for Bent Christensen, at de ansatte var  

 indstillet på på ny at nedlægge arbejdet.
Bent Christensen advarede mundtligt  

 Ole Pedersen om konsekvenserne heraf, idet han med henvisning til skrivelsen  

 af 14. januar 1994 bad Ole Pedersen om at advare personalet om  

 konsekvenserne.
Tillidsmanden holdt derefter yderligere et kort møde med de  

 ansatte, hvorpå han meddelte virksomheden, at han sammen med de øvrige  

 ansatte agtede at strejke på ny.
De ansatte nedlagde derefter arbejdet ca.  

 kl. 9.00 og forlod virksomheden.
 Samme dag afskedigede virksomheden de pågældende medarbejdere ved følgende  

 skrivelse, der var underskrevet af Bent Christensen.
»Ansættelsesophør Du har modtaget mit brev af 14.1.94, hvor jeg advarede dig mod  

 konsekvenserne af, at du påny nedlagde arbejdet.
 Før arbejdet påny blev nedlagt af dig i dag, har jeg gentaget advarslen  

 mundtligt og understreget, at dit ansættelsesforhold i givet fald dermed  

 ville være endeligt ophørt.
På trods af advarslerne har du påny i dag nedlagt arbejdet, og du er  

 derfor nu endeligt fratrådt.« På et fællesmøde den 20. januar 1994, hvor der ikke kunne opnås enighed  

 mellem parterne, gjorde klagerne gældende, at der var tale om et  

 overenskomststridigt kollektivt kampskridt.
FORKLARINGER Ole Pedersen har forklaret, at han forud for arbejdsnedlæggelsen som  

 tillidsmand for kartonnagearbejderne havde ført nogle lønforhandlinger med  

 ledelsen.
Der havde tidligere været overskudsdeling på virksomheden, men  

 efter ønske fra de ansatte blev deres overskudsandel pr. 1. marts 1993  

 konverteret til et fast timetillæg på 5 kr.
De mente dog ikke, at de derved  

 havde fået nogen lønforhøjelse, hvorfor de gennem forhandlingerne forsøgte at  

 få timelønnen forhøjet.
Deres lønkrav baserede sig på en sammenligning med  

 lønnen i andre virksomheder, og efter at der var blevet ansat en ny  

 medarbejder til samme lave løn, følte de et særligt behov for at få lønnen  

 forhøjet.
Deres krav blev dog afvist af direktør Bent Christensen, der sagde,  

 at der tidligst kunne blive tale om forhøjelser pr. 1. marts 1994. Derefter  

 nedlagde de arbejdet mandag den 10. januar 1994 og tog ind til forbundets  

 distriktskontor i Odense for at drøfte situationen.
Efter mødet i  

 Arbejdsretten den 13. januar 1994 orienterede han telefonisk en af sine  

 kolleger om forløbet af retsmødet, herunder om pålægget og arbejdsgiverens  

 forbehold om fritstilling, og han ved, at der telefonisk skete en  

 videreorientering af alle de øvrige kolleger.
Efter at arbejdet var blevet  

 normaliseret fredag den 14. januar 1994, bad han Bent Christensen om et få  

 genoptaget lønforhandlingen.
Bent Christensen sagde, at de nu allesammen  

 havde behov for at få nerverne til at falde til ro, og at de kunne tale  

 videre om det om mandagen, hvad vidnet selv var indforstået med.
Da alle  

 medarbejderne om lørdagen havde modtaget advarselsskrivelsen af 14. januar,  

 drøftede de situationen, og om søndagen tog de til forbundets distriktskontor  

 i Odense for at drøfte sagen der.
Han ringede til Bent Christensen og  

 spurgte, om skrivelsen var udtryk for en trussel mod den enkelte medarbejder,  

 hvad Bent Christensen dog benægtede.
Under drøftelserne på forbundets kontor  

 fik de igen at vide, at det var overenskomststridigt at nedlægge arbejdet.
Mandag den 17. januar 1994 mødte de til sædvanlig arbejdstid, og kl. 8  

 mødtes han som aftalt med Bent Christensen på dennes kontor.
Han sagde, at de  

 ansatte nu ønskede en afklaring på lønspørgsmålet.
Bent Christensens svar  

 var, at han ville overveje en lønforhøjelse pr. 1. marts 1994, hvis de  

 allerede nu kunne øge produktionen.
Vidnet ved ikke, om der heri lå, at  

 produktionen efter Bent Christensens opfattelse hidtil havde været for lav,  

 men efter at have fået lov til på ny at drøfte situationen med sine kolleger  

 i kantinen, gik han tilbage til Bent Christensen og meddelte, at de alle  

 ville nedlægge arbejdet.
Bent Christensen understregede over for ham, hvad  

 konsekvenserne i så fald ville være, men de ønskede ikke at ændre opfattelse  

 og forlod arbejdspladsen.
Bent Christensen, der er både direktør og ejer af fabrikken, har  

 forklaret, at der er beskæftiget ca. 20 medarbejdere i virksomheden, der  

 fremstiller papemballage til medicinalindustrien, automobilreservedele m.v.  

 Virksomheden er kun ordreproducerende af specialfremstillede varer og er ikke  

 lagerførende.
Produkterne indgår direkte i kundernes produktion, og det er  

 derfor helt nødvendigt, at virksomheden kan levere til tiden, idet kundernes  

 egen produktion ellers går i stå.
Det er rigtigt, at der tidligere har været  

 overskudsdeling, men da de ansatte mente, at de kunne få mere ud af at få et  

 fast timetillæg, blev ordningen ændret.
Samtidig fik de en vis lønforhøjelse  

 pr. 1. marts 1993. Forud for arbejdsnedlæggelsen den 10. januar 1994 havde  

 der været problemer med at få anvist arbejdskraft gennem forbundet.
Når han  

 talte med forbundet om at få folk, sagde de, at de nok skulle skaffe  

 arbejdskraft, hvis han hævede lønnen.
Mandag den 10. januar 1994 kom Ole Pedersen ind til ham og sagde, at  

 kartonnagearbejderne agtede at nedlægge arbejdet, og at trykkeriarbejderne  

 ville slutte sig til dem i sympati, fordi de ikke ville arbejde sammen med en  

 nyansat, der ikke var medlem af forbundet.
På det tidspunkt var virksomheden  

 inde i en meget travl periode, og han havde netop adviseret medarbejderne om,  

 at de i den pågældende uge ville komme til at arbejde temmelig meget over, og  

 at der i den følgende uge skulle etableres skiftehold.
En arbejdsnedlæggelse  

 ville således være yderst ubelejlig, men de ansatte forlod alligevel  

 arbejdspladsen.
Den 11. januar blev han ringet op af indkøbschefen hos  

 virksomhedens største kunde.
Den pågældende havde hørt, at der var strejke på  

 den indklagede virksomhed, og under samtalen, der forekom vidnet ret  

 ubehagelig, bad han om en skriftlig garanti for, at hans virksomhed kunne få  

 deres varer til tiden.
I modsat fald måtte han henvende sig til en anden  

 leverandør.
På grund af arbejdsstandsningen måtte virksomheden meddele flere kunder,  

 at de ikke kunne få deres varer.
Vidnet og hans familie forsøgte at afhjælpe  

 situationen ved selv at gå ind i produktionen, men var langt fra i stand til  

 at erstatte de strejkende.
Virksomheden har meget korte leveringstider, og  

 kundernes skarpe reaktioner viste, at det var meget vigtigt at overholde dem,  

 hvis man ikke skulle miste kunderne.
Da han desuden frygtede, at arbejderne  

 ville fortsætte med at strejke også efter mødet i Arbejdsretten, tog han  

 under mødet forbehold om at fritstille de ansatte.
Fredag den 14. januar 1994  

 var produktionen meget lav, og da Ole Pedersen sagde, at de jo skulle tale  

 sammen, svarede han, at de nu måtte se at få produktionen igang og sunde sig,  

 men de talte ikke da om, at de skulle forhandle løn.
Søndag eftermiddag blev  

 han ringet op af Ole Pedersen, der spurgte, om han var villig til at drøfte  

 løn om mandagen.
Vidnets svar var, at han ikke ville drøfte løn før efter den  

 1. marts 1994, og han henledte desuden Ole Pedersens opmærksomhed på den  

 klare advarsel om ikke at strejke igen.
Mandag den 17. januar kl. 8 kom Ole  

 Pedersen ind på hans kontor og spurgte, om vidnet stod fast på, at han ikke  

 ville forhandle løn.
Han bekræftede dette, hvorefter Ole Pedersen sagde, at  

 han og kollegerne så ville gå hjem.
Vidnet sagde, at dette ville være et  

 meget alvorligt skridt, som de kendte konse kvenserne af, og bad Ole Pedersen  

 om igen at tale med kollegerne og gøre dem opmærksom på situationens alvor.  

 Efter en ny drøftelse med kollegerne kom Ole Pedersen tilbage og meddelte, at  

 der var flertal for at gå hjem.
Vidnet påpegede atter, hvor alvorligt et  

 skridt der ville være tale om, og sagde, at han havde konstateret et fald i  

 produktionen i de seneste måneder.
Han foreslog Ole Pedersen, at virksomheden  

 ansatte et par »gulvfolk«, således at de øvrige ansatte kunne  

 koncentrere sig om produktionen.
Han ville i så fald overveje lønsituationen  

 pr. 1. marts 1994, idet han tilføjede, at han på denne måde gik medarbejderne  

 et halvt skridt i møde.
Efter endnu en drøftelse med kollegerne kom Ole  

 Pedersen tilbage og meddelte, at der fortsat var flertal for at nedlægge  

 arbejdet, og at han nu nedlagde sit hverv som tillidsmand.
Derpå forlod de  

 arbejdspladsen.
 Vidnet har endelig forklaret, at virksomheden efter afskedigelserne har  

 ansat nye folk, og at produktionen nu kører normalt.
PARTERNES ARGUMENTER Klagerne har anført, at den indklagede virksomhed ved at bortvise de  

 ansatte har foretaget et overenskomststridigt, kollektivt kampskridt i stedet  

 for at følge den sædvanlige fremgangsmåde ved overenskomststridige  

 arbejdsnedlæggelser.
Da medarbejderne nedlagde arbejdet igen mandag den 17.  

 januar 1994, var arbejdet blevet normaliseret, og der var kun tale om en  

 kortvarig arbejdsnedlæggelse med henblik på et fagligt møde til drøftelse af  

 situationen efter den alvorlige, individuelle trusselsskrivelse.
Ved at  

 indbringe sagen for Arbejdsretten og efter pålæg der få arbejdet genoptaget  

 afskar indklagede sig fra at påberåbe arbejdsnedlæggelsen som  

 afskedigelsesgrund.
Sagen burde derfor på ny have været indbragt for  

 Arbejdsretten med henblik på en bod, og den var ikke af en så grov karakter,  

 at afskedigelserne var berettiget.
En betingelse for, at der kan ske  

 bortvisning på grund af arbejdsnedlæggelse, er desuden, at der har foreligget  

 ganske særlige driftsmæssige grunde, og det er ikke tilfældet i denne sag.  

 Strejke er en mulighed, der må tages i betragtning som en driftsusikkerhed i  

 enhver virksomhed, og virkningerne af arbejdsnedlæggelserne var ikke mere  

 ubehagelige for indklagede, end de sædvanligvis er for virksomheder, der er  

 udsat for arbejdsnedlæggelser.
De indklagede har anført, at de ansatte ved den gentagne  

 arbejdsnedlæggelse trods de meget klare advarsler misligholdt deres  

 forpligtelser så groft, at bortvisningerne var berettiget.
De ansatte var  

 helt klar over, at afvisningen af deres lønkrav ikke berettigede dem til den  

 første arbejdsnedlæggelse, og efter mødet i Arbejdsretten og efter  

 indklagedes individuelle skrivelse af 14. januar 1994, hvori konsekvensen af  

 en fortsat eller ny arbejdsnedlæggelse blev slået ubetinget fast, var de i  

 sjælden grad blevet advaret.
Dertil kommer, at Bent Christensen under møderne  

 med Ole Pedersen flere gange mundtligt advarede denne og hans kolleger - der  

 tillige fik løbende rådgivning af deres organisation - om konsekvenserne.  

 Konflikten skal ses i sin helhed.
Der var tale om en lønkamp og ikke om en  

 kortvarig arbejdsnedlæggelse, og efter at have fulgt den fagretlige vej  

 gennem Arbejdsretten var indklagede ikke afskåret fra at skride til  

 bortvisningerne.
Det må herved tages i betragtning, at der er tale om en  

 ganske lille virksomhed, der er særligt sårbar over for arbejdsnedlæggelser,  

 hvilket også illustreredes ved indklagedes prompte reaktion.
På grund af  

 produktionens art var det helt nødvendigt for virksomheden at sikre sig, at  

 den kunne levere varerne til sine kunder til tiden, og på grund af  

 konkurrencen i branchen risikerede den et alvorligt kundetab, hvis konflikten  

 løb videre.
Det var derfor af driftsmæssige grunde nødvendigt at bortvise de  

 strejkende med henblik på straks at antage ny arbejdskraft, hvilket også  

 skete.
ARBEJDSRETTENS BEMÆRKNINGER Det må lægges til grund, at årsagen til den overenskomststridige  

 arbejdsnedlæggelse i dagene fra den 10. til den 13. januar 1994 var de  

 ansattes utilfredshed med, at de ikke kunne formå ledelsen til at forhandle  

 løn i overenskomstperioden.
Efter mødet i Arbejdsretten den 13. januar 1994  

 stod det de ansatte klart, at arbejdsnedlæggelsen var overenskomststridig, og  

 at virksomheden så med en sådan alvor herpå, at de risikerede at blive  

 bortvist, hvis de ikke straks genoptog arbejdet.
Efter normaliseringen af  

 arbejdet fredag den 14. januar 1994 blev hver enkelt ansat ved ledelsens brev  

 af samme dato advaret om, at en ny arbejdsnedlæggelse på grund af lønkrav  

 ville blive anset som en individuel misligholdelse, der ville føre til  

 bortvisning.
Trods disse advarsler og trods flere - nu mundtlige - advarsler  

 under Ole Pedersens drøftelser med Bent Christensen mandag morgen nedlagde de  

 ansatte på ny arbejdet om formiddagen, da ledelsen fortsat afslog af  

 forhandle lønspørgsmålet.
På denne baggrund indebar arbejdsnedlæggelsen en  

 grov tilsidesættelse af forpligtelserne over for virksomheden.
Ved bedømmelsen af, om bortvisningerne var berettiget, må det desuden  

 tages i betragtning, at der er tale om en ganske lille virksomhed, der er  

 meget afhængig af ordreproduktion, og som - efter det oplyste - risikerede at  

 komme i en meget vanskelig situation, hvis arbejdsnedlæggelserne fortsatte.  

 Efter ledelsens meddelelse om overarbejde og skifteholdsarbejde måtte de  

 ansatte være klar over dette, og da de havde forladt arbejdspladsen den 17.  

 januar, fremstod det som ganske usikkert, hvornår arbejdet ville blive  

 genoptaget.
Under disse omstændigheder var der tillige en rimelig  

 driftsmæssig begrundelse for at ophæve arbejdsforholdet med øjeblikkelig  

 virkning.
 De indklagedes frifindelsespåstand tages herefter til følge.
T h i k e n d e s f o r r e t De indklagede, Dansk Arbejdsgiverforening for Grafisk Arbejdsgiverforening  

 for Højrup Æskefabrik ApS, frifindes.
 Klagerne, Landsorganisationen i Danmark for Grafisk Forbund skal betale  

 2000 kr. i sagsomkostninger til Arbejdsretten.
 (* 1) Henvisninger: Kommentar s.108 ff, Per Jacobsen s.301 ff, Hasselbalch  

 Kollektivarbejdsretten s.163 ff, AD 87.054 (A 1987, s.132), AD 88.335 (A  

 1989, s. 76), AD 89.039 (A 1989, s.122).
