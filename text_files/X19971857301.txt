Ligningsrådet tiltrådte den kommunale skatteforvaltnings afgørelse om  

 ikke at godkende anmodning om sambeskatning for et holdingselskab og 13  

 øvrige selskaber i koncernen, idet selvangivelserne blev indleveret for sent  

 og ikke var behørige.
Ligningsrådet kunne dog ikke tiltræde den kommunale  

 skatteforvaltnings afgørelse vedrørende ophævelse af sambeskatning mellem 2  

 øvrige selskaber i en anden koncern, idet disse selskaber ikke klart havde  

 tilkendegivet, at den etablerede sambeskatning ønskedes ophævet.
 Revisor påklagede den kommunale skatteforvaltnings afgørelse om ikke at  

 godkende anmodning om sambeskatning for et holdingselskab og 13 øvrige  

 selskaber i koncernen.
Den kommunale skatteforvaltning fandt ikke, at anmodning om sambeskatning  

 var indsendt inden fristens udløb, idet selvangivelserne m.m. blev indleveret  

 den 1. august.
Endvidere var selvangivelserne ikke behørige.
Henstand med  

 indsendelsen af selvangivelserne var givet til den 31. juli.
Revisor, der indleverede selvangivelserne personligt den 1. august, var af  

 den opfattelse, at selvangivelserne var rettidigt indgivet, idet dette ville  

 have været tilfældet, hvis selvangivelserne havde været afsendt med posten  

 den 31. juli.
Selvangivelserne ville så tidligst have været modtaget af  

 skatteforvaltningen den 1. august.
 Det fremgår af cirkulære nr. 162 af 19. september 1975 om ændring af  

 skattekontrolloven (ændringer vedrørende for sen indgivelse af  

 selvangivelse), at en personlig indlevering af selvangivelsen dagen efter  

 afleveringsfristens udløb, og efter kontortids påbegyndelse, ikke er anset  

 for rettidigt.
Flertallet af de indgivne selvangivelser var mangelfulde.
Disse blev  

 returneret til revisor.
De påtalte mangler var bl.a. manglende dato for  

 generalforsamling, selskabernes selvangivne indkomster var ikke i  

 overensstemmelse med de skattepligtige indkomster i årsregnskaberne, og  

 felterne til specifikation af skattefri udbytte og deklaret udbytte var ikke  

 udfyldt.
 Ligningsrådet fandt, ligesom den kommunale skatteforvaltning, at  

 selvangivelserne ikke kunne anses for at være rettidigt indsendt samt  

 behørige.
 Ligningsrådet kunne dog ikke tiltræde den kommunale skatteforvaltnings  

 afgørelse vedrørende ophævelse af sambeskatningen i en anden koncern, idet  

 disse selskaber ikke klart havde tilkendegivet, at den etablerede  

 sambeskatning ønskedes ophævet.
Det var oplyst, at der for det foregående skatteår var givet tilladelse  

 til sambeskatning i denne koncern for moderselskabet M, datterselskabet D og  

 datterselskaberne DD1 og DD2. Moderselskabet M var ophørt ved solvent  

 likvidation den 17. maj året efter, og hævet i aktieselskabsregisteret 11.  

 januar det følgende år.
Selskabet DD1 var blevet overdraget til førstnævnte  

 koncern og indgik i blandt de 13 selskaber, for hvilke der var søgt  

 sambeskatning.
 Da M var likvideret og indkomsten for D var særskilt selvangivet var det  

 den kommunale skatteforvaltnings opfattelse, at den tilladte sambeskatning  

 var bragt til ophør efter selskabernes (D og DD2) eget ønske.
 Sambeskatningsvilkår 2.10 er sålydende: »Ønskes sambeskatningen bragt  

 til ophør, må selskaberne give meddelelse herom til skattemyndigheden senest  

 inden udløbet af fristen for rettidig selvangivelse for det skatteår, i  

 hvilket særbeskatning ønskes påbegyndt«.
 Da det ikke direkte af selskabernes selvangivelser klart fremgik, at  

 sambeskatningen ønskedes bragt til ophør var den tilladte sambeskatning  

 således også gældende for det efterfølgende skatteår, såfremt betingelserne  

 for sambeskatning iøvrigt var opfyldte.
