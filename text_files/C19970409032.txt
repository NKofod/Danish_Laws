 Fra 1. januar 1998 træder en ny lov om byfornyelse i kraft.
 I konsekvens heraf, er der gennemført en række ændringer i  

 boligstøttelovens kapitel 5 om byfornyelsesboligstøtte:
 Byfornyelsesboligstøtte generelt.
Ændringerne af boligstøtteloven indebærer, at byfornyelsesboligstøtte  

 efter § 25 a kan ydes på baggrund af beslutninger efter såvel den hidtil  

 gældende lov om byfornyelse og boligforbedring som efter den fra 1. januar  

 1998 gældende lov om byfornyelse.
Reglerne om byfornyelsesboligstøtte efter §  

 25 a er i øvrigt uændrede.
 Byfornyelsesboligstøtte til andelshavere m.v. efter boligstøttelovens § 27  

 kan tilsvarende ydes på baggrund af beslutninger efter såvel den hidtidige  

 lov om byfornylse og boligforbedring som efter den nye lov om byfornyelse.  

 Reglerne om byfornyelsesboligstøtte efter § 27 er i øvrigt uændrede.
Efter lov om byfornyelse kan der også indgås aftaler om boligforbedring.  

 Reglerne om aftalt boligforbedring erstatter den hidtidige lov om privat  

 byfornyelse.
Der kan som hidtil ikke ydes byfornyelsesboligstøtte hertil.
Byfornyelsestilskud Udover ovennævnte konsekvensændringer er der ved boligstøttelovens § 29 b  

 indført en ny bestemmelse om huslejetilskud til nedbringelse af lejen for  

 visse lejere, der flytter ind i nybyggeri, opført efter lov om byfornyelse.
Efter § 49 i lov om byfornyelse kan kommunalbestyrelsen beslutte, at lejen  

 i boliger, der ombygges efter loven, nedsættes til et beløb, der dog mindst  

 skal udgøre 83 pct. af lejen for nye almene familieboliger i området.
En  

 tilsvarende regel gælder ikke for nybyggeri, der opføres efter reglerne i lov  

 om byfornyelse.
For visse lejere i sådant nybyggeri er der i stedet indført  

 en mulighed for, at kommunalbestyrelsen kan yde et huslejetilskud, således at  

 lejen bliver lavere, dog mindst 83 pct. af lejen for nye almene  

 familieboliger i området.
Det gælder kun for nybyggeri opført af en almen  

 boligorganisation eller af en privat bygherre med henblik på udlejning.
Det  

 gælder ikke for lejligheder i nybyggeri, der er opført af eller med henblik  

 på overdragelse til en privat andelsboligforening.
Reglerne er fastsat i  

 boligstøttelovens § 29 b.
 Efter den pågældende bestemmelse kan kommunalbestyrelsen beslutte at yde  

 et tilskud til to kategorier af lejere:
 1. Genhusningsberettigede lejere, dvs. lejer, der har  

 ret til at få en erstatningsbolig efter byfornyelseslovens § 144, og som af  

 kommunen får anvist en bolig i nybyggeri opført efter byfornyelsesloven.
 2. Lejere, som er fortrinsberettigede efter  

 byfornyelseslovens § 144, stk. 3, 2. pkt., dvs. lejere, som boede i den  

 nedrevne ejendom og som af kommunen anvises en bolig i nybyggeriet.
Tilskuddet fastsættes af kommunalbestyrelsen ved ejendommens ibrugtagning  

 og ydes med samme beløb, sålænge husstanden bebor lejligheden.
Tilskud kan  

 kun ydes ved en første udlejning af nybyggeriet, og kun hvis nybyggeriet er  

 opført efter byfornyelsesloven af en almen boligorganisation eller af en  

 privat bygherre med henblik på udlejning.
Formålet med tilskuddet er, at lejeniveauet for de tilskudsberettigede  

 beboere skal være det samme, uanset om den bestående bebyggelse ombygges  

 eller nedrives og erstattes af nybyggeri.
Det er derfor forudsat, at kommunen  

 anvender muligheden for at nedsætte lejen i nybyggeriet i de tilfælde, hvor  

 den nedsætter lejen i ombyggede boliger i området.
De regler, der gælder for huslejetilskud er fastsat i boligstøttelovens §§  

 29 b og 75, og huslejetilskuddet er således en individuel boligstøtte.  

 Huslejetilskud ydes udover og forud for anden boligstøtte i form af  

 byfornyelsesboligsikring efter boligstøttelovens kapitel 5 eller boligsikring  

 eller boligydelse efter lovens kapitel 4. Ved beregning af boligsikring og  

 boligydelse opgøres boligudgiften efter lovens § 10 således efter fradrag af  

 huslejetilskud.
Det samme gælder ved beregning af byfornyelsesboligstøtte  

 efter kapitel 5.
