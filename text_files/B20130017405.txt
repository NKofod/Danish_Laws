Bekendtgørelse om forretningsorden for Konkurrencerådet I medfør af § 14, stk. 3, og § 15, stk. 3, i konkurrenceloven, jf. lovbekendtgørelse nr. 23 af 17. januar 2013, fastsættes:
Kapitel 1 Konkurrencerådet § 1. Konkurrencerådet har ansvaret for den overordnede administration af konkurrenceloven og regler udstedt i medfør heraf.
 Stk. 2. Konkurrencerådet er ved administrationen af konkurrenceloven uafhængigt af erhvervs- og vækstministeren.
§ 2. Konkurrencerådet består af en formand og 17 medlemmer.
Formanden og medlemmerne udnævnes af erhvervs- og vækstministeren for en periode på op til fire år.
Stk. 2. Formanden og otte af Konkurrencerådets medlemmer skal være uafhængige af erhvervs- og forbrugerinteresser.
Et af disse medlemmer skal have særlig indsigt i statslig erhvervsvirksomhed.
Stk. 3. Erhvervs- og vækstministeren udpeger blandt medlemmerne nævnt i stk. 2 en næstformand, der er stedfortræder for formanden.
Endvidere udpeges op til tre fælles stedfortrædere for de øvrige medlemmer nævnt i stk. 2.
 Stk. 4. Erhvervs- og vækstministeren udnævner syv medlemmer efter indstilling fra erhvervsorganisationer, jf. § 4, et medlem efter indstilling fra Forbrugerrådet og et medlem med særlig indsigt i offentlig erhvervsvirksomhed efter indstilling fra KL (Kommunernes Landsforening).
 Stk. 5. Erhvervs- og vækstministeren udpeger efter indstilling fra erhvervsorganisationer, Forbrugerrådet og KL (Kommunernes Landsforening) faste stedfortrædere for hvert af medlemmerne nævnt i stk. 4.
 Stk. 6. Formanden kan indstille til erhvervs- og vækstministeren, at et medlem, som har gjort sig skyldig i overtrædelse af tavshedspligten, jf. § 16, stk. 1, eller som groft har tilsidesat sine pligter efter denne bekendtgørelse, afskediges.
 § 3. Rådet skal omfatte et alsidigt kendskab til offentlig og privat erhvervsvirksomhed, herunder juridiske, økonomiske, finansielle og forbrugermæssige forhold.
Stk. 2. Konkurrencerådets medlemmer og disses stedfortrædere udnævnes på baggrund af deres personlige og faglige kvalifikationer.
Hvert medlem skal besidde et tidssvarende kendskab til konkurrence- og markedsmæssige forhold samt have indgående kendskab til et eller flere af de i stk. 1 nævnte forhold.
 Stk. 3. Konkurrencerådets medlemmer skal fungere uafhængigt i deres virke i rådet og skal således udføre hvervet med upartiskhed og omhu.
 Stk. 4. De indstillingsberettigede organisationer, jf. § 2, stk. 4, og § 4, skal ved indstilling af medlemmer og stedfortrædere til rådet begrunde indstillingen i forhold til opfyldelse af de i stk. 2 nævnte krav.
 § 4. Følgende erhvervsorganisationer har ret til at indstille et medlem til Konkurrencerådet, jf. § 2, stk. 4:
 1) Arbejderbevægelsens Erhvervsråd.
 2) Dansk Industri.
 3) Forsikring & Pension, Finansrådet, Realkreditrådet og Realkreditforeningen i fællesskab.
 4) Dansk Byggeri og Tekniq i fællesskab.
 5) Håndværksrådet og Liberale Erhvervs Råd i fællesskab.
 6) Dansk Erhverv.
 7) Landbrugsrådet.
Kapitel 2 Kompetence § 5. Konkurrencerådet fastsætter regler om:
 1) Anmeldelse af aftaler med henblik på en fritagelse fra forbuddet mod konkurrencebegrænsende aftaler, herunder regler om brug af særlige anmeldelsesskemaer, jf. konkurrencelovens § 8, stk. 2, 3. pkt.
 2) Anmeldelse af aftaler med henblik på en erklæring om ikke-indgreb, herunder regler om brug af særlige anmeldelsesskemaer, jf. konkurrencelovens § 9, stk. 1, 2. pkt.
 3) Det materiale, der skal foreligge til brug for en afgørelse efter konkurrencelovens § 11, stk. 2, 1. pkt., eller stk. 5, jf. lovens § 11, stk. 6.
 4) Anmeldelse af offentlig støtte med henblik på en erklæring om ikke-indgreb, jf. konkurrencelovens § 11 a, stk. 6, 2. pkt.
 § 6. Konkurrencerådet afgiver udtalelse til erhvervs- og vækstministeren i forbindelse med fastsættelse af nærmere regler om:
 1) Anvendelsen af konkurrencelovens § 5, stk. 1, herunder regler om, hvad der forstås ved aftaler m.v. inden for samme virksomhed eller koncern, jf. lovens § 5, stk. 2.
 2) Beregningen af omsætningen efter konkurrencelovens § 7, stk. 1, herunder regler om, at de nævnte omsætningsgrænser skal beregnes på grundlag af andre værdier for finansielle virksomheder, jf. lovens § 7, stk. 4.
 3) Virksomheders overskridelser i to på hinanden følgende år af omsætningsgrænserne i konkurrencelovens § 7, stk. 1, herunder om mindre overskridelser af de nævnte grænser, jf. lovens § 7, stk. 5, 2. pkt.
 4) Fritagelse fra forbuddet i konkurrencelovens § 6, stk. 1, for grupper af aftaler, vedtagelser og samordnet praksis, som opfylder betingelserne i lovens § 8, stk. 1, jf. lovens § 10, stk. 1.
 5) Beregningen af omsætningen efter konkurrencelovens § 12, stk. 1, herunder regler om, at for finansielle virksomheder skal de nævnte omsætningsgrænser beregnes på grundlag af andre værdier, jf. lovens § 12, stk. 4.
 6) Anmeldelsespligten for fusioner, herunder regler om brug af særlige anmeldelsesskemaer, jf. konkurrencelovens § 12 b, stk. 3.
 § 7. Konkurrencerådet kan behandle sager af egen drift, efter anmeldelse, på grundlag af en klage eller som følge af en henvisning fra Europa-Kommissionen eller andre konkurrencemyndigheder i Den Europæiske Union.
 Stk. 2. Konkurrencerådet træffer afgørelse om afgivelse af en begrundet udtalelse til en offentlig myndighed med påpegning af mulige skadelige virkninger for konkurrencen samt om forslag til fremme af konkurrencen på det pågældende område, jf. konkurrencelovens § 2, stk. 5, 1. pkt.
 Stk. 3. I øvrigt træffer Konkurrencerådet afgørelse i sager af principiel eller særlig stor betydning.
 Stk. 4. Konkurrencerådets afgørelser efter konkurrenceloven skal indeholde oplysning om, hvilke medlemmer der har deltaget i sagernes behandling.
 Stk. 5. Konkurrencerådets afgørelser efter konkurrenceloven, pågældende myndigheds afgørelse efter lovens § 2, stk. 4, 1. pkt., og § 11 a, stk. 3, 1. pkt., rådets begrundede udtalelser og myndighedernes svar efter lovens § 2, stk. 5, skal offentliggøres jf. lovens § 13, stk. 2.
 Stk. 6. Konkurrence- og Forbrugerstyrelsen kan offentliggøre redegørelser og oplysninger om rådets virksomhed, jf. konkurrencelovens § 13, stk. 3.
Kapitel 3 Konkurrence- og Forbrugerstyrelsens opgaver § 8. Konkurrencerådets sekretariatsopgaver varetages af Konkurrence- og Forbrugerstyrelsen.
 Stk. 2. Konkurrence- og Forbrugerstyrelsen forelægger de sager, som det i henhold til §§ 5-7 påhviler Konkurrencerådet at behandle, eller som styrelsen i øvrigt finder bør forelægges rådet.
 Stk. 3. Konkurrence- og Forbrugerstyrelsen udarbejder i de i stk. 2 nævnte sager, hvor der skal foretages partshøring efter forvaltningsloven, et begrundet udkast til sagens afgørelse, der sendes i partshøring inden forelæggelsen for Konkurrencerådet, jf. konkurrencelovens § 15 a.
Stk. 4. Konkurrence- og Forbrugerstyrelsen udfører Konkurrencerådets beslutninger og varetager den daglige administration af konkurrenceloven.
Styrelsen afgør på rådets vegne endvidere sager, der ikke er omfattet af §§ 5-7, i overensstemmelse med rådets praksis og anvisninger.
 Stk. 5. Konkurrence- og Forbrugerstyrelsens opgaver og beføjelser er fastlagt i bekendtgørelse om Konkurrence- og Forbrugerstyrelsens virksomhed.
Kapitel 4 Formandens kompetence § 9. Konkurrencerådets formand tilrettelægger og leder rådets møder og har i denne forbindelse bl.a. kompetence til, 1) at beslutte hvilken suppleant, der indkaldes, når et medlem, der er uafhængig af erhvervs- og forbrugerinteresser, er forhindret i at møde, 2) at fastsætte tidspunkt for og varighed af et mundtligt indlæg, 3) at træffe afgørelser i øvrigt vedrørende proceduren i forbindelse med forberedelsen og afgivelsen af et mundtligt indlæg, herunder at fastsætte frister med den i § 11, stk. 4, 1. pkt., angivne virkning, 4) at afskære et mundtligt indlæg, når indlægget vedrører eller henviser til forhold, som er uden betydning for sagens afgørelse, 5) at konkludere på rådets forhandlinger, 6) at opstille afstemningstemaer, 7) at beslutte rækkefølgen for afstemning om ændringsforslag og 8) at foretage ændringer i dagsordenen for et møde.
 Stk. 2. Formanden træffer den endelige beslutning efter § 16, stk. 2, om beskyttelse af oplysninger.
Stk. 3. Formanden kan sammen med Konkurrence- og Forbrugerstyrelsens direktør træffe beslutning i sager, der er omfattet af § 8, stk. 2, og som ikke kan afvente et rådsmøde.
Beretning om sådanne afgørelser gives på det næste møde i rådet.
 Stk. 4. Formanden kan bestemme, at skriftligt materiale først omdeles på et rådsmøde og tilbageleveres ved mødets slutning.
Kapitel 5 Møder § 10. Konkurrencerådet afholder møde på de af rådet vedtagne mødedage, og i øvrigt så ofte formanden finder anledning hertil.
 Stk. 2. Møder indkaldes med mindst syv dages varsel, medmindre formanden bestemmer andet under hensyntagen til en sags hastende karakter.
 Stk. 3. Med mødeindkaldelsen skal følge en dagsorden, der så vidt muligt skal indeholde angivelse af de sager, der kommer til behandling, og være vedlagt det materiale, der er nødvendigt til behandling af sagerne, jf. dog § 9, stk. 4.
 Stk. 4. Medlemmer og stedfortrædere, der er forhindret i at give møde, skal give sekretariatet meddelelse herom hurtigst muligt.
 Stk. 5. Konkurrence- og Forbrugerstyrelsens direktør og efter direktørens bestemmelse andre af styrelsens medarbejdere deltager uden stemmeret i rådets møder.
 Stk. 6. Konkurrencerådets møder er ikke offentlige.
§ 11. Den eller de, som Konkurrencerådets afgørelse vil rette sig til, har ret til at afgive ét kort mundtligt indlæg for rådet, forinden rådet træffer afgørelse i sagen.
Indlæggets varighed må ikke overstige 15 minutter, medmindre formanden fastsætter andet, jf. § 9, stk. 1, nr. 2. Den, der vil afgive et mundtligt indlæg, kan lade sig repræsentere eller bistå af andre.
Stk. 2. Det skriftlige materiale i sagen kan i det hele forudsættes bekendt af Konkurrencerådet, og et mundtligt indlæg skal derfor alene vedrøre en yderligere uddybning eller opklaring af sagens faktiske og retlige omstændigheder.
I forlængelse af det mundtlige indlæg er der efter tilladelse fra formanden adgang til at stille uddybende spørgsmål til den, der har afgivet indlægget.
Stk. 3. Den eller de, der vil afgive et mundtligt indlæg, har pligt til inden mødet at fremsende et dokument til Konkurrence- og Forbrugerstyrelsen, hvor samtlige såvel faktiske som retlige omstændigheder, som vil blive påberåbt under mødet, er angivet i oversigtsform.
Formanden fastsætter en nærmere frist herfor, jf. § 9, stk. 1, nr. 3.
Stk. 4. Hvis den eller de, som Konkurrencerådets afgørelse vil rette sig til, ikke overholder en frist fastsat af formanden, jf. § 9, stk. 1, nr. 3, eller i øvrigt meddeler Konkurrence- og Forbrugerstyrelsen, at den pågældende er forhindret i at være til stede på det møde, hvor rådet forventes at træffe afgørelse i sagen, er retten til at afgive et kort mundtligt indlæg for rådet under mødet fortabt.
Den pågældende skal dog i sådanne tilfælde i stedet tilbydes et møde med styrelsen forud for mødet i rådet.
Styrelsen orienterer rådet herom.
 Stk. 5. Udebliver den eller de, som Konkurrencerådets afgørelse vil rette sig til, fra det møde, hvor rådet forventes at træffe afgørelse i sagen, er rådet berettiget til at afgøre sagen på det foreliggende grundlag.
 Stk. 6. Den eller de, som Konkurrencerådets afgørelse vil rette sig til, har alene ret til at være til stede under et møde i rådet i forbindelse med afgivelsen af det eller de mundtlige indlæg og eventuelle spørgsmål stillet i tilknytning hertil, jf. stk. 1 og 2.
Kapitel 6 Dagsorden § 12. Som faste punkter på dagsordenen for Konkurrencerådets møder indgår følgende:
 1) Formandens konstatering af, om rådet er lovligt indkaldt, jf. § 10, stk. 2, og beslutningsdygtigt, jf. § 13, stk. 1, samt om der er medlemmer, der er inhabile, jf. § 15.
 2) Beretning fra Konkurrence- og Forbrugerstyrelsens direktør om den daglige administration på rådets vegne af konkurrenceloven, jf. § 8, stk. 4.
 Stk. 2. Herudover kan Konkurrencerådet begære løbende sager og øvrige spørgsmål vedrørende konkurrencelovens fortolkning behandlet på et møde.
Kapitel 7 Stemmeregler § 13. Konkurrencerådet er beslutningsdygtigt, når formanden, eller i dennes fravær næstformanden, og mindst ni af de øvrige 17 medlemmer er til stede.
Stk. 2. Konkurrencerådet træffer afgørelse med almindeligt stemmeflertal.
I tilfælde, hvor stemmerne står lige, er formandens, eller i dennes fravær næstformandens, stemme afgørende.
Kapitel 8 Protokol § 14. For hvert møde i Konkurrencerådet fører Konkurrence- og Forbrugerstyrelsen en protokol, hvori angives:
 1) Hvilke medlemmer, der har deltaget i sagernes behandling.
2) Konkurrencerådets beslutning vedrørende de enkelte sager.
I tilfælde af afstemning angives stemmetal.
 3) Konkurrencerådets motivation for beslutningen, såfremt motivationen fraviger Konkurrence- og Forbrugerstyrelsens begrundede udkast til sagens afgørelse, jf. § 8, stk. 3.
 4) De i forbindelse med et eventuelt mundtligt indlæg påberåbte faktiske omstændigheder, såfremt disse er af betydning for sagens afgørelse, og undtagelsesvis ikke fremgår af sagens dokumenter, herunder Konkurrence- og Forbrugerstyrelsens udkast til sagens afgørelse eller det i § 11, stk. 3, nævnte dokument.
 5) Mindretalsopfattelser og motivationen herfor i fornødent omfang.
 6) Beslutning om inhabilitet, jf. § 15, stk. 3. Det medlem, som er blevet anset for inhabilt, kan kræve sine indvendinger mod Konkurrencerådets beslutning vedrørende inhabilitetsspørgsmålet tilført protokollen.
Stk. 2. Konkurrencerådets medlemmer og disses stedfortrædere skal senest 14 dage efter et møde have tilsendt en udskrift af protokollen.
Indsigelser og rettelsesforslag til protokollatet fra de medlemmer, der har deltaget i mødet, fremsendes skriftligt til Konkurrence- og Forbrugerstyrelsen senest syv dage fra modtagelsen af protokollatet.
Stk. 3. Protokollen er ikke offentlig.
Afgiveren af et mundtlig indlæg har dog ret til indsigt i eventuelle angivelser af påberåbte faktiske omstændigheder, jf. stk. 1, nr. 4.
Kapitel 9 Inhabilitet § 15. Et medlem af Konkurrencerådet må ikke træffe afgørelse, deltage i afgørelsen eller i øvrigt medvirke ved behandlingen af en sag, såfremt medlemmet er inhabil efter forvaltningsloven.
 Stk. 2. Et medlem, der bliver bekendt med, at der foreligger omstændigheder, som er egnede til at vække tvivl om vedkommendes habilitet, skal snarest underrette Konkurrence- og Forbrugerstyrelsen herom.
 Stk. 3. Konkurrencerådet afgør uden deltagelse af det pågældende medlem, om vedkommende er inhabil.
Kapitel 10 Tavshedspligt § 16. Konkurrencerådets medlemmer og stedfortræderne er underlagt tavshedspligt efter forvaltningslovens regler herom.
Tavshedspligten omfatter alle oplysninger, som det pågældende medlem eller stedfortræder får kendskab til i forbindelse med sit virke for Konkurrencerådet, herunder oplysninger om f.eks. virksomheders økonomiske og forretningsmæssige forhold, samt øvrige oplysninger af betydning for den pågældende virksomhed.
Stk. 2. Ved en virksomheds afgivelse af oplysninger om tekniske forhold, herunder forskning, produktionsmåder, produkter samt drifts- og forretningshemmeligheder kan den, som skal afgive oplysningerne til Konkurrencerådet, i medfør af konkurrencelovens § 13, stk. 5, over for rådets formand begære, at oplysningerne ikke må udleveres eller gøres offentligt tilgængelige, heller ikke over for rådets medlemmer.
Formanden afgør endeligt, i hvilket omfang og i hvilken form oplysningerne bør afgives.
Kapitel 11 Ikrafttræden § 17. Bekendtgørelsen træder i kraft den 1. marts 2013.
 Stk. 2. Bekendtgørelse nr. 672 af 19. juni 2007 om forretningsorden for Konkurrencerådet ophæves.
