(Til samtlige kommuner og kommunale  

 revisorer) Socialministeriet har erfaret, at flere kommuner er i tvivl om, hvorvidt  

 udgifterne til flygtningebørns ophold i skolefritidsordninger kan anmeldes  

 til refusion.
Ministeriet finder derfor grund til at gennemgå reglerne.
Mulighederne for at anmelde udgifter til børn af flygtninge til refusion  

 er udtrykkeligt angivet i bistandslovens § 134 a.
Af bestemmelsen følger, at  

 der alene kan anmeldes udgifter til refusion, som afholdes efter  

 bistandslovens bestemmelser.
Kommunen kan kun anmelde udgifter ved flygtningebørns optagelse i  

 fritidsordninger til refusion efter bistandslovens § 134 a, hvis  

 fritidsordningen er etableret efter bistandslovens kapitel 16 om dag- og  

 fritidstilbud til børn og unge.
Dette indebærer, at fritidsordningen dels  

 skal være oprettet efter bistandslovens regler, dels drives efter  

 bistandslovens regler og dels skal udgifterne konteres efter de autoriserede  

 konteringsregler på hovedkonto 5.
Har kommunen valgt at etablere fritidsordningen efter folkeskolelovens § 3  

 stk. 4 således, at pasningen hører under folkeskolens regler, og udgifterne  

 konteres på hovedkonto 3, er der ikke mulighed for at hjemtage statsrefusion  

 af udgifterne til flygtningebørn.
Der er således ikke i bistandsloven hjemmel  

 til at få refunderet udgifter, som er afholdt efter folkeskolelovens regler.
