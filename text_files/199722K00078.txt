Nr LSF 78 Forslag til Lov om ændring af lov om forsyningspligt og visse  

 forbrugerforhold inden for telesektoren, lov om tildeling og anvendelse af  

 nummerressourcer m.v., lov om visse forhold på telekommunikationsområdet og  

 lov om konkurrenceforhold og samtrafik i telesektoren m.v.(* 1)(Styrket  

 forbrugerbeskyttelse, adgang til indgåelse af tjenesteudbyderaftaler m.v.) Fremsat af forskningsministeren (Jan Trøjborg) den 23. april 1998 § 1 I lov nr. 466 af 12. juni 1996 om forsyningspligt og visse  

 forbrugerforhold inden for telesektoren, som ændret ved lov nr. 397 af 10.  

 juni 1997 og lov nr. 1090 af 29. december 1997, foretages følgende ændringer:
 1. I § 10 indsættes som stk. 6 og 7:
 » Stk 6. I forbindelse med Telestyrelsens fastsættelse af  

 maksimalpriser efter stk. 1 indhenter Telestyrelsen en udtalelse fra  

 Konkurrencerådet om, hvorvidt forsyningspligtudbyderens oplæg til  

 maksimalpriser udgør en overtrædelse af konkurrenceloven.
Stk. 7. Konkurrencerådet afgiver udtalelse som nævnt i stk. 6  

 senest 14 dage efter anmodning herom.
Udtalelsen er bindende for  

 Telestyrelsen og udgør en del af grundlaget for Telestyrelsens afgørelse  

 efter stk. 1.« 2. § 13 affattes således:
 » Forskningsministeren kan fastsætte nærmere regler for  

 udbudet af telenet og teletjenester, som offentligheden har adgang til, med  

 henblik på at tilgodese hensynet til sikring af grundlæggende  

 brugerrettigheder i forbindelse med indgåelse af aftaler om levering af  

 telenet og teletjenester.
 Stk. 2. Regler efter stk. 1 kan blandt andet omfatte:
 1) At der som grundlag for ethvert kundeforhold skal foreligge en  

 skriftlig kontrakt.
 2) Minimumskrav til, hvilke forhold kontrakter som nævnt i nr. 1 skal  

 omfatte, herunder blandt andet at alle kontrakter skal indeholde oplysninger  

 om priser, leveringstider, kvalitets- og serviceniveauer , hvilke  

 erstatnings- og/eller tilbagebetalingsordninger, der gælder for abonnenterne,  

 hvis der er mangler ved den aftalte tjeneste, samt vilkår for opsigelse og  

 afbrydelse i tilfælde af misligholdelse fra slutbrugerens side.
 3) Minimumskrav til kontraktvilkår vedrørende konsekvenserne af manglende  

 betaling fra slutbrugerens side, herunder navnlig rammer for adgangen til at  

 opsige eller afbryde et kundeforhold.
 4) Minimumskrav til udbydernes offentliggørelse af fyldestgørende og  

 ajourførte oplysninger på alle områder nævnt i nr. 2, samt at udbyderens  

 tekniske grænseflader og specifikationer er offentligt tilgængelige.
 5) Minimumskrav vedrørende tilslutning og anvendelse af terminaludstyr og  

 tilrådighedsstillelse af særlige tekniske grænseflader  ,  

  tjenester og faciliteter, herunder eventuelt krav om at disse stilles gratis  

 til rådighed .
 6) Eventuelle minimumskrav til kvaliteten af de udbudte tjenester,  

 herunder krav om regelmæssig måling heraf og om offentliggørelse af  

 måleresultaterne.
 7) Minimumskrav til udbydernes procedurer for behandling af klager fra  

 slutbrugerne, herunder at sådanne klager skal undersøges af en særlig intern  

 undersøgelsesenhed.
 8) Krav om certificering af takserings-, debiterings-, fakturerings-,  

 klagebehandlings- og undersøgelsessystemer samt kvalitetskrav til sådanne  

 systemer.
 9) Bestemmelser med henblik på opfyldelse af særlige brugergruppers,  

 herunder handicappedes, behov.
 Stk.3. Regler som nævnt i stk. 1-2 kan ligeledes fastsættes for  

 telenet og teletjenester, hvortil offentligheden ikke har adgang.
Stk. 4 . Udbydere af telenet eller teletjenester som nævnt i stk.  

 1 skal efter nærmere regler fastsat af Telestyrelsen meddele Telestyrelsen  

 oplysninger om økonomiske, statistiske og øvrige forhold med henblik på  

 udarbejdelse af rapporter m.v. om forhold vedrørende udbud af sådanne telenet  

 og teletjenester.« 3 . § 14, stk. 3, 3. pkt., affattes således:
»I forbindelse med en sags afgørelse kan Telestyrelsen med henblik på  

 at sikre overholdelse af bestemmelserne i denne lov og regler udstedt i  

 medfør heraf, meddele påbud til forsyningspligtudbydere eller til andre  

 udbydere af telenet eller teletjenester, herunder dels påbud om ændring af  

 gældende kontrakts- og abonnementsvilkår i det omfang, disse ikke opfylder de  

 stillede krav, dels påbud om at udbyderen overfor slutbrugeren opfylder  

 kontrakts- og abonnementsvilkår, inklusive eventuelle påbudte ændringer  

 heraf.« 4. § 14, stk. 4, affattes således:
» Stk 4 . Telestyrelsen kan henvise en klage til afgørelse i  

 Telebrugernævnet, hvis den på grund af særlige forhold af bevismæssig  

 karakter ikke skønnes egnet til behandling i Telestyrelsen.
Henvisning kan  

 ske i sager vedrørende manglende overholdelse af:
 1) Abonnementsvilkår godkendt i medfør af § 5, stk. 1.
 2) § 5, stk. 3.
 3) Vilkår fastsat i medfør af § 6, stk. 3 og 4, § 7 stk. 3 og 4, og § 8,  

 stk. 2 og 3.
 4) Maksimalpriser fastsat i medfør af § 10.
5) Regler udstedt i medfør af § 12, stk. 4, og § 13.« 5. I § 14, stk. 8, indsættes som 2. pkt.:
»Telestyrelsen kan desuden foretage tekniske undersøgelser til brug  

 for sagens oplysning eller rekvirere sådan bistand fra andre.« 6. I § 17 indsættes som stk. 5:
»Stk. 5. Uanset stk. 1 skal klager over de dele af Telestyrelsens  

 afgørelser, der træffes på grundlag af de i § 10, stk. 6 og 7, omtalte  

 udtalelser, indbringes for Konkurrenceankenævnet.
Konkurrencelovens § 19,  

 stk. 4, § 20, stk. 2-3, og § 21, stk. 3, finder tilsvarende anvendelse på  

 klager til Konkurrenceankenævnet efter denne lov.« 7. § 19, 1. pkt., affattes således:
»Telestyrelsen, Telebrugernævnet eller personer, der er bemyndiget  

 hertil af styrelsen eller nævnet, har efter retskendelse og mod forevisning  

 af legitimation adgang til offentlige og private ejendomme og lokaliteter for  

 at foretage tekniske undersøgelser som nævnt i § 14, stk. 8, og § 16, stk.  

 2.« 8. I §19, 2. pkt., udgår: »jf. §16, stk 2,» § 2 I lov nr. 392 af 10. juni 1997 om tildeling og anvendelse af  

 nummerressourcer m.v. foretages følgende ændringer:
 1. I § 11 indsættes som stk. 5:
» Stk. 5. En slutbruger kan kræve at blive optaget i  

 alle almene, offentligt tilgængelige nummeroplysningsdatabaser og registre.  

 Slutbrugeren skal efter anmodning have adgang til at kontrollere oplysninger  

 om egne nummeroplysningsdata hos udbyderen af nummeroplysningsdatabasen eller  

 registret, og skal kunne kræve rettelser heri eller sletning af data.  

 Adgangen til at kontrollere egne nummeroplysningsdata sker i henhold til den  

 almindelige register- og databeskyttelseslovgivning.« 2. I § 12, stk. 1, ændres »§ 11, stk. 1, 3 og 4,»  

 til: »§ 11, stk. 1, 3, 4 og 5«.
§ 3 I lov om visse forhold på telekommunikationsområdet, jf. lovbekendtgørelse  

 nr. 501 af 22. juni 1995, som ændret ved § 1 i lov nr. 469 af 12. juni 1996,  

 og lov nr. 398 af 10. juni 1997, foretages følgende ændring:
 1. § 3, stk. 1, nr. 1, affattes således:
»1) Sikring af adgang til samfundsvigtige teletjenester, herunder  

 skrive- og teksttelefontjenester, nummeroplysningstjenester samt den  

 offentlige alarmtjeneste.« § 4 I lov nr. 467 af 12. juni 1996 om konkurrenceforhold og samtrafik i  

 telesektoren, som ændret ved lov nr. 391 af 10. juni 1997, foretages følgende  

 ændringer:
 1 . § 1, stk. 2, affattes således:
» Stk. 2. Denne lov finder anvendelse på aftaler om udveksling  

 af trafik mellem telenet eller teletjenester (koblet samtrafik), aftaler om  

 leje af infrastrukturkapacitet, samt aftaler om særlig netadgang  

 (tjenesteudbyderaftaler). Forskningsministeren fastsætter nærmere regler om,  

 hvem der kan kræve, at der indgås aftale om koblet samtrafik og  

 tjenesteudbyderaftaler, jf. stk. 3, nr. 1 og 3.« 2 . § 1, stk. 3, affattes således:
 » Stk. 3. Ved samtrafik forstås i denne lov:
 1) Fysisk og logisk sammenkobling af telenet med henblik på at give  

 slutbrugere hos en udbyder mulighed for at kommunikere med andre slutbrugere  

 hos den samme udbyder eller med slutbrugere hos en anden udbyder eller med  

 henblik på at give slutbrugere adgang til teletjenester, der udbydes af en  

 anden udbyder (koblet samtrafik).
 2) Leje af infrastrukturkapacitet, herunder leje af faste kredsløb.
3) Adgang til telenet på særlige vilkår, herunder adgang via andre  

 nettermineringspunkter end de der tilbydes slutbrugere  

 (tjenesteudbyderaftaler).« 3 . § 2, stk. 2, affattes således:
 » Stk. 2. Udbydere af offentlige telenet eller teletjenester,  

 der har en stærk markedsposition, skal imødekomme alle rimelige anmodninger  

 om indgåelse eller ændring af aftaler om koblet samtrafik samt om indgåelse  

 eller ændring af tjenesteudbyderaftaler, jf. § 1, stk. 3, nr. 1 og 3, inden  

 for følgende områder:
 1) Telefoninet og basale telefonitjenester.
 2) Datakommunikationsnet og basale datakommunikationstjenester.
 3) Mobilkommunikationsnet og basale mobilkommunikationstjenester.
4) Øvrig kabel- eller radiobaseret teleinfrastruktur, dog ikke  

 satellitkommunikation.« 4. I § 2, stk. 7, indsættes efter »koblet samtrafik,  

 jf. § 1, stk. 3, nr. 1,»: »eller indgåelse af  

 tjenesteudbyderaftaler, jf. § 1, stk. 3, nr. 3,».
 5. I § 2, stk. 8, ændres »nr. 1« til: »nr. 1  

 og 3«.
 6. § 2, stk. 9, affattes således:
» Stk. 9. Aftaler om samtrafik efter stk. 2 og 3 skal give  

 adgang til samtrafik på objektive, gennemsigtige og ikke-diskriminerende  

 vilkår.
Udbydere af offentlige telenet eller teletjenester, der har en stærk  

 markedsposition, skal således efter anmodning fra Telestyrelsen eller den,  

 der anmoder om indgåelse af en aftale om samtrafik, dokumentere, at udbyderen  

 under tilsvarende forhold anvender samme betingelser overfor andre udbydere,  

 der stiller samme tjenester til rådighed, og at udbyderen stiller  

 samtrafikydelser til rådighed for andre på samme vilkår og med samme  

 kvalitet, som de stilles til rådighed for udbyderens egne tjenester eller for  

 tjenester under udbyderens datterselskaber eller partnere, når dette er  

 relevant.
Ved indgåelse af aftaler om samtrafik som nævnt i § 1, stk. 3, nr.  

 3, skal den i 2. pkt. nævnte dokumentation alene forelægges for  

 Telestyrelsen.« 7. I § 2 indsættes som stk. 10 :
»Stk. 10. Udbydere af offentlige telenet eller teletjenester,  

 der har en stærk markedsposition, skal efter anmodning stille alle nødvendige  

 oplysninger og specifikationer til rådighed for udbydere, der overvejer  

 indgåelse af samtrafikaftaler.
Oplysningerne skal omfatte information om nye  

 samtrafikydelser og ændringer i eksisterende udbud heraf, der planlægges  

 gennemført i løbet af de næste 6 måneder, medmindre Telestyrelsen godkender,  

 at disse oplysninger kan tilbageholdes.
Oplysninger om nye samtrafikydelser  

 skal offentliggøres snarest muligt.« 8. I § 2 a, stk. 1, indsættes efter »samtrafik«:  

 »som nævnt i § 1, stk. 3, nr. 1-2,».
 9. I § 2 a indsættes som stk. 5 :
» Stk. 5. Telestyrelsen kan, når Telestyrelsen skønner, at det  

 er berettiget for at sikre reel konkurrence, træffe afgørelse om, at  

 udbydere, der har en stærk markedsposition på fastnet- eller  

 mobilkommunikationsmarkedet, skal give adgang til samtrafik som nævnt i § 1,  

 stk. 3, nr. 3, til omkostningsbaserede priser, herunder at en sådan udbyder  

 skal give adgang hertil til priser fastsat og dokumenteret efter stk. 1-4, og  

 § 7, stk. 4. Telestyrelsen kan i forbindelse med sin generelle  

 tilsynsvirksomhed, jf. § 5, træffe afgørelse herom på eget initiativ og skal  

 træffe afgørelse om, hvorvidt et indgreb fra Telestyrelsens side er  

 berettiget for at sikre reel konkurrence, hvis en af parterne i  

 overensstemmelse med mæglings- og afgørelsesproceduren i §§ 6-8 anmoder  

 herom.
Ved indgåelse af aftaler om samtrafik som nævnt i § 1, stk. 3, nr. 3,  

 hvor stk. 1-4 og § 7, stk. 4, finder anvendelse, skal dokumentation som nævnt  

 i stk. 2 alene forelægges for Telestyrelsen.
Såvel Telestyrelsen som den  

 part, der anmoder om indgåelse af en aftale, kan anmode om, at dokumentation  

 fremlægges.« 10 . I § 4, stk. 1-3, ændres »§ 2, stk. 2 og 3,»  

 til: »§ 1, stk. 3, nr. 1-2, ».
11. I § 7 b, stk. 1, indsættes efter  

 »infrastrukturkapacitet«: »eller indgåelse af  

 grænseoverskridende tjenesteudbyderaftaler« § 5 I lov nr. 391 af 10. juni 1997 om ændring af lov om konkurrenceforhold og  

 samtrafik i telesektoren, foretages følgende ændringer:
 1. I § 2, stk. 7, indsættes efter »leje af  

 kredsløb«: »og for tjenesteudbyderaftaler«.
 2. I § 2 indsættes efter stk. 10 som nyt stykke:
» Stk. 11. Telestyrelsen kan, når Telestyrelsen skønner, at  

 det er berettiget for at sikre reel konkurrence, træffe afgørelse, om at  

 udbydere, der har en stærk markedsposition på fastnet- eller  

 mobilkommunikationsmarkedet, skal give adgang til indgåelse af  

 tjenesteudbyderaftaler til omkostningsbaserede priser, herunder at en sådan  

 udbyder skal give adgang hertil til priser beregnet som anført i stk. 9.  

 Telestyrelsen kan i forbindelse med sin generelle tilsynsvirksomhed, jf. § 5  

 i lov om konkurrenceforhold og samtrafik i telesektoren, som affattet ved  

 denne lovs § 1, nr. 10, træffe afgørelse herom på eget initiativ og skal  

 træffe afgørelse om, hvorvidt et indgreb fra Telestyrelsens side er  

 berettiget for at sikre reel konkurrence, hvis en af parterne i  

 overensstemmelse med mæglings- og afgørelsesproceduren i §§ 6-8 i lov om  

 konkurrenceforhold og samtrafik i telesektoren, som affattet ved denne lovs §  

 1, nr. 11-13, anmoder herom.« Stk. 11 bliver herefter stk. 12.
§ 6 Stk. 1. Loven træder i kraft den 30. juni 1998, jf. dog stk. 2.
 Stk. 2. Forskningsministeren fastsætter tidspunktet for  

 ikrafttræden af § 4, nr. 8 og 9.
 Stk. 3. Sager, som Telestyrelsen har henvist til Telebrugernævnet  

 inden lovens ikrafttræden, færdigbehandles efter de hidtil gældende regler.
Bemærkninger til lovforslaget Almindelige bemærkninger Lovforslagets sigte er en implementering af Europa-Parlamentets og Rådets  

 reviderede direktiv 98/10/EF om OpenNetworkProvision-vilkår (ONP-vilkår) for  

 taletelefonitjenesten og om udbud af forsyningspligtydelser på teleområdet  

 under konkurrenceforhold.
Dette reviderede og udbyggede direktiv, der skal  

 være implementeret senest den 30. juni 1998, afløser det hidtidige direktiv  

 om ONP-vilkår for taletelefonitjenester, direktiv 95/62/EF, som samtidig  

 ophæves.
Parallelt med implementeringen af dette direktiv gennemføres også  

 nogle enkeltstående, endnu ikke implementerede bestemmelser, i  

 Europa-Parlamentets og Rådets direktiv 97/51/EF om ændring af Rådets direktiv  

 90/387/EØF og 92/44/EØF med henblik på tilpasning til konkurrenceforhold på  

 telekommunikationsområdet, som skulle have været implementeret pr. 31.  

 december 1997.
 Implementeringen af de ovenfor nævnte direktivbestemmelser indebærer på to  

 punkter ændringer og/eller opstramninger i forhold til gældende lovgivning:
1. Der gennemføres en styrket forbrugerbeskyttelse gennem en række  

 præciseringer og opstramninger af kravene til de selskaber, der udbyder  

 teletjenester som f.eks. telefoni, internet-adgang, andre former for  

 datakommunikation m.v.
Som noget nyt stilles der således krav om at  

 forbrugerne i alle kundeforhold skal gives en skriftlig kontrakt, og der  

 opstilles en række minimumskrav til indeholdet af kontrakten.
Desuden stilles  

 der krav om, at der i kontrakten indgår erstatnings- og/eller  

 tilbagebetalingsordninger, der gælder i tilfælde af mangler ved den aftalte  

 tjeneste og leveringen heraf (sammenholdt med kontrakten). Desuden vil der  

 blive fastsat nye minimumskrav til selskabernes offentliggørelse af  

 fyldestgørende og ajourførte oplysninger om kontraktsvilkårene, og krav om at  

 forbrugerne uden særskilt betaling får en specificeret regning, hvoraf f.eks.  

 udlandssamtaler, opkald til mobilnumre m.v. er særskilt opgjort.
Endelig  

 giver lovforslaget hjemmel til at der fastsættes minimumskrav til kvaliteten  

 af de udbudte tjenester overfor alle udbyderne og til at der stilles krav om  

 måling heraf.
Det er dog indtil videre ikke hensigten at udnytte denne  

 hjemmel.
2. Der etableres hjemmel til, at tjenesteudbydere kan påberåbe sig en  

 række af den gældende samtrafiklovgivnings bestemmelser i forbindelse med  

 indgåelse af tjenesteudbyderaftaler.
Som et eksempel på en  

 tjenesteudbyderaftale kan nævnes en aftale om en gros indkøb af et vist antal  

 trafikminutter, evt. med tilhørende telefonnumre, på en eksisterende udbyders  

 net m.h.p. videresalg heraf til den pågældende tjenesteudbyders egne kunder.  

 Grundlæggende omfatter samtrafikreguleringen i dag to aftale-typer:
1) udveksling af teletrafik mellem to eller flere teleselskaber m.h.p. at  

 sikre, at kunder hos forskellige selskaber kan tale med hinanden, også kaldet  

 koblet samtrafik, 2) leje af forskellige former for infrastrukturkapacitet, herunder leje af  

 faste kredsløb, rå fiberkapacitet m.v.
 Hertil føjes med lovforslaget en 3. kategori, nemlig alle former for  

 tjenesteudbyderaftaler (aftaler om særlig netadgang).
 Endvidere sker der ved lovforslaget en afgrænsning af anvendelsesområdet  

 for den telespecifikke regulering i forhold til konkurrenceloven vedrørende  

 spørgsmålet om fastsættelse af maksimalpriser på forsyningspligtområdet.
 Endelig ændrer lovforslaget i de nugældende regler om behandling af  

 regningsklager, således at Telestyrelsens adgang til at henvise sager direkte  

 til 1. instans behandling hos Telebrugernævnet begrænses til sager, hvor der  

 er behov for anvendelse af mundtlig partsforklaring.
De gældende regler Lovgrundlaget for den eksisterende regulering af udbudet af telenet og  

 teletjenester samt forsyningspligtydelser udgøres hovedsageligt af lov nr.  

 466 af 12. juni 1996 om forsyningspligt og visse forbrugerforhold inden for  

 telesektoren, som ændret ved lov nr. 397 af 10. juni 1997 og lov nr. 1090 af  

 29. december 1997. Hertil kommer lov om visse forhold på  

 telekommunikationsområdet, jf. lovbekendtgørelse nr. 501 af 22. juni 1995,  

 som senest ændret ved lov nr. 398 af 10. juni 1997, og lov nr. 392 af 10.  

 juni 1997 om tildeling og anvendelse af nummerressourcer m.v.
De pågældende  

 love med tilhørende bekendtgørelser indeholder implementeringen af det  

 hidtidige direktiv om ONP-vilkår for taletelefonitjenester og implementerer  

 således også hovedparten af det nye direktiv.
Enkelte bestemmelser i det nye  

 direktiv er dog allerede opfyldt, idet de er i overensstemmelse med gældende  

 lov.
 For så vidt angår forpligtelserne for udbydere med en stærk  

 markedsposition til at give adgang til, at andre udbydere på forskellig vis  

 kan benytte deres infrastruktur til udbud af egne tjenester, følger de  

 gældende regler af lov nr. 467 af 12. juni 1996 om konkurrenceforhold og  

 samtrafik i telesektoren, som ændret ved lov nr. 391 af 10. juni 1997, med  

 tilhørende bekendtgørelser.
B.
Indholdet af lovforslaget 1. Styrket forbrugerbeskyttelse Sigtet med lovforslaget, og med det reviderede og udbyggede EU-direktiv,  

 er at styrke forbrugerbeskyttelsen gennem en række præciseringer og  

 opstramninger af reglerne om kvalitet og vilkår for udbudte telenet og  

 teletjenester og offentliggørelse af oplysninger herom.
For så vidt angår en  

 nærmere beskrivelse af de pågældende opstramninger henvises til afsnit C  

 nedenfor, der indeholder en samlet oversigt over, på hvilke punkter den  

 underliggende EU-regulering er udbygget.
Lovforslaget er udformet med sigte  

 på implementering heraf.
2. Afgrænsning af Telestyrelsens kompetence i forhold til  

 Konkurrencerådet Endvidere er det sigtet med lovforslaget at afgrænse Telestyrelsens  

 kompetence i forhold til Konkurrencerådet, idet der med den nugældende  

 lovgivning er risiko for en »kollision« mellem den telespecifikke  

 regulering og den generelle konkurrencelov.
For så vidt angår godkendelse af  

 forsyningspligtpriser skal Telestyrelsen derfor fremover indhente bindende  

 udtalelse fra Konkurrencerådet om overensstemmelsen med konkurrenceloven, for  

 derved at undgå konkurrenceforvridning på markedet for taletelefoni.
3. Behandling af klagesager Som en del af teleliberaliseringens trin 2a, som var en lovpakke, der  

 skulle skabe lovgrundlag for den fremtidige regulering af telesektoren, blev  

 det vedtaget at oprette et Telebrugernævn.
Telebrugernævnet har kompetence  

 til at behandle klager over Telestyrelsens 1. instansafgørelser i alle  

 enkeltsager vedrørende forsyningpligtudbyderens overholdelse af gældende  

 vilkår, jf. lov om forsyningspligt og visse forbrugerforhold inden for  

 telesektoren § 17, herunder abonnementsvilkår, og alle udbydere af net og  

 tjenesters overholdelse af de sektorspecifikke forbrugerbeskyttelsesregler.  

 Telestyrelsen fik endvidere mulighed for at henvise klager på visse områder  

 til afgørelse i Telebrugernævnet, hvis de ikke skønnes egnet til behandling i  

 Telestyrelsen.
Af bemærkningerne til den pågældende bestemmelse fremgår, at  

 Telestyrelsen kan henvise sager, »når Telestyrelsen efter fornøden  

 høring af udbyderen ikke kan konstatere fejl på baggrund af dennes tekniske  

 dokumentation og klageren herefter - efter at have været forelagt den af  

 udbyderen fremlagte tekniske dokumentation - fortsat fastholder klagen«.
Forsyningspligtloven og de sektorspecifikke forbrugerbeskyttelsesregler,  

 som fastsat i bekendtgørelse nr. 712 af 25. juli 1996 om udbud af telenet og  

 teletjenester, indeholder bl.a. en række regler m.h.p. at sikre kvaliteten af  

 udbydernes takserings-, debiterings- og faktureringssystemer, samt i  

 udbydernes behandling af klager i sager, hvor der er uoverensstemmelse mellem  

 slutbrugere (kunder) og selskab om forbrugets størrelse og dermed også om  

 korrektheden af den opgjorte regning herfor.
Desuden er der på  

 bekendtgørelsesniveau fastsat regler, der forpligter udbyderne til at tilbyde  

 slutbrugere forskellige former for saldokontrolordninger, spærringsordninger  

 m.v.
Uenighed mellem slutbrugere og selskab om ovennævnte kan i sidste ende  

 indbringes for Telestyrelsen og Telebrugernævnet, som træffer afgørelse i den  

 pågældende tvist.
Sager om regningsbeløbets korrekthed udgør langt  

 størsteparten af Telestyrelsen og Telebrugernævnets sagsmængde på dette  

 område.
De gældende regler om opgavefordelingen mellem Telestyrelsen og  

 Telebrugernævnet har ført til, at der har udviklet sig en praksis, hvorefter  

 sager i uhensigtsmæssigt stort omfang henvises fra Telestyrelsen til  

 Telebrugernævnet, uden at der har været truffet en 1. instans afgørelse i  

 styrelsen.
Dette fører dels til en overbelastning af nævnet, og indebærer  

 dels, at en række forbrugere i praksis fratages muligheden for at få prøvet  

 deres sag i to administrative instanser, fordi sagen går direkte til nævnet.  

 M.h.t. overbelastningen forværres denne af, at der generelt er et forholdsvis  

 stort antal regningsklagesager.
Sigtet med nærværende lovforslag er på baggrund heraf at fastslå, at  

 Telestyrelsen alene skal kunne henvise sager til 1. instans behandling i  

 Telebrugernævnet, hvor særlige forhold af bevismæssig karakter nødvendiggør  

 dette.
Det præciseres samtidig, at Telestyrelsen som led heri kan iværksætte  

 supplerende tekniske undersøgelser, enten i eget regi eller under inddragelse  

 af ekstern ekspertise.
Parallelt med denne præcisering af arbejdsdelingen mellem Telestyrelsen og  

 Telebrugernævnet er det hensigten via en række initiativer af forebyggende  

 karakter at søge antallet af regningsklagesager mindsket.
Blandt de  

 pågældende initiativer vil være en oplysningskampagne fra Telestyrelsens side  

 m.h.p. at oplyse forbrugerne om de forskellige former for  

 saldokontrolordninger m.v., der udbydes, om den risiko man løber for at få  

 sin teleregning kraftigt forøget ved brug f.eks. af telefonsex-tjenester, der  

 udbydes via udenlandske telefonnumre m.v., samt endelig om de eksisterende  

 klagemuligheder i tilfælde af uenighed med teleselskabet.
Derudover er det  

 hensigten at udvide de nuværende bekendtgørelseskrav til teleselskaberne  

 m.h.t. udbud af saldokontrol-ordninger m.v., således at disse tillige  

 forpligtes til også at tilbyde forbrugerne en løbende udsvingskontrol på  

 deres teleregning, således at forbrugeren straks kontaktes, hvis forbruget  

 pludselig er markant større end normalforbruget.
 4. Forpligtelse til at indgå tjenesteudbyderaftaler m.v.
Ud over de ovenfor nævnte dele af det reviderede ONP-direktiv vedr.  

 taletelefoni, som har et generelt forbrugerbeskyttende sigte, indeholder det  

 reviderede direktiv også en bestemmelse, hvis sigte er at fremme nye former  

 for samtrafik og herunder give tjenesteudbydere særlig adgang til at benytte  

 eksisterende infrastruktur, dvs. adgang til at kræve indgåelse af  

 tjenesteudbyder-aftaler.
Som et eksempel herpå kan nævnes aftaler om en gros  

 indkøb af et vist antal trafikminutter på en eksisterende udbyders net m.h.p.  

 videresalg heraf.
Direktivets bestemmelser retter sig på dette punkt, ligesom  

 samtrafiklovgivningen, imod udbydere med en stærk markedsposition.
For så  

 vidt angår en nærmere beskrivelse af den pågældende bestemmelse i direktivet  

 henvises til afsnit C nedenfor, der indeholder en samlet gennemgang heraf,  

 samt en oversigt over hvilke ændringer dette nødvendiggør i den gældende  

 samtrafiklovgivning.
Lovforslaget er udformet med sigte på gennemførelse  

 heraf.
C.
Forholdet til EU-retten Med lovforslaget implementeres Europa-Parlamentets og Rådets reviderede og  

 udbyggede direktiv 98/10/EF om ONP-vilkår for taletelefonitjenesten og om  

 udbud af forsyningspligtydelser på teleområdet under konkurrenceforhold.  

 Direktivet har i overvejende grad karakter af totalharmonisering, men enkelte  

 bestemmelser indebærer minimumsharmonisering og optionel harmonisering.
 Udbygningen af direktivet omfatter 1) krav om at udbydere af offentligt  

 tilgængelige telenet og teletjenester offentliggør fyldestgørende og  

 ajourførte oplysninger til forbrugerne om deres standardvilkår og  

 -betingelser, herunder overskuelige og præcise oversigter over deres priser  

 samt oplysninger vedr. tekniske grænseflader og specifikationer, 2) krav om  

 at alle forbrugere skal have en kontrakt med deres teleselskab, og  

 minimumskrav til hvad denne kontrakt skal indeholde, herunder bestemmelser om  

 leveringstider, kvalitets- og serviceniveau, vedligeholdelsesservice,  

 erstatnings- og/eller tilbagebetalingsordninger m.v., 3) krav om at  

 telemyndighederne sikres kompetence til at kræve ændringer i kontraktsvilkår  

 som nævnt m.h.p. at sikre overholdelse af direktivets bestemmelser, 4) krav  

 om at det sikres, at forbrugerne gratis får stillet specificerede regninger  

 til rådighed, og at de i forbindelse med nummerskift (herunder skift af  

 selskab) tilbydes gratis faciliteter m.h.p. viderestilling af samtaler eller  

 henvisning til nyt nummer, 5) regler om konsekvenserne af manglende betaling  

 (ophør, afbrydelse m.v.), 6) hjemmel til at man fra telemyndighedernes side  

 kan fastsætte kvalitetskrav til de offentligt tilgængelige tjenester, der  

 udbydes på fastnet-området, og herunder hjemmel til at kræve regelmæssig  

 opgørelse af om de fastsatte kvalitetsmålsætninger nås, 7) krav om at der som  

 minimum fastsættes kvalitetskrav til forsyningspligtudbydere med mulighed for  

 at udstrække denne regulering til alle udbydere med en stærk markedsposition,  

 8) detaljerede bestemmelser om forbrugernes rettigheder i relation til udbud  

 af nummeroplysningstjenester, herunder disses ret til optagelse heri, til  

 kontrol af oplysninger og til at forlange retning eller sletning af ukorrekte  

 oplysninger, og 9) forsyningspligtbestemmelser, der skal sikre alle  

 forbrugere adgang til mindst en nummeroplysningstjeneste.
 Udover de ovenfor nævnte bestemmelser med generelt forbrugerbeskyttende  

 sigte indeholder Europa-Parlamentets og Rådets reviderede og udbyggede  

 direktiv om ONP-vilkår for taletelefonitjenesten og om udbud af  

 forsyningspligtydelser på teleområdet under konkurrenceforhold, som nævnt  

 ovenfor, også en bestemmelse vedrørende forpligtelsen til at give adgang til  

 indgåelse af såkaldte tjenesteudbyderaftaler.
Direktivet (art. 13 og 16) stiller således, set i sammenhæng med art. 4,  

 stk. 2, i direktiv nr. 97/33/EF af 30. juni 1997 (samtrafikdirektivet) med  

 sigte herpå krav om, at udbydere med en stærk markedsposition skal opfylde  

 enhver rimelig anmodning om adgang til nettet, herunder adgang til andre  

 punkter end de termineringspunkter, der tilbydes flertallet af slutbrugerne.  

 I direktivet om ONP-vilkår for taletelefonitjenesten er dette krav rettet  

 imod udbydere med en stærk markedsposition inden for udbud af faste  

 offentlige telefoninet.
Samtidig præciseres det i direktivets betragtninger,  

 at direktivet, uanset dettes delvise karakter af harmoniseringslovgivning,  

 ikke er til hinder for, at de af direktivets bestemmelser, som umiddelbart  

 alene finder anvendelse på fastnet-markedet, i medlemstaternes  

 implementeringslovgivning udvides til også at omfatte  

 mobilkommunikationsmarkedet.
Den parallelle bestemmelse i  

 samtrafikdirektivets art. 4, stk. 2, skelner ikke imellem fastnet- og  

 mobilmarkedet, eller mellem markedet for telefoni, henholdsvis markedet for  

 andre former for teletjenester (datakommunikation m.v.). Der anvendes i  

 samtrafikdirektivet to alternative markedsbegreber i forbindelse med  

 afgrænsningen af, om et selskab har en stærk markedsposition.
Det  

 markedsbegreb, der anvendes i forbindelse med direktivets art. 4, stk. 2, er  

 ikke det samlede »nationale marked for samtrafik«, som anvendes i  

 direktivets art. 7, stk. 2, men er de enkelte delmarkeder (fastnet-,  

 henholdsvis mobilmarkedet). På baggrund af det her anførte om de to relevante  

 direktivbestemmelsers udformning er der med dette lovforslag stillet forslag  

 om en dansk implementering i samtrafiklovgivningen, der omfatter såvel  

 fastnet- som mobilmarkedet, og stiller krav til udbydere med en stærk  

 markedsposition på enten det ene eller det andet af disse markeder, eller  

 evt. tillige på det samlede marked, om at disse skal imødekomme alle rimelige  

 anmodninger om indgåelse af aftaler om særlig netadgang  

 (tjenesteudbyderaftaler). Dette foreslås gennemført ved generelt at  

 inkorporere tjenesteudbyderaftaler i samtrafiklovgivningens samlebegreb  

 »samtrafik«.
Med den herved foreslåede implementeringsmåde sikres gennemførelsen af  

 såvel art. 13 som art. 16 i direktivet om ONP-vilkår for  

 taletelefonitjenesten og om udbud af forsyningspligtydelser på teleområdet  

 under konkurrenceforhold, som bl.a. kræver, 1) at det sikres, at den ovenfor  

 nævnte adgang kun kan begrænses i konkrete tilfælde, hvor der er teknisk og  

 kommercielt gennemførlige alternativer, og hvor den løsning der anmodes om er  

 uforholdsmæssigt ressourcekrævende (eller med henvisning til væsentlige  

 krav), 2) at der fastsættes procedurer , der sikrer at nationale  

 tilsynsmyndigheder kan gribe ind, træffe afgørelse og fastsætte vilkår i  

 situationer, hvor en udbyder med en stærk markedsposition som udgangspunkt  

 afslår en anmodning om at give særlig netadgang, eller pålægger denne  

 restriktioner, 3) at der fastsættes procedurer, der sikrer at nationale  

 tilsynsmyndigheder kan gribe ind, træffe afgørelse og fastsætte vilkår i  

 sager, hvor en udbyder med en stærk markedsposition overfor en  

 tjenesteudbyder, der har fået adgang på særlige vilkår, afbryder, ændrer  

 eller indskrænker en aftalt leverance, 4) at det generelle EU-begreb om  

 ikke-diskrimination gælder fuldt ud også på dette område, og 5) at der kan  

 fastsættes procedurer for de nationale tilsynsmyndigheders mulighed for at  

 gribe ind i sager som nævnt ovenfor, m.h.p. at sikre at aftaler indgås og  

 gennemføres hurtigt og effektivt.
Ovennævnte sikres med nærværende lovforslag  

 ved at lade tjenesteudbyderaftaler være omfattet af samtrafiklovgivningens  

 generelle mæglings-, klage- og afgørelsesbestemmelser, lovens  

 ikke-diskriminationsbestemmelse (som samtidig præciseres), samt  

 samtrafiklovens bestemmelser om i hvilke tilfælde der kan ske afvisning af  

 indgåelse, afbrydelse, indskrænkning m.v. af samtrafikaftaler.
Direktivet om ONP-vilkår for taletelefonitjenesten og om udbud af  

 forsyningspligtydelser på teleområdet under konkurrenceforhold fastslår  

 samtidig, at de nærmere tekniske og forretningsmæssige betingelser (vilkår og  

 priser) for særlige nettilslutninger som udgangspunkt aftales mellem parterne  

 selv, at aftalen herom kan omfatte kompensation til udbyderen med en stærk  

 markedsposition for dennes omkostninger ved tilvejebringelsen af den særlige  

 netadgang og skal respektere principperne om omkostningsægthed  

 (omkostningsbaserede priser) i det generelle ONP-direktiv fuldt ud.
Endelig  

 fremgår det af direktivets art. 16, at der - uanset ovennævnte udgangspunkt  

 om kommercielt aftalte vilkår - skal fastsættes procedurer, der sikrer, at  

 nationale tilsynsmyndigheder når som helst kan gribe ind på eget initiativ  

 for at sikre reel konkurrence, og at de skal gribe ind hvis en af parterne  

 anmoder herom.
Indgreb skal kunne omfatte fastsættelse af vilkår for  

 aftaleforholdet mellem de to parter, der sikrer, at dennes vilkår er  

 ikke-diskriminerende, retfærdige, rimelige og til størst mulig fordel for  

 brugerne.
Den pågældende beskrivelse af den nationale tilsynsmyndigheds  

 kompetence refererer ikke eksplicit til kravet om omkostningsbaserede priser,  

 men udgør en generel hjemmel til at fastsætte vilkår (ingen afgrænsning af på  

 hvilke områder) m.h.p. at sikre reel konkurrence, ikke-diskrimination,  

 rimelige vilkår m.v.
Dele af dette formål, nemlig sikringen af reel  

 konkurrence og ikke-diskriminerende vilkår, vil imidlertid i en række  

 tilfælde ikke kunne opfyldes uden fastsættelse af vilkår vedr. priserne for  

 den eller de omhandlede ydelser.
Det forudsættes derfor med dette lovforslag,  

 og den heri foreslåede implementering, at der tillige er hjemmel hertil,  

 såfremt det er relevant for at sikre reel konkurrence eller  

 ikke-diskrimination.
Lovforslaget indeholder med henvisning hertil forslag  

 om, at Telestyrelsen, hvor hensynet til at sikre reel konkurrence berettiger  

 dette, kan træffe konkret afgørelse om, at samtrafiklovens bestemmelser om  

 fastlæggelse af omkostningsbaserede samtrafikpriser, tillige finder  

 anvendelse på tjenesteudbyderaftaler.
Med lovforslaget implementeres endelig to endnu ikke implementerede  

 bestemmelser i Europa-Parlamentets og Rådets direktiv 97/51/EØF om ændring af  

 Rådets direktiv 90/387/EØF og 92/44/EØF med henblik på tilpasning til  

 konkurrenceforhold på telekommunikationsområdet.
De pågældende bestemmelser  

 præciserer dels ikke-diskriminationsbegrebets indhold, dels de forpligtelser  

 udbydere med en stærk markedsposition har m.h.t. at oplyse om nye  

 samtrafikprodukter på markedet for faste kredsløb.
D.
Lovens administrative, økonomiske, erhvervsmæssige og miljømæssige  

 konsekvenser.
 1. Administrative og økonomiske konsekvenser for det offentlige.
 Telestyrelsens tilsyn med overholdelsen af krav fastsat i medfør af lovens  

 § 13, jf. § 14, stk. 2, omfatter i dag dels generelle egen drift-sager over  

 for udbyderne og dels behandling af konkrete klager over udbyderne.
 Liberaliseringen af teleområdet har medført et stigende antal udbydere af  

 telenet og teletjenester, hvilket har bevirket en øget sagsmængde, navnlig  

 for så vidt angår egen drift-sager.
Lovforslaget indebærer en væsentlig udbygning af de krav, der med hjemmel  

 i forslagets § 1, nr. 2 (lov om forsyningspligt og visse forbrugerforhold  

 inden for telesektoren, § 13), kan fastsættes til udbydere af telenet og  

 teletjenester.
Denne udbygning vil medføre et øget behov for ressourcer i  

 Telestyrelsen til behandlingen af egen drift-sager tillige med behandling af  

 det forventede øgede antal konkrete henvendelser vedrørende udbydernes  

 overholdelse af de fastsatte krav.
De foreslåede ændringer vedrørende klagestrukturen medfører en væsentlig  

 ændring i Telestyrelsens administrative praksis for behandling af klager.  

 Forslaget bevirker, at den væsentlige del af den bevismæssige behandling af  

 klagerne, der hidtil alene er forestået af Telebrugernævnet, fremover vil  

 skulle forestås af Telestyrelsen under sagens 1. instansbehandling.
Der vil  

 på den baggrund være behov for øgede ressourcer i Telestyrelsen.
 Det samlede behov for øgede administrative ressourcer i Telestyrelsen  

 vurderes at udgøre 4-5 årsværk.
 2. Erhvervsmæssige konsekvenser.
 Lovforslaget vil i et vist omfang medføre forøgede administrative og  

 økonomiske byrder for en række televirksomheder, men samtidig vil den med  

 lovforslaget følgende øgede gennemsigtighed i markedet øge dets effektivitet,  

 og dermed dels forbedre ressourceallokeringen i sektoren, dels generelt have  

 en positiv effekt for så vidt angår den samlede konkurrence på telemarkedet,  

 til fordel for erhvervslivet i bred forstand.
 3. Miljømæssige konsekvenser.
 Lovforslaget har ingen miljømæssige konsekvenser.
E.
Høring Udkast til dette lovforslag har været sendt til høring hos relevante  

 ministerier, organisationer og enkeltvirksomheder m.v.
Bemærkninger til de enkelte bestemmelser Til § 1 Til nr. 1 Med den foreslåede ændring afgrænses den telespecifikke regulering overfor  

 konkurrenceloven.
Der tilvejebringes således en lovordning, som sikrer, at  

 Konkurrencerådets udtalelse om forsyningspligtprisers overensstemmelse med  

 konkurrenceloven gøres bindende for Telestyrelsen.
Efter de gældende regler indhenter Telestyrelsen en udtalelse hos  

 Konkurrencerådet vedrørende forsyningspligtudbyderens forslag til  

 maksimalpriser for at vurdere, om de foreslåede maksimalpriser er  

 konkurrenceforvridende.
Konkurrencerådets udtalelse er imidlertid ikke  

 bindende for Telestyrelsen.
Med bestemmelserne i stk. 6 og 7, fastlås det, at Telestyrelsen er  

 forpligtet til at indhente en bindende udtalelse fra Konkurrencerådet forud  

 for godkendelse af forsyningspligtudbyderens oplæg til maksimalpriser.
Herved  

 sikres det, at de godkendte priser ikke er konkurrenceforvridende i forhold  

 til det samlede telemarked eller dele deraf, og således udgør en overtrædelse  

 af konkurrenceloven.
Behovet herfor understreges af, at  

 forsyningspligtudbyderen, jf. reglerne for udpegning heraf i lov om  

 forsyningspligt og visse forbrugerforhold inden for telesektoren § 6 - 9, som  

 altovervejende hovedregel vil have en dominerende stilling bl.a. på  

 telefoni-markedet.
 Konkurrencerådets efterprøvelse vil navnlig skulle fokusere på, hvorvidt  

 det pågældende oplæg indeholder forslag om priser, der er  

 konkurrenceforvridende, dvs. udgør en overtrædelse af konkurrenceloven,  

 f.eks. fordi disse foreslås fastsat på en måde, så de mest konkurrenceudsatte  

 delelementer i takststrukturen prissættes lavere end de underliggende  

 omkostninger berettiger.
 Konkurrencerådet vil desuden skulle være opmærksom på, om differentierede  

 takster for opkald til andre mobil- eller fastnet fastsættes på en måde, som  

 er konkurrenceforvridende, herunder om takststrukturen indebærer en samlet  

 konkurrenceforvridning mellem fastnet- og mobilmarkedet.
I vurderingen heraf vil bl.a. indgå sammenhængen med de til enhver tid  

 eksisterende samtrafikpriser, idet samtrafikydelser indgår som en  

 »intern råvare« i Tele Danmarks produktion af  

 forsyningspligtydelser.
Forsyningspligtpriser under eller på niveau med  

 samtrafikpriserne vil derfor i sagens natur være problematiske.
Konkurrencerådets udtalelse er bindende for Telestyrelsen.
Telestyrelsen  

 skal således, når den modtager en evt. kritisk udtalelse fra  

 Konkurrrencerådet, der påpeger, at en godkendelse af det foreliggende forslag  

 til forsyningspligtpriser vil udløse en konkurrenceforvridning på markedet  

 eller dele heraf, anmode Tele Danmark om et revideret oplæg, der tager højde  

 for Konkurrencerådets indvendinger.
 Fremkommer Tele Danmark ikke med et tilfredsstillende revideret oplæg,  

 fastlægger Telestyrelsen i sidste ende maksimalpriserne direkte på grundlag  

 af Konkurrencerådets udtalelse.
Til nr. 2 Med den foreslåede ændrede affattelse af stk. 2 er der på en række punkter  

 sket en præcisering og/eller en udvidelse af den eksisterende hjemmel til at  

 fastsætte nærmere regler for udbud af telenet og teletjenester.
Herudover er  

 der i stk. 1 og stk. 3 foretaget en sproglig justering af de gældende  

 bestemmelser.
 Der er ikke hjemmel til på baggrund af udformningen i lovforslaget af §  

 13, stk. 2, at stille krav om, at Telestyrelsen foretager en forudgående  

 godkendelse af udbydernes kontraktsvilkår.
Til stk. 2, nr. 1 Med denne bestemmelse fastslås det, i overensstemmelse med det  

 underliggende EU-direktivs krav, at der for hvert kundeforhold skal foreligge  

 en skriftlig kontrakt mellem udbyder og slutbruger.
Af direktivteksten følger  

 det, at udbyderne skal give brugerne en kontrakt.
Kontrakten skal angive  

 hvilken tjeneste, der stilles til rådighed, eller henvise til offentligt  

 tilgængelige vilkår og betingelser for tjenesten.
Hvorvidt dette indebærer en  

 kontrakt underskrevet af begge parter, eller om en skriftlig bekræftelse fra  

 den ene part (udbyderen) på en mundtlig aftale er tilstrækkelig, må afhænge  

 af konkret praksis fastlagt af Telestyrelsen, evt. under inddragelse af  

 Kommissionen.
Der er på dette punkt tale om en nyskabelse i forhold til de  

 gældende danske lov- og bekendtgørelseskrav.
Udbydere af telenet og  

 teletjenester er således i den gældende bekendtgørelsesregulering alene  

 pålagt efter anmodning fra forbrugeren at oplyse nærmere om vilkår, priser  

 m.v.
Begrebet kundeforhold vil blive præciseret ved bekendtgørelse, idet der  

 vil være forhold, som falder udenfor, og hvor der derfor ikke er krav om en  

 skriftlig kontrakt.
Som eksempel herpå kan nævnes abonnementer i form af  

 forudbetalte SIM-kort, dvs. at kunden via et sådant kort, der indsættes i en  

 mobiltelefon, køber taletid for et bestemt beløb uden at der herved sker  

 nogen form for kunderegistrering af køberen.
Til stk. 2, nr. 2 og nr. 4 Det fastslås heri, i overensstemmelse med det underliggende EU-direktivs  

 krav, at den i stk. 2 nævnte kontrakt udover oplysning om pris, kvalitet og  

 leveringstider også skal indeholde nærmere oplysninger om kvalitets- og  

 serviceniveau, herunder evt. tilbud om vedligeholdelsesservice.
Herudover er  

 bestemmelsen i forhold til den tidligere oplysningsbestemmelse udbygget med  

 krav om, at der tillige i kontrakten skal indgå bestemmelser om erstatnings-  

 og/eller tilbagebetalingsordninger, hvis der er mangler ved den aftalte  

 tjeneste, samt nærmere angivelse af vilkår for opsigelse og afbrydelse i  

 tilfælde af misligholdelse fra slutbrugerens side.
 Ved erstatningsordninger forstås de efter dansk ret almindeligt gældende  

 regler om erstatning, hvorefter erstatning bl.a. er afhængig af, at  

 skadelidte kan påvise et økonomisk tab som følge af manglen.
Udover de opstillede minimumskrav til kontrakten stilles der, ligeledes i  

 overensstemmelse med det underliggende direktivgrundlag, krav til udbyderen  

 om løbende at offentliggøre ajourførte, fyldestgørende og let tilgængelige  

 oplysninger på de ovenfor nævnte områder.
Hvad kravet om offentliggørelse  

 indebærer, må afgøres af Telestyrelsen, evt. via konkret praksis under  

 inddragelse af Kommissionen.
Det skal hertil bemærkes, at der allerede i dag  

 stilles krav til udbyderne om uopfordret og i forbindelse med indgåelsen af  

 en kundeaftale at oplyse om og udlevere vilkårene for den indgåede aftale.  

 Udover ved indgåelse af kundeaftale stilles der dog kun krav om oplysning af  

 vilkår på forespørgsel.
Også dette krav udgør derfor en udbygning i forhold  

 til den gældende bekendtgørelses krav om udlevering af oplysninger om vilkår  

 m.v. efter anmodning fra den enkelte slutbruger.
Reglerne i  

 udbudsbekendtgørelsen, bekendtgørelse nr. 712 af 25. juli 1996, gælder  

 generelt og således også på forsyningspligtområdet, men parallelt hermed  

 gælder skærpede krav på forsyningspligtområdet, jf.  

 forsyningspligtbekendtgørelsen, bekendtgørelse nr. 908 af 5. december 1997.  

 Forsyningspligtbekendtgørelsen vil således blive ændret i overensstemmelse  

 med de i lovforslaget foreslåede ændringer.
Endelig skal oplysninger om specifikationerne for de tekniske grænseflader  

 for den pågældende tjeneste som noget nyt være offentligt tilgængelige.  

 Oplysningerne skal enten indgå i kontrakten eller et andet let tilgængeligt  

 sted.
Der skal i oplysningerne angives tekniske grænsefladespecifikationer  

 for almindelige nettermineringspunkter, samt, hvor det er relevant, en  

 henvisning til nationale og/eller internationale standarder eller  

 anbefalinger.
Til stk. 2, nr. 3 Den foreslåede bestemmelse indeholder, i overensstemmelse med det  

 underliggende EU-direktiv, hjemmel til fastsættelse af minimumskrav til  

 kontraktvilkår vedrørende opsigelse og afbrydelse i tilfælde af  

 misligholdelse fra slutbrugerens side.
Bekendtgørelsesbestemmelserne herom  

 vil dels indeholde minimumskrav til opsigelsesvarsler, dels bestemmelser om,  

 at det, når bortset fra tilfælde af svig, ved gentagne tilfælde af for sen  

 betaling eller manglende betaling, som udgangspunkt kun er den berørte  

 (ikke-betalte) tjeneste og/eller abonnement eller dele heraf, der kan  

 afbrydes, og ikke eventuelle andre tjenester, som den pågældende slutbruger  

 ligeledes har abonnement på.
Ved tjeneste forstås således den enkelte  

 telefonlinie eller det enkelte telefonnummer el.lign.
Bestemmelsen indebærer  

 således bl.a., at udbyderen i tilfælde af misligholdelse vedrørende een  

 telefonlinie ikke samtidig kan lukke øvrige telefonlinier, den pågældende  

 kunde måtte have.
Det er ikke hensigten med hjemlen i stk. 2, nr. 3,  

 reguleringsmæssigt at gå videre, end det underliggende EU-direktiv kræver,  

 idet det derudover må være en konkurrenceparameter blandt udbyderne, hvilke  

 kontraktvilkår slutbrugerne tilbydes hos de enkelte selskaber.
Til stk. 2, nr. 5 Der stilles allerede i dag, med hjemmel i den gældende § 13, stk. 2, krav  

 om tilrådighedsstillelse af særlige faciliteter som f.eks. specificeret  

 regning, saldokontrol-ordninger m.v.
Denne regulering vil blive videreført.  

 Det er hensigten, i overensstemmelse med det underliggende direktivgrundlag,  

 at udbygge denne del af bekendtgørelsesreguleringen med krav om, at et  

 mindsteniveau for specificerede regninger stilles gratis til rådighed,  

 ligesom der vil blive fastsat bestemmelser om at slutbrugere i forbindelse  

 med nummerskift (herunder skift af selskab), skal tilbydes gratis faciliteter  

 m.h.p. henvisning til nyt nummer, eller viderestilling af samtaler mod et  

 rimeligt gebyr.
Denne tjeneste skal tilbydes som minimum, indtil  

 nummerportabilitet er indført.
 Mindsteniveauet for specificerede regninger skal som minimum indebære en  

 opdeling af opkald i de takstzoner, den pågældende udbyder opererer med, samt  

 en opdeling for mobilopkald, udlandsopkald og øvrige specificerede ydelser.
Endvidere vil der med hjemmel i denne bestemmelse, og i overensstemmelse  

 med direktivets krav, blive fastsat bestemmelse om tilrådighedsstillelse af  

 tonesignalering, samt bestemmelse om adgang til en løbende udsvingskontrol på  

 teleregningen, jf. bemærkningerne herom i sidste afsnit i de almindelige  

 bemærkninger under pkt.
B.
Til stk. 2, nr. 6 Med den foreslåede bestemmelse udvides hjemmelen til at fastsætte nærmere  

 regler om kvalitetsniveauet af de udbudte telenet og teletjenester, og om  

 offentliggørelsen heraf, til at omfatte alle udbydere af telenet eller  

 teletjenester.
Der har indtil nu alene været hjemmel til at stille sådanne  

 krav til forsyningspligtudbyderen.
Det er ikke umiddelbart hensigten at  

 udnytte den således etablerede hjemmel til at gennemføre yderligere  

 regulering på dette område, idet det som udgangspunkt bør være en  

 konkurrenceparameter blandt udbyderne, hvilket kvalitetsniveau slutbrugerne  

 tilbydes hos de enkelte selskaber.
Hvis markedsudviklingen giver anledning  

 hertil, vil der dog kunne fastsættes nærmere bestemmelser også på dette  

 område.
Derudover vil der med henvisning til EU-direktivets bilag III gennem  

 en ændring af forsyningspligtbekendtgørelsen ske en præcisering af kravene  

 til forsyningspligtudbyderen, dels m.h.t. de kvalitetsindikatorer, der skal  

 benyttes, dels m.h.t. offentliggørelse af de foretagne kvalitetsmålinger.
Det  

 vil blive sikret, at oplysningerne gøres tilgængelige på passende måde, og at  

 offentliggørelsesmåden via bekendtgørelsen meddeles i Lovtidende.
Til stk. 2, nr. 9 Bestemmelsen svarer til den nugældende § 13, stk. 2, i lov om  

 forsyningspligt og visse forbrugerforhold inden for telesektoren.
Til nr. 3 I overensstemmelse med det underliggende direktivgrundlag præciseres det  

 hermed, at Telestyrelsen med henblik på at sikre overholdelse af de i medfør  

 af § 13, stk. 2, fastsatte regler samt bestemmelserne i denne lov i øvrigt og  

 regler udstedt i medfør heraf, kan kræve ændringer i de enkelte udbyderes  

 kontrakter og abonnementsvilkår.
Til nr. 4 Sigtet med den foreslåede bestemmelse er, som nævnt i de almindelige  

 bemærkninger, at fastslå, at Telestyrelsen fremover alene skal kunne henvise  

 sager til 1. instans-afgørelse i Telebrugernævnet, hvor særlige forhold af  

 bevismæssig karakter nødvendiggør en mundtlig partsforklaring, før der kan  

 træffes afgørelse i sagen.
Telestyrelsen skal således i alle sager, hvor dette er muligt, foretage en  

 tilbundsgående prøvelse af den samlede sag.
Denne prøvelse skal bl.a.  

 inddrage den fremlagte tekniske dokumentation fra udbyders side vedr. evt.  

 fejl m.v. og evt. supplerende teknisk dokumentation indhentet via  

 undersøgelser på stedet foretaget af Telestyrelsen eller anden telefaglig  

 ekspertise, teknisk-faglige vurderinger af den således foreliggende  

 dokummentation, samt alle øvrige oplysninger og dokumentation, der kan  

 indhentes skriftligt via partshøring, herunder f.eks. skriftlige oplysninger  

 om klagerens samtalemønster, sammenfald mellem regningens fremkomst og ophør  

 af de påklagede opkald, andre relevante oplysninger vedr. forbrugsmønster,  

 husstandens sammensætning m.v.
Telestyrelsen skal ved sagens prøvelse  

 foretage en vurdering af den foreliggende tekniske dokumentation.
Endvidere  

 skal Telestyrelsen foretage en samlet vurdering af foreliggende dokumentation  

 og oplysninger i sagen, herunder en bevismæssig prøvelse heraf i det omfang  

 det er muligt.
Telestyrelsen skal desuden ved sin afvejning af, hvorvidt en sag skal  

 videresendes til Telebrugernævnet til 1. instans-afgørelse, inddrage den af  

 nævnet fastlagte praksis for, hvilke sagstyper nævnet træffer afgørelse i  

 uden forudgående mundtlig partsforklaring.
Resultatet heraf bør være, at  

 Telestyrelsen træffer afgørelse i størsteparten af de opståede sager vedr.  

 overholdelse af den sektorspecifikke forbrugerbeskyttelsesregulering.
Til nr. 5, 7 og 8 Sigtet med de her foreslåede bestemmelser er at præcisere, at også  

 Telestyrelsen kan iværksætte supplerende tekniske undersøgelser ,  jf.  

 de almindelige bemærkninger, f.eks. i sager, hvor der er uenighed, om hvilke  

 samtaler forbrugeren konkret har ført, hvorvidt andre er brudt ind på  

 forbrugerens linie, om udbyderens takserings- og debiteringssystemer har  

 opgjort forbruget korrekt m.v.
Det har hidtil alene været Telebrugernævnet,  

 der har kunnet iværksætte sådanne supplerende tekniske undersøgelser i  

 situationer, hvor dette har krævet adgang med retskendelse.
Til nr. 6 Bestemmelsen fastslår, at klageadgang til Teleklagenævnet er afskåret  

 fsva. de af Telestyrelsens afgørelser, som beror på Konkurrencerådets  

 bindende udtalelser, idet klager i stedet skal behandles af  

 Konkurrenceankenævnet.
Dette skal ses i sammenhæng med den  

 kompetencefordeling mellem Telestyrelsen og Konkurrencerådet m.h.p.  

 godkendelse af forsyningspligtpriser, der tilvejebringes i Lov om  

 forsyningspligt og visse forbrugerforhold inden for telesektoren § 10, stk. 6  

 og 7.
Til § 2 Til nr. 1 Den foreslåede bestemmelse præciserer slutbrugerens ret til dels at blive  

 optaget i alle almene nummeroplysningsdatabaser og -registre, dels at få  

 indsigt i de oplysninger, udbyderen har registreret om den pågældende, og  

 fastslår dennes krav på om nødvendigt at få disse oplysninger ændret, eller  

 på at blive slettet i den pågældende database.
Ved almene  

 nummeroplysningsdatabaser - og registre forstås oversigter om samtlige  

 abonnenter, der ønsker deres nummeroplysningsdata offentliggjort, i  

 modsætning til specialiserede registre f.eks. over bestemte typer  

 erhvervsdrivende eller lignende.
I praksis vil brugeren skulle rette  

 henvendelse til udbyderen og bede om en udskrift af de oplysninger, udbyderen  

 har registreret om den pågældende.
 Med hensyn til de nærmere rammer for adgangen til at kontrollere egne  

 nummeroplysningsdata, herunder særligt hyppigheden heraf, henvises der til  

 den almindelige register- og databeskyttelseslovgivnings regler.
Til nr. 2 Det er hensigten, at Telestyrelsen skal kunne føre tilsyn med, at  

 udbyderne af teletjenesterne overholder slutbrugernes ret til at blive  

 optaget i databaser og kontrollere oplysninger om egne data, som omhandlet i  

 lovforslagets § 2, nr. 1. Ved udbydere af teletjenester forstås også udbydere  

 af nummeroplysningstjenester.
Til § 3 Det vil i de pågældende regler om nummeroplysnings- og alarmtjenester  

 blive præciseret, at disse gælder både for mobil- og fastnetområdet.
Til § 4 Det generelle sigte med de i § 4 foreslåede samlede ændringer i  

 samtrafikloven er at sikre, at også tjenesteudbyderaftaler omfattes af denne  

 lov, på lige fod med andre former for samtrafikaftaler.
 Dette udgangspunkt fraviger lovforslaget på to punkter:
1) Tjenesteudbyderaftaler vil i modsætning til andre samtrafikaftaler ikke  

 blive omfattet af samtrafiklovens § 4 om indsendelse og offentliggørelse af  

 aftaler.
Dette har nogle afledte konsekvenser for så vidt angår kontrollen  

 med at lovens bestemmelser overholdes, når der indgås tjenesteudbyderaftaler,  

 idet dokumentation herfor med de foreslåede lovbestemmelser alene kræves  

 forelagt Telestyrelsen.
Både Telestyrelsen og den eller de involverede parter  

 kan imidlertid anmode om, at dokumentation fremlægges.
2) Samtrafiklovens bestemmelser om beregning af samtrafikpriser finder  

 alene anvendelse på tjenesteudbyderaftaler, såfremt Telestyrelsen, ud fra en  

 vurdering af at dette er berettiget for at sikre reel konkurrence, træffer  

 afgørelse om, at disse finder anvendelse på den konkrete  

 tjenesteudbyderaftale.
Også på dette punkt kan den eller de involverede  

 parter anmode om, at der træffes afgørelse.
Når der på de to ovenfor nævnte punkter på nuværende tidspunkt er valgt en  

 anden reguleringsmodel end den, der er gældende for de øvrige  

 samtrafikaftaler, skyldes dette, at der for indeværende er usikkerhed om,  

 hvorvidt det samlede sæt af EU-direktiver på teleområdet, som på nogle  

 punkter har karakter af harmoniseringsregulering, giver mulighed for, at der  

 i de enkelte medlemsstater gennemføres lovgivning om offentliggørelse  

 og/eller generel prisregulering også af tjenesteudbyderaftaler.
Det er  

 hensigten via drøftelse med EU-Kommissionen at søge denne usikkerhed  

 afklaret, m.h.p. eventuel yderligere regulering efterfølgende.
 M.h.t. samtrafiklovens tilsyns-, mæglings-, og afgørelsesbestemmelser, og  

 de parallelle bestemmelser om Konkurrencerådets og Teleklagenævnets  

 kompetence, finder disse i fuldt omfang anvendelse også på  

 tjenesteudbyderaftaler.
Til nr. 1-5 Det præciseres med de foreslåede bestemmelser, at samtrafikloven også  

 finder anvendelse på tjenesteudbyderaftaler.
Det præciseres, at begrebet  

 tjenesteudbyderaftaler dækker alle former for aftaler om adgang til telenet  

 på særlige vilkår.
Som eksempel på de således omfattede typer aftaler kan nævnes aftaler om  

 en gros indkøb af et bestemt antal samtaleminutter hos en udbyder med en  

 stærk markedsposition m.h.p. videresalg heraf.
Der er ikke med de foreslåede  

 lovændringer foretaget nogen nærmere afgrænsning af begrebet  

 tjenesteudbyderaftaler, idet det overordnede sigte, i overensstemmelse med  

 betragtningerne i samtrafikdirektivet, er at stimulere udviklingen af nye  

 typer teletjenester, og herunder at fremme udviklingen af nye former for  

 samtrafik og særlig netadgang.
Sigtet er således en bred og dynamisk  

 afgrænsning af begrebet tjenesteudbyderaftaler med udgangspunkt i den  

 konkrete udvikling på konkurrencemarkedet.
Det er fortsat, jf. også lovbemærkningerne til lov nr. 391 af 10. juni  

 1997 om ændring af samtrafikloven, hensigten, at loven skal kunne påberåbes  

 både af net- og/eller tjenesteudbydere der udbyder offentligt tilgængelige  

 tjenester, og af udbydere der alene udbyder tjenester til lukkede  

 brugergrupper.
Dette gælder både m.h.t. indgåelse af aftaler om udveksling af  

 trafik (koblet samtrafik) og m.h.t. tjenesteudbyderaftaler.
Ligeledes er det  

 ikke en forudsætning for at kunne påberåbe sig lovens bestemmelser, at man  

 som udbyder i større eller mindre omfang har anlagt egen infrastruktur.
Der  

 er således alene tale om at afskære egentlige storkunder, der ikke udbyder  

 nogen form for tjenester til andre, fra at kunne påberåbe sig adgangen til at  

 indgå aftaler om koblet samtrafik og tjenesteudbyderaftaler.
Det samme gælder  

 lovens bestemmelser om afvisning af samtrafikanmodninger, afbrydelse af  

 igangværende samtrafikaftaler m.v., og Telestyrelsens kompetence i  

 forbindelse hermed.
Til nr. 6-7 Det hidtidige stk. 9 opdeles hermed i to stykker.
Samtidig foreslås der gennemført en udbygning af stk. 9, der præciserer  

 indholdet af lovens krav om anvendelse af ikke-diskriminerende vilkår og  

 priser.
Præciseringen vedrører bl.a. en forpligtelse til, som udbyder med en  

 stærk markedsposition, at kunne dokumentere at man stiller samtrafikydelser  

 til rådighed for andre på samme vilkår og med samme kvalitet, som der stilles  

 til rådighed for udbyderens egne tjenester, eller for tjenester under dennes  

 datterselskaber eller partnere.
Dette indebærer også en forpligtelse til at  

 kunne redegøre for og dokumentere samtrafik- og tjenesteudbyder-grænseflader  

 i forhold til eget tjenesteudbud på alle de af loven omfattede områder.
Den  

 foretagne præcisering af ikke-diskriminations begrebet er parallel til den  

 tilsvarende præcisering i de to omhandlede ONP-direktiver (ONP-vilkår for  

 telefoninet og for lejede kredsløb), og sker således blandt andet m.h.p.  

 implementering af disse.
Med reformuleringen af bestemmelsen i stk. 9 præciseres det desuden, at  

 forpligtelsen til at fremlægge dokumentation for at der foreligger  

 ikke-diskriminerende vilkår, priser m.v. gælder både over for Telestyrelsen  

 og over for den eller de parter, der anmoder om en samtrafikaftale.
Denne  

 hovedregel fraviges dog for så vidt angår tjenesteudbyderaftaler, hvor  

 dokumentationen alene skal fremlægges overfor Telestyrelsen.
M.h.t.  

 baggrunden herfor henvises til de indledende bemærkninger til § 4.
M.h.t. det foreslåede stk. 10 præciseres det heri, hvilke forpligtelser  

 udbydere med en stærk markedsposition har m.h.t. information om de udbudte  

 samtrafikydelser, evt. ændringer heri, oplysningspligt vedr. nye  

 samtrafikprodukter m.v.
Den foretagne præcisering sker blandt andet m.h.p.  

 implementering af bestemmelserne om oplysningspligt i det reviderede direktiv  

 om ONP-vilkår for lejede kredsløb.
Til nr. 8-9 De foreslåede ændringer indebærer, at Telestyrelsen, når Telestyrelsen  

 skønner, at det er berettiget for at sikre reel konkurrence, kan træffe  

 afgørelse om, at samtrafiklovens modeller for beregning af samtrafikpriser  

 også finder anvendelse ved beregning af priser for samtrafik, der har  

 karakter af tjenesteudbyderaftaler.
Det præciseres desuden, at forpligtelsen til at fremlægge dokumentation  

 for, at de foreliggende priser er beregnet i overensstemmelse med lovens  

 beregningsmodel, gælder både over for Telestyrelsen og over for den eller de  

 parter, der anmoder om en samtrafikaftale.
Denne hovedregel fraviges dog for  

 så vidt angår tjenesteudbyderaftaler, hvor dokumentationen alene skal  

 fremlægges overfor Telestyrelsen.
M.h.t. baggrunden herfor henvises til de  

 indledende bemærkninger til § 4.
Til nr. 10 Med den foreslåede ændring af samtrafiklovens § 4 præciseres det, at  

 bestemmelserne om indsendelse og offentliggørelse af samtrafikaftaler indtil  

 videre ikke finder anvendelse på tjenesteudbyderaftaler.
Til nr. 11 Bestemmelsen omhandler håndteringen af grænseoverskridende sager om særlig  

 netadgang.
Til § 5 For så vidt angår den overgangsmodel, der skal anvendes frem til 1.1.1999  

 præciseres det endvidere, at der som udgangspunkt skal anvendes samme  

 beregningsmodel som ved beregningen af priser for leje af faste kredsløb.  

 Dette betyder dog ikke nødvendigvis, at der vil være tale om identiske priser  

 for de to typer ydelser, idet der for eksempel kan indgå supplerende ydelser  

 i en tjenesteudbyderaftale, som ikke indgår i en aftale om leje af et fast  

 kredsløb.
Som et eksempel herpå kan nævnes, at en tjenesteudbyderaftale kan  

 indebære, at den udbyder, der ejer nettet, og som har en stærk  

 markedsposition, tillige stiller nummerressourcer til rådighed for  

 tjenesteudbyderen.
Det er på den anden side også muligt at indgå en  

 tjenesteudbyderaftale, hvori nummerressourcer ikke indgår.
 Med lovforslaget indsættes et nyt stk. 11 i § 2, som indebærer, at  

 Telestyrelsen, når Telestyrelsen skønner, at det er berettiget for at sikre  

 reel konkurrence, kan træffe afgørelse om, at samtrafiklovens modeller for  

 beregning af samtrafikpriser også finder anvendelse ved beregning af priser  

 for samtrafik, der har karakter af tjenesteudbyderaftaler.
Til § 6 I relation til behandlingen af klagesager betyder dette, at de ændrede  

 regler kun gælder for nye sager.
Dette medfører, at Telebrugernævnet  

 færdigbehandler de sager, Telestyrelsen har henvist til nævnet før lovens  

 ikrafttrædelsesdato.
Telestyrelsen vil efter ikrafttrædelsen behandle nye og  

 hos Telestyrelsen verserende sager i medfør af de nye regler.
Skriftlig fremsættelse (23. april 1998) Forskningsministeren (Jan Trøjborg):
 Herved tillader jeg mig for Folketinget at fremsætte:
 Forslag til lov om ændring af lov om forsyningspligt og visse  

 forbrugerforhold inden for telesektoren, lov om tildeling og anvendelse af  

 nummerressourcer m.v., lov om visse forhold på telekommunikationsområdet og  

 lov om konkurrenceforhold og samtrafik i telesektoren m.v. (Styrket  

 forbrugerbeskyttelse, adgang til indgåelse af tjenesteudbyderaftaler  

 m.v.).
(Lovforslag nr.
L 78).
Lovforslagets sigte er en implementering af Europa-Parlamentets og Rådets  

 reviderede direktiv om OpenNetworkProvision-vilkår for taletelefonitjenesten  

 og om udbud af forsyningspligtydelser på teleområdet under  

 konkurrenceforhold, samt af nogle få bestemmelser i Europa-Parlamentets og  

 Rådets ændrede direktiv om tilpasning til konkurrenceforhold på  

 telekommunikationsområdet.
Implementeringen af de ovenfor nævnte  

 direktivbestemmelser indebærer på to punkter ændringer og/eller opstramninger  

 i forhold til gældende lovgivning:
1. For det første gennemføres der en styrket forbrugerbeskyttelse  

  gennem en række præciseringer og opstramninger af kravene til de selskaber,  

 der udbyder teletjenester som f.eks. telefoni, internet-adgang, andre former  

 for datakommunikation m.v.
Som noget nyt stilles der således krav om, at  

 forbrugerne i alle kundeforhold skal gives en skriftlig kontrakt, og der  

 stilles en række minimumskrav til indholdet af kontrakten.
 Desuden stilles der krav om, at der i kontrakten indgår erstatnings-  

 og/eller tilbagebetalingsordninger, der gælder i tilfælde af mangler ved den  

 aftalte tjeneste og leveringen heraf (sammenholdt med kontrakten).
 Desuden vil der blive fastsat nye minimumskrav til selskabernes  

 offentliggørelse af fyldestgørende og ajourførte oplysninger om  

 kontraktsvilkårene, og krav om at forbrugerne uden særskilt betaling får en  

 specificeret regning, hvoraf f.eks. udlandssamtaler, opkald til mobilnumre  

 m.v. er særskilt opgjort.
 Endelig giver lovforslaget hjemmel til at der fastsættes minimumskrav til  

 kvaliteten af de udbudte tjenester overfor alle udbyderne og til at der  

 stilles krav om måling heraf.
 2. For det andet etableres der hjemmel til, at tjenesteudbydere kan  

 påberåbe sig en række af den gældende samtrafiklovgivnings bestemmelser i  

 forbindelse med indgåelse af tjenesteudbyderaftaler.
 Som et eksempel på en tjenesteudbyderaftale kan nævnes en aftale om en  

 gros indkøb (leje) af et vist antal trafikminutter, evt. med tilhørende  

 telefonnumre, på en eksisterende udbyders net m.h.p. videresalg heraf til den  

 pågældende tjenesteudbyders egne kunder.
Grundlæggende omfatter samtrafikreguleringen idag to aftale-typer: 1)  

 udveksling af teletrafik mellem to eller flere teleselskaber m.h.p. at sikre,  

 at kunder hos forskellige selskaber kan tale med hinanden, også kaldet koblet  

 samtrafik, 2) leje af forskellige former for infrastrukturkapacitet, herunder  

 leje af faste kredsløb, rå fiberkapacitet m.v.
Hertil føjes med lovforslaget  

 en 3. kategori, nemlig alle former for tjenesteudbyderaftaler (aftaler om  

 særlig netadgang).
 Endelig indeholder lovforslaget forslag til en ændret arbejdsdeling mellem  

 Telestyrelsen og Telebrugernævnet m.h.t. behandling af bl.a. regningsklager  

 fra forbrugerne.
 Idet jeg i øvrigt henviser til lovforslaget med bemærkninger, tillader jeg  

 mig at anbefale lovforslaget til velvillig behandling i det høje Ting.
(* 1) Loven indeholder bestemmelser, der gennemfører dele af  

 Europa-Parlamentets og Rådets direktiv 98/10/EF af 26. februar 1998 om  

 ONP-vilkår for taletelefonitjenesten og om udbud af forsyningspligtydelser på  

 teleområdet under konkurrenceforhold, jf.
EFT nr. 101 af 1. april 1998, samt  

 dele af Europa-Parlamentets og Rådets direktiv 97/51/EF af 6. oktober 1997 om  

 ændring af Rådets direktiv 90/387/EØF og 92/44/EØF med henblik på tilpasning  

 til konkurrenceforhold på telekommunikationsområdet, jf.
EFT nr. 295 af 29.  

 oktober 1997.
