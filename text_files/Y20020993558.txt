Foreningsblade og magasiner Indledning I forbindelse med at Landsskatteretten i TfS 2000.101 fastslog, at der  

 ikke er hjemmel i momsloven til at beregne moms af et større  

 beløb end det faktiske vederlag, blev praksis ifølge  

 Momsnævnsafgørelse nr. 1358 fra 1993 vedrørende afregning  

 af moms af foreningsblade samtidig ændret.
Dette fremgår  

 også af TSS cirkulære nr. 7 af 7. marts 2001  

 (kantinemomscirkulæret) punkt 10-12.
Momsregistrering Såfremt foreningen har leverancer af varer eller ydelser, der ikke  

 sker "i nær tilknytning til" sport, f.eks. reklameydelser, skal  

 foreningen momsregistreres herfor, jf. momslovens § 49, stk. 1.
 Foreningen kan dog vælge ikke at lade sig registrere, såfremt  

 den opfylder betingelserne i momslovens § 13, stk. 1, nr. 22. Bestemmelsen i  

 § 13, stk. 1, nr. 22 er ikke til hinder for, at en forening både har  

 momspligtig og momsfritaget omsætning.
Fritagelsen efter § 13, stk. 1, nr. 22 gælder således ikke for  

 levering af varer og ydelser af forretningsmæssig karakter.
Denne del  

 af omsætningen er momspligtig efter lovens almindelige regler.
Der  

 henvises til SKM 2002.401 TSS.
Opgørelse af momstilsvaret og fradraget Som følge af praksisændringen er det momslovens almindelige  

 regler, der finder anvendelse, når momsgrundlaget og fradraget skal  

 beregnes for levering af foreningsblade.
 Der skal betales moms af annonceindtægter og indtægter fra et  

 eventuelt salg af bladet samt et eventuelt tilskud hertil, jf. momslovens §  

 27.
 Hvis foreningen både er omfattet af momslovens § 13, stk. 1, nr. 5  

 eller nr. 22, og den samtidig er momsregistreret for reklameindtægten,  

 har foreningen delvis fradragsret for moms af udgifter, der anvendes  

 både til det momsfrie og det momspligtige formål, jf. momslovens  

 § 38, stk. 1.
 Såfremt foreningen i sin helhed er momsfri i henhold til § 13, stk.  

 1, nr. 5 og nr. 22, har foreningen ikke fradrag for udgifter, der er afholdt  

 til brug for foreningens leverancer, jf. momslovens § 37.
Hvornår foreligger der udtagning af foreningsblade, når  

 foreningen er hel eller delvis momspligtig Der skal ikke beregnes udtagningsmoms i de tilfælde, hvor foreningen  

 har opnået hel eller delvis fradrag for fremstillingen af  

 foreningsblade, og hvor den gratis udlevering af foreningsblade sker som led  

 i en salgsfremmeordning, jf. § 5, stk. 1, 3. pkt., hvor værdien af  

 foreningsbladet er under 100 kr. ekskl. afgift.
Når formålet med at udlevere bladet er, at øge antallet  

 af annoncer/reklamer og at informere om foreningen for derigennem at hverve  

 nye medlemmer, anser styrelsen udleveringen af bladet for en  

 salgsfremmeordning.
Såfremt værdien af bladet er mindre end 100  

 kr. ekskl. afgift, skal der ikke betales udtagningsmoms.
Det er en konkret  

 vurdering, som foreningerne i første omgang selv skal foretage, om der  

 er tale om en sådan salgsfremmeordning.
Såfremt den gratis udlevering af bladene ikke er et led i en  

 salgsfremmeordning, skal der beregnes udtagningsmoms, jf. momslovens § 5,  

 stk. 1, 2. pkt., af disse blade, uanset om det er alle bladene, som udleveres  

 gratis.
Der henses i denne forbindelse til EF-Domstolens sag C-48/97, Kuwait  

 Petroleum, præmis 22, hvor det fastslås, at vederlagsfri  

 overdragelse er et selvstændigt kriterium i vurderingen af, om der  

 foreligger udtagning.
Der skal også betales udtagningsmoms, selv om foreningen i forvejen  

 kun har taget delvis fradragsret, jf. momslovens § 38, stk. 1, for de  

 udgifter, der kan henføres til bladet, fordi bladet både  

 anvendes til foreningsformål og til reklameformål.
Når  

 foreningen har beregnet udtagningsmoms, kan den samtidig tage et supplerende  

 fradrag, jf. momslovens § 37, stk. 3.
Styrelsen anser salg af annoncer og udlevering af blade som to adskilte  

 transaktioner.
I denne forbindelse skal der henvises til Kuwait Petroleum,  

 præmis 28, hvor domstolen fastslår, at salget af brændstof  

 og overdragelsen af goder mod vouchere udgør to adskilte  

 transaktioner, hvor en kunde, når denne havde samlet et  

 tilstrækkeligt antal vouchere, havde ret til mod indlevering af  

 voucherne at vælge varer eller i visse tilfælde tjenesteydelser.  

 Uanset om prisen for den enkelte annonce bliver fastsat ud fra, hvor stort et  

 oplag bladet udkommer i, kan betalingen for den enkelte annonce heller  ikke  

 antages at være et vederlag for det enkelte eller flere enkelte  

 eksemplarer af bladet.
Styrelsen skal dog bemærke, at der kan forekomme tilfælde,  

 hvor der faktisk opkræves et vederlag for foreningsbladene, enten fordi  

 der sker separat betaling herfor, eller fordi det kan dokumenteres, at  

 kontingentet også omfatter levering af et foreningsblad.
Udgangspunktet  

 er dog, at der ikke er en sådan direkte sammenhæng mellem  

 medlemskontingentet og foreningsbladet, at det kan fastslås, at der er  

 betalt et vederlag for bladet.
Endvidere henses til, at kontingentet i de  

 fleste tilfælde er betaling for at få stillet nogle  

 sportsfaciliteter til rådighed og ikke leveringer herudover som f.eks.  

 foreningsfester og udgivelse af blade.
Reklamefinansierede magasiner SKM 2002.161 LSR vedrører et månedsblad, der henvender sig  

 til et ungt publikum, og som i langt overvejende grad bliver uddelt eller  

 udsendt gratis.
 Landsskatteretten fandt, at virksomheden ved udgivelsen af Tjeck Magazine  

 driver virksomhed med annoncering/reklame for 3. mand, hvilken virksomhed er  

 momspligtig efter momslovens § 4.
 Det forhold, at magasinet i stort omfang bliver udleveret vederlagsfrit  

 til den endelige læser, fandt Landsskatteretten ikke grundlag for at  

 anse som udtagning efter momslovens § 5, stk. 1, idet hele konceptet for  

 klagerens virksomhed efter det foreliggende er opnåelse af  

 annonce-/reklameindtægter for annoncer/reklamer, der bliver optaget i  

 det omhandlede magasin, og som hovedsagligt bliver leveret vederlagsfrit til  

 den endelige forbruger.
Landsskatterettens afgørelse må forstås således,  

 at grunden til, at der ikke foreligger udtagning i tilfælde af gratis  

 udlevering af det reklame-/annoncefinansierede magasin, er, at leveringen er  

 omfattet af § 5, stk. 1, 3. pkt.
Det reklame-/annoncefinansierede magasin er  

 af ringe værdi (under 100 kr.), og det bliver udleveret for at  

 opnå annonce-/reklameceindtægter.
Denne gratis udlevering af  

 bladet må tillige antages at have haft betydning for kendskabsniveauet  

 for bladet, hvilket kan have haft betydning for abonnementssalget af bladet.  

 Bladet er således udleveret gratis som led i en salgsfremmende  

 foranstaltning herunder med henblik på at øge antallet af  

 annoncer/reklamer.
