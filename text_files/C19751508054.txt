(Til  

 embedslægeinstitutionerne/embedslægerne) Foranlediget af en folketingsdebat i begyndelsen af 1974 har  

 indenrigsministeriet anmodet sundhedsstyrelsen om sammen med den almindelige  

 danske lægeforening at undersøge, om der er anledning til at foretage  

 ændringer i indenrigsministeriets bekendtgørelse nr. 244 af 26. juli 1937 om  

 lægers pligt til at føre optegnelser med henblik på situationen ved en læges  

 død.
 Lægeforeningen og sundhedsstyrelsen fandt, at spørgsmålet måtte besvares  

 benægtende, også for så vidt angår den situation, at en afdød læges arvinger  

 ikke overdrager praksis og i forbindelse hermed journalmaterialet til en  

 anden læge, men pegede dog på, at der eventuelt kunne skabes større sikkerhed  

 end den beskyttelse for patienter mod misbrug af journalmaterialet, som  

 fremgår af borgerlig straffelovs kapitel 27 om freds- og ærekrænkelser, ved  

 at der etableres en ordning, hvorefter det påhviler vedkommende  

 embedslægeinstitution/embedslæge at være behjælpelig med en forsvarlig  

 destruktion af materialet.
 Da indenrigsministeriet har fundet en sådan ordning ønskelig, skal man  

 herved efter brevveksling med den almindelige danske lægeforening og  

 embedslægeforeningen anmode embedslægeinstitutionerne/embedslægerne om i  

 tilfælde, hvor man efter henvendelse herom eller iøvrigt er bekendt med, at  

 en afdød praktiserende læges journalmateriale ikke overdrages eller overgår  

 til en anden læge, f.eks. ved overdragelse af praksis eller fordi afdøde har  

 været deltager i en kompagniskabspraksis, at tilbyde boet (arvingerne)  

 assistance med gennemførelsen af en effektiv destruktion ved brænding eller  

 makulering under betryggende form.
 Det er herved forudsat, at embedslægeinstitutionen/embedslægen gennem sin  

 virksomhed iøvrigt er bekendt med institutioner eller virksomheder, hvor  

 destruktion kan finde sted.
 Det tilføjes, at man finder det rimeligt, at der, såfremt anmodning herom  

 fremsættes af en læge, der ophører med at praktisere og derfor ikke længere  

 er forpligtet til at opbevare sit journalmateriale, ydes tilsvarende  

 assistance.
 Sundhedsstyrelsen har samtidig hermed anmodet redaktionen for Ugeskrift  

 for Læger om optagelse af nærværende skrivelse.
