Fremsat den 28. marts 2012 af børne- og undervisningsministeren (Christine Antorini) Forslag til Lov om ændring af lov om ungdomsuddannelse for unge med særlige behov (Ændring af revisionsklausul) § 1 I lov nr. 564 af 6. juni 2007 om ungdomsuddannelse for unge med særlige behov foretages følgende ændring:
 1. I § 17 ændres »2011-12« til: »2012-13«.
§ 2 Loven træder i kraft den 1. juni 2012.
Bemærkninger til lovforslaget Almindelige bemærkninger Indholdsfortegnelse 1. Indledning og baggrund 2. Gældende ret 3. Lovforslagets indhold 4. Økonomiske og administrative konsekvenser for stat, regioner og kommuner 5. Økonomiske og administrative konsekvenser for erhvervslivet 6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning og baggrund Formålet med lovforslaget er at ændre revisionsklausulen vedrørende lov om ungdomsuddannelse for unge med særlige behov, således at loven tages op til revision i folketingsåret 2012-13 frem for 2011-12.
Lov om ungdomsuddannelse for unge med særlige behov trådte i kraft den 1. august 2007. Lovens formål er at sikre, at unge udviklingshæmmede og andre unge med særlige behov, der på grund af deres handicap ikke kan gennemføre en uddannelse i det traditionelle ungdomsuddannelsessystem, får et retskrav på en 3-årig ungdomsuddannelse efter endt grundskole tilpasset deres særlige forudsætninger og behov.
Målet med ungdomsuddannelsen er, at de unge med særlige behov ud over faglige kompetencer også skal opnå personlige og sociale kompetencer til en så selvstændig og aktiv deltagelse i voksenlivet som muligt og eventuelt til videre uddannelse og beskæftigelse.
Det er kommunalbestyrelsen, der har ansvaret for at give uddannelsestilbuddet til unge, der er tilmeldt folkeregistret i kommunen.
 Efter lovens § 17 skal loven tages op til revision senest i folketingsåret 2011-12. Det fremgår af lovens forarbejder, at revisionsklausulen blev indsat i loven for at sikre muligheden for en eventuel justering af grundlaget for den ny ungdomsuddannelse med afsæt i resultatet af en 4-årig evaluering af uddannelsen.
2. Gældende ret Lov om ungdomsuddannelse for unge med særlige behov fastlægger rammerne for, hvornår og i hvilke tilfælde unge udviklingshæmmede og andre unge med særlige behov efter undervisningspligtens ophør har et retskrav på en 3-årig ungdomsuddannelse, der er tilpasset deres særlige forudsætninger og behov.
Gruppen andre unge med særlige behov omfatter blandt andet unge med svære bevægelseshandicap, multihandicappede unge, unge med autisme, unge med ADHD eller andre psykiske lidelser samt unge med erhvervet hjerneskade.
 Ungdomsuddannelsen omfatter kun de unge, der ikke har mulighed for at gennemføre en anden ungdomsuddannelse, selv om der ydes den unge specialpædagogisk støtte.
 Loven indeholder regler om uddannelsens formål, adgangen til og indholdet af ungdomsuddannelsen, kommunalbestyrelsens ansvar samt regler om befordring, forsøg og klageadgang.
 De nærmere regler for uddannelsen er fastsat i bekendtgørelse nr. 974 af 19. juli 2007 om ungdomsuddannelse for unge med særlige behov.
3. Lovforslagets indhold Ungdomsuddannelsen for unge med særlige behov er en ny ungdomsuddannelse.
Uddannelsen er på den baggrund blevet løbende evalueret siden indførelsen i 2007 med henblik på at afdække et eventuelt behov for justeringer i lovgrundlaget i folketingsåret 2011-12.
De foreløbige erfaringer fra den løbende evaluering af ungdomsuddannelsen for unge med særlige behov tyder på, at ungdomsuddannelsen i almindelighed er velfungerende.
Det er dog vurderingen, at der p.t. ikke er tilvejebragt et analyse- og erfaringsgrundlag, der har en sådan karakter, at det med tilstrækkelig sikkerhed kan vurderes, om der er et reelt behov for en justering af uddannelsens retlige rammer og indhold.
Dette navnlig henset til, at kun ca. 300 elever pr. 28. februar 2011 har gennemført et fuldt uddannelsesforløb.
Det foreslås på den baggrund, at revisionsklausulen vedrørende loven ændres, så loven tages op til revision i folketingsåret 2012-13 frem for i 2011-12. Med henblik på at sikre tilstedeværelsen af et fornødent grundlag for en lovrevision i 2012-13 har Ministeriet for Børn og Undervisning i samarbejde med Finansministeriet igangsat en ny evaluering af ungdomsuddannelsen for unge med særlige behov.
Undersøgelsen gennemføres af Epinion og forventes færdig april 2012.
 Det bliver særligt undersøgt, om ungdomsuddannelsen lever op til lovens formål om at give de unge personlige, sociale og faglige kompetencer til at deltage i samfundslivet, herunder eventuelt til videre uddannelse og beskæftigelse, og om målgruppen for uddannelsen er rigtigt afgrænset, eller om nogle af de unge med fordel kunne henvises til andre eksisterende tilbud efter f.eks. serviceloven eller individuelle forløb tilrettelagt efter lov om specialundervisning for voksne.
Der bliver endvidere fokuseret på, om de afsatte midler til uddannelsen anvendes hensigtsmæssigt i forhold til at sikre, at målgruppen kommer i uddannelse eller beskæftigelse, og på, om der er uhensigtsmæssige bindinger i lovgrundlaget i forhold til uddannelsens rammer og indhold.
Endelig bliver det undersøgt, om grundlaget for uddannelsen i videre omfang bør harmoniseres med reglerne på de tilgrænsende områder inden for beskæftigelsesområdet og det sociale område med henblik på at forenkle de berørte unges tilgang til relevante tilbud og kommunalbestyrelsens administration af sådanne tilbud.
Det drejer sig f.eks. om det forhold, hvor en ung visiteres til et botilbud samtidig med optagelsen på ungdomsuddannelsen.
 Det er vurderingen, at de nævnte aktiviteter vil tilvejebringe et mere solidt og fyldestgørende grundlag for overvejelserne om en eventuel lovændring i 2012-13. I overvejelserne vil også indgå det allerede tilvejebragte erfaringsgrundlag fra den løbende evaluering af ungdomsuddannelsen, herunder undervisningsministerens årlige redegørelser til Folketingets Uddannelsesudvalg i perioden 2008-2010 og løbende dialog med interessenter på området samt erfaringer fra den daglige administration af loven.
4. Økonomiske og administrative konsekvenser for stat, regioner og kommuner Lovforslaget har ingen økonomiske og administrative konsekvenser for stat, regioner og kommuner.
5. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Lovforslaget har været sendt i høring hos følgende myndigheder og organisationer:
 Børne- og Kulturchefforeningen, BUPL  Børne- og ungdomspædagogernes Landsforbund, Danmarks Evalueringsinstitut, Danmarks Lærerforening, Danmarks Vejlederforening, Dansk Arbejdsgiverforening, Dansk Blindesamfund, Dansk Folkeoplysnings Samråd, Dansk Industri, Danske Handicaporganisationer, Danske Regioner, Det Centrale Handicapråd, Efterskoleforeningen, Fagligt Fælles Forbund, Folkehøjskolernes Forening i Danmark, Foreningen af Daghøjskoler i Danmark, Foreningen af forstandere ved AMU-centrene, Foreningen af Husholdningsskoler og Håndarbejdsskoler, Foreningen af Ledere ved Danskuddannelser, Foreningen af Skoleledere ved de Tekniske Skoler, Foreningsfællesskabet Ligeværd, FTF, Institut for Menneskerettigheder, KL, Landsforeningen LEV, Landsorganisationen i Danmark, Lederforeningen for VUC, Ledersamrådet for VSU og STU i Danmark, Lærernes Centralorganisation, Oplysningsforbundenes Fællesråd, Produktionsskoleforeningen, Socialpædagogernes Landsforbund, Uddannelsesforbundet, Ungdommens Uddannelsesvejledning v/ Ungdommens Uddannelsesvejlednings Udviklingscenter.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 17) Det foreslås at ændre den eksisterende revisionsklausul vedrørende lov om ungdomsuddannelse for unge med særlige behov, så loven skal tages op til revision i folketingsåret 2012-13 frem for i folketingsåret 2011-12.
Udsættelsen af lovrevisionen er begrundet i hensynet til at sikre et tilstrækkeligt og fyldestgørende analyse- og erfaringsgrundlag som afsæt for overvejelserne af behovet for en eventuel justering af uddannelsens rammer og indhold.
Der er på nuværende tidspunkt kun begrænsede erfaringer med den ny ungdomsuddannelses anvendelse i praksis, da alene 300 elever pr. 28. februar 2011 har gennemført et fuldt uddannelsesforløb.
 Der henvises i øvrigt til afsnit 3 i lovforslagets almindelige bemærkninger.
Til § 2 Det foreslås, at loven træder i kraft den 1. juni 2012.
