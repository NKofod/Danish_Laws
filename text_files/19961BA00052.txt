Nr BSF 52 Forslag til folketingsbeslutning om flytningen af Thulebefolkningen Fremsat af Keld Albrechtsen (EL) Søren Søndergaard (EL) Gert Petersen (SF)  

 Steen Gade (SF) den 31. oktober 1996 Folketinget opfordrer regeringen til at bringe sagen om flytningen af Thulebefolkningen i 1953 til en hurtig afslutning ved at give de forflyttede og deres efterkommere en undskyldning og ret til erstatning.
Folketinget anmoder Dansk Udenrigspolitisk Institut (DUPI) om at  

 gennemføre en tilbundsgående undersøgelse af omstændighederne omkring  

 flytningen af Thulebefolkningen i 1953. I den forbindelse skal det  

 klarlægges, - om flytningen skete på anmodning fra USA, - om flytningen alene blev besluttet af den danske regering, og - om der var tale om en tvangsforflytning.
Bemærkninger til forslaget Efter forslagsstillernes opfattelse er det både pinligt og uværdigt for  

 Danmark, at skiftende danske regeringer siden tvangsforflytningen af  

 Thulebefolkningen i 1953 ikke har vist vilje til at give de tvangsforflyttede  

 en undskyldning for det skete og ikke har villet give dem en erstatning for  

 tvangsforflytningen.
 Efter i mange år at have kæmpet for deres rettigheder har  

 Thulebefolkningen og deres efterkommere nu besluttet sig til at anlægge sag  

 mod Danmark, enten via søgsmål i Danmark eller Grønland eller ved  

 menneskerettighedsdomstolen i Strasbourg.
Den eneste måde, hvorpå Danmark kan undgå en pinlig retssag, er ved  

 hurtigst muligt at indrømme de fejl, som er begået, og give erstatning til de  

 tvangsforflyttede og deres efterkommere.
Herudover bør der indledes en  

 uvildig tilbundsgående undersøgelse af alle omstændigheder ved flytningen i  

 1953. Dette er endnu mere påkrævet efter den grundige efterforskning, som  

 Jens Brøsted har foretaget.
Brøsted mener at kunne dokumentere, at  

 tvangsforflytningen skete efter anmodning fra USA, som anså det for  

 nødvendigt for sikkerheden i forbindelse med deres militære installationer.
Men det er ikke kun i forbindelse med et sagsanlæg fra beboerne i Thule,  

 at den danske stat kan komme i en pinlig situation.
FN's  

 racediskriminationskomite udtrykte i marts 1996 bekymring over, at der ikke  

 er udbetalt erstatning til den grønlandske befolkning i Thule, og derfor har  

 komiteen anmodet den danske regering om senest i januar 1997 at komme med en  

 uddybende rapport om hele sagen.
I 1987 nedsatte regeringen et undersøgelsesudvalg til belysning af sagen.  

 Men den befolkning, som det drejede sig om, beboerne i Qaanaaq, som var  

 blevet tvangsforflyttet, kunne ikke deltage i dette udvalg.
Så kom endelig i  

 1995 udvalgets rapport, som helt frikendte de danske myndigheder i sagen om  

 tvangsforflytningen.
Med de oplysninger, som nu er kommet frem, er der ikke  

 anden mulighed for den danske regering end at lade DUPI foretage en ny  

 uvildig undersøgelse af forløbet og gennemgå samtlige sagens akter for at  

 konstatere, om der, som Jens Brøsted m.fl. siger, skete en tvangsforflytning  

 på anmodning af USA, eller om det var en beslutning taget udelukkende af  

 Danmark selv, og om der var tale om en tvangsforflytning.
Dette er så meget desto mere nødvendigt, eftersom dette spørgsmål ikke vil  

 blive berørt eller kun meget sporadisk i den redegørelse, som DUPI om nogle  

 måneder skal afgive om Thulesagen (H.C.
Hansen-papiret m.v.). Ifølge  

 Berlingske Tidende den 18. september 1996 siger udenrigsminister Niels Helveg  

 Petersen, at »regeringen (ikke) har tænkt sig at udvide kommissoriet for  

 den igangværende undersøgelse af dansk atompolitik, sådan at den kunne komme  

 til at omfatte de nyeste oplysninger om tvangsforflytningen af de grønlandske  

 beboere i 1953«.
Ifølge Berlingske Tidende afviste udenrigsministeren at »kommentere  

 sagen med henvisning til, at Dansk Udenrigspolitisk Institut (DUPI) snart  

 fremlægger sin redegørelse om sagen.
Men DUPI vil kun perifert komme ind på  

 tvangs(for)flytningsspørgsmålet, medmindre kommissoriet for undersøgelsen  

 ændres.
Og det vil regeringen ikke«.
Udenrigsministeren siger rent ud  

 til Berlingske Tidende, at ». . . Jeg synes, at det er en interessant  

 historisk oplysning, men jeg kan ikke se nogen konsekvenser af den«.
 Det er sådanne holdninger hos danske regeringer og politikere, som gør, at  

 Thulebefolkningen nu har fået nok af bortforklaringer og afvisninger fra  

 danske myndigheder om at gå ind i sagens realiteter og har dannet deres egen  

 forening Hingitaq »53 den 21. februar 1996. Det betyder på dansk de  

 udstødte fra 1953.
 I en tale i Christianshavns Beboerhus den 3. oktober 1996 sagde formanden  

 for Hingitaq »53, Uusaqqak Qujaukitsoq, at:
»Baggrunden for foreningens etablering er, at vi mener, at sagen  

 omkring vores tvangsforflyttelse og tab af fangstområder i forbindelse med  

 etableringen af Thulebasen i begyndelsen af 1950'erne har varet alt for  

 længe.
Samtidig mener vi, at de danske myndigheder overhovedet ikke har  

 samarbejdet med lokalbefolkningen i Avanersuaq om at løse denne gamle, men  

 for os meget betydningsfulde sag . . . Lokalbefolkningens oplevelser og  

 følelser i forbindelse med tvangsforflytningen skal dokumenteres.
Men vi  

 mener, at denne sag også har haft så stor betydning for vores samfund, at vi  

 også ønsker dette dokumenteret . . . Vi ønsker erstatning for både tabet af  

 vores fangstområde, der udgjorde et lignende areal som Fyn, og for de  

 krænkelser af menneskerettighederne, som selve tvangsforflytningen medførte  

 for vores befolkning.
Vi ønsker, at erstatningsspørgsmålet bliver afgjort i  

 samråd og direkte samarbejde med dem, som tvangsforflytningen berørte.« Forslagsstillerne kan fuldt ud tilslutte sig disse bemærkninger og håber,  

 at Folketinget og regeringen vil gøre dette til sin egen politik og med det  

 samme gå i forhandling med beboerforeningen og deres repræsentanter om at  

 løse dette spørgsmål.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig hermed at fremsætte:
Forslag til folketingsbeslutning om flytningen af Thulebefolkningen.
(Beslutningsforslag nr.
B 52).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
