En sikret fandtes ikke berettiget til dagpenge i forbindelse med en  

 arbejdsskade i et tilfælde, hvor anmodning om dagpenge fra det sociale udvalg  

 var indgivet så sent, at der ikke var mulighed for dispensation efter  

 dagpengelovens § 18, stk. 6. Ankestyrelsen fandt heller ikke tilstrækkeligt  

 grundlag for at anerkende anmeldelsen af sikredes arbejdsskade til  

 sikringsstyrelsen som en samtidig anmodning om dagpenge.
Ankestyrelsen lagde  

 herved vægt på, at sikringsstyrelsen havde vejledt sikrede om at rette  

 henvendelse til socialforvaltningen med henblik på dagpenge, og at  

 henvendelse til socialforvaltningen først havde fundet sted ca. 20 måneder  

 efter sikringsstyrelsens vejledning.
 REDEGØRELSE FOR SAGEN:
En sikret var den 17. november 1981 under tjeneste som frivillig i et  

 militært korps udsat for et ulykkestilfælde, hvorved hun beskadigede venstre  

 knæ. Anmeldelse om tilfældet blev i marts 1982 indgivet til  

 sikringsstyrelsen, som den 7. april 1982 anerkendte tilfældet som hørende  

 under lov om erstatning til skadelidte værnepligtige m. fl.
Samtidig med  

 anerkendelsen oplyste sikringsstyrelsen sikrede om, at tabt  

 arbejdsfortjeneste på grund af sygemelding efter en skade på draget under  

 tjenesten kun kunne erstattes efter dagpengelovens regler, og at oplysning  

 herom kunne fås ved henvendelse til social- og sundhedsforvaltningen i  

 sikredes bopælskommune.
Den 17. juni 1982 oplyste sikringsstyrelsen på  

 sikredes forespørgsel, at der ikke kunne ydes erstatning for tabt  

 arbejdsfortjeneste efter lov om erstatning til skadelidte værnepligtige m.  

 fl.
 I december 1983 anmodede sikrede socialforvaltningen om udbetaling af  

 dagpenge i forbindelse med sygemelding som følge af ulykkestilfældet den 17.  

 november 1981.
 Det sociale udvalg gav afslag på dagpenge under henvisning til, at  

 anmodningen var indgivet for sent.
 Efter afslaget rettede sikrede henvendelse til sikringsstyrelsen, som den  

 5. april 1984 udtalte, at der efter sikringsstyrelsens opfattelse var  

 mulighed for at dispensere fra anmeldelsesfristen, idet anmeldelsen til  

 sikringsstyrelsen, arbejdsskadeforsikringen, efter omstændighederne kunne  

 sidestilles med en anmeldelse til socialforvaltningen.
Det sociale udvalg fastholdt den 27. april 1984 den tidligere trufne  

 afgørelse.
Udvalget fandt, at anmeldelsen til sikringsstyrelsen,  

 arbejdsskadeforsikringen, ikke kunne sidestilles med en anmodning om dagpenge  

 til det sociale udvalg.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet lagde vægt på,  

 at sikringsstyrelsen, arbejdsskadeforsikringen, i forbindelse med sagens  

 anerkendelse havde orienteret sikrede om muligheden for dagpenge, men at  

 sikrede først i december 1983 rettede henvendelse til socialforvaltningen  

 herom.
 KLAGEN TIL ANKESTYRELSEN:
Sikredes advokat anførte, at sikrede dels havde anmeldt tilfældet til sit  

 tjenestested og dels til sikringsstyrelsen.
Advokaten anførte videre, at  

 sikringsstyrelsens vejledning i forbindelse med afgørelsen den 7. april 1982  

 ikke have været tilstrækkelig klar til, at sikrede kunne indse, at hun var  

 berettiget til dagpenge, og at hun skulle anmelde tilfældet til  

 socialforvaltningen.
 LOVGRUNDLAG:
 Dagpengeloven, § 18.
 ANKESTYRELSENS AFGØRELSE:
Ankestyrelsen tiltræder amtsankenævnets afgørelse.
Ankestyrelsen har  

 herved som udgangspunkt lagt vægt på, at anmodning om dagpenge er indgivet  

 for sent, at muligheden for at dispensere efter dagpengelovens § 18, stk. 6,  

 ikke længere eksisterede.
Efter de foreliggende oplysninger finder ankestyrelsen heller ikke  

 tilstrækkeligt grundlag for at anerkende anmeldelsen af sikredes arbejdsskade  

 til sikringsstyrelsen som en samtidig anmodning om dagpenge.
Ankestyrelsen  

 har herved lagt vægt på, at der gik ca. 20 måneder mellem sikringsstyrelsens  

 vejledning til sikrede om at rette henvendelse til social- og  

 sundhedsforvaltningen og sikredes faktiske henvendelse til forvaltningen.
