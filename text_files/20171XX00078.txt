Skriftlig fremsættelse (4. oktober 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om forsikringsformidling (Lovforslag nr.
L 8) Lovforslaget har til formål at gennemføre dele af forsikringsdistributionsdirektivet, herunder særligt med det sigte at øge forbrugerbeskyttelsen på forsikringsområdet.
Direktivet skal sikre forbrugerne den samme beskyttelse, uanset om de køber forsikringer direkte fra forsikringsselskabet, fra en agent eller fra en virksomhed, der formidler forsikringer.
 Direktivet moderniserer den gældende EU-regulering og harmoniserer nationale bestemmelser om forsikrings- og genforsikringsdistribution, så alle forbrugere i EU kan nyde samme grundlæggende beskyttelse på området.
 Direktivet fastsætter et højt forbrugerbeskyttelsesniveau og stiller krav om, at virksomhederne skal tage hensyn til kundernes interesser og behov, fra de udvikler nye forsikringsprodukter og frem til det tidspunkt, hvor en skade opstår og skal behandles.
 Disse forbrugerbeskyttende foranstaltninger går igen i selve lovforslaget, som erstatter den tidligere lov om forsikringsformidling fra 2013.
Lovforslaget vil således bl.a. sikre en øget forbrugerbeskyttelse på området inden for distribution af forsikringer ved, at flere aktører på markedet skal have tilladelse og være underlagt tilsyn af Finanstilsynet.
Der vil derfor blive stillet større krav til de enkelte aktører, som fremover skal opfylde tilladelseskravene.
Samtidig skal lovforslaget sikre ligestilling mellem alle distributionskanaler.
Det sker ved at lade alle led i distributionen af en forsikring efterleve de samme regler, og derved sikres den samme beskyttelse af forbrugerne.
Alle forsikringsformidlere skal i øvrigt lave en krav- og behovsanalyse af deres kunder, så kunderne kun får tilbudt produkter, der er i overensstemmelse med deres krav og behov, og derfor vil være konkret egnede til den enkelte kunde.
Det skal medvirke til at sikre, at forbrugerne opnår samme information og beskyttelse uanset, hvem de køber deres forsikringer gennem.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
