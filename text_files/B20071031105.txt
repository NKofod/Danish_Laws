Bekendtgørelse om forbud mod samling af kaniner i Region Hovedstaden og Region Sjælland I medfør af § 30, stk. 1 og 3, og § 70, stk. 3 og 5, i lov nr. 432 af 9. juni 2004 om hold af dyr, som ændret ved lov nr. 105 af 20. februar 2006, og kongelig anordning nr. 141 af 3. marts 2006 om at visse bekendtgørelser udstedt af ministeren for familie- og forbrugeranliggender vedrørende udbrud af smitsomme dyresygdomme ikke optages i Lovtidende § 1 og § 2, fastsættes følgende:
 § 1. Bestemmelserne i denne bekendtgørelse supplerer bekendtgørelse om myxomatose hos kaniner.
 § 2. I denne bekendtgørelse forstås ved:
 1) Samling: Afholdelse af udstillinger, konkurrencer, skuer og andre steder, hvor kaniner samles.
 § 3. En hver samling af kaniner i Region Hovedstaden og Region Sjælland er forbudt.
 Stk. 2. Kaniner må ikke føres fra Region Hovedstaden og Region Sjælland til andre landsdele.
 § 4. Med bøde straffes den, der overtræder § 3.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået forsætligt eller groft uagtsomt, og hvis der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 25. september 2007.
