 I henhold til § 17, stk. 3 og 4, i lov om gymnasiet m.v., jf.  

 lovbekendtgørelse nr. 531 af 23. juni 1993, og § 29, stk. 3, 4, 5 og 6, i lov  

 om kursus til højere forberedelseseksamen og om studieforberedende  

 enkeltfagsundervisning for voksne, jf. lovbekendtgørelse nr. 532 af 23. juni  

 1993, fastsættes:
 § 1.  Amtsrådet, henholdsvis Københavns og  

 Frederiksberg kommuner, afholder udgifterne til undervisningsmidler på de  

 offentlige gymnasieskoler, studenterkurser og kurser til højere  

 forberedelseseksamen, jf. dog § 5.
 Stk. 2.  Amtsrådet, henholdsvis Københavns og  

 Frederiksberg kommuner, kan dog bestemme, at elever/kursister ved de i stk. 1  

 nævnte skoler og kurser selv i begrænset omfang anskaffer en del af  

 undervisningsmidlerne.
 Stk. 3.  Rektor/forstander træffer efter drøftelser med  

 eleverne/kursisterne beslutning om, hvilke undervisningsmidler, jf. stk. 2,  

 eleverne/kursisterne selv skal anskaffe.
 § 2.  Undervisningsmidler, som eleverne/kursisterne  

 selv har afholdt udgifterne til, forbliver deres ejendom.
 § 3.  Amtsrådet, henholdsvis Københavns og  

 Frederiksberg kommuner, opkræver et gebyr pr. deltager pr. fag i  

 studieforberedende enkeltfagsundervisning.
Stk. 2.  Gebyret udgør for det første fag, deltagerne  

 optages på, 200 kr., og for hvert af de efterfølgende fag 100 kr.
Gebyret  

 betales i forbindelse med optagelsen.
Stk. 3.  En deltager, der har betalt gebyr for  

 deltagelse på almen voksenuddannelse, fritages for gebyr ved deltagelse i eet  

 enkeltfag i henhold til lov om kursus til højere forberedelseseksamen og om  

 studieforberedende enkeltfagsundervisning for voksne.
For deltagelse i  

 enkeltfag i henhold til loven herudover betales et gebyr på 100 kr. pr. fag.
 § 4.  Det gebyr, der er nævnt i § 3, opkræves også af  

 studerende, som tilmelder sig eksamen uden at have fulgt undervisningen  

 (selvstuderende).
 Stk. 2.  Gebyret betales ved tilmeldingen til eksamen.
 § 5.  Bekendtgørelsen finder tilsvarende anvendelse  

 for statslige skoler og kurser og for skoler og kurser med 100 pct.  

 statstilskud, idet Undervisningsministeriet træder i amtsrådets sted.
 Stk. 2.  §§ 3 og 4 finder tilsvarende anvendelse på  

 andre uddannelsesinstitutioner, som tilbyder undervisning og eksamen i  

 henhold til lov om kursus til højere forberedelseseksamen og om  

 studieforberedende enkeltfagsundervisning for voksne, medmindre der er betalt  

 gebyr eller depositum i henhold til andre regler.
 § 6.  Bekendtgørelsen træder i kraft den 1. august  

 1994. Samtidig ophæves bekendtgørelse nr. 802 af 27. november 1990 om  

 elevers/kursisters betaling for visse undervisningsmidler i gymnasiet, på  

 studenterkursus og på kursus til højere forberedelseseksamen, samt om gebyr  

 ved studieforberedende enkeltfagsundervisning for voksne og ved tilmelding  

 til prøve som selvstuderende.
