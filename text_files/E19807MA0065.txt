 Ministeriet for skatter og afgifter har truffet afgørelse om, at afgiften  

 ved etablering af halmfyringsanlæg, biogasanlæg og varmegenindvindingsanlæg i  

 momsregistrerede landbrugsvirksomheder mv. indtil videre kan opgøres efter  

 følgende regler:
 Hvis anlægget er installeret i (eller i tilknytning til) en driftsbygning,  

 og en del af varmen anvendes erhvervsmæssigt, har virksomheden fuld  

 fradragsret.
 Der er ligeledes fuld fradragsret, hvis anlægget er installeret i (eller i  

 tilknytning til) en privatbolig, og mere end halvdelen af den producerede  

 varme anvendes erhvervsmæssigt.
Derimod er der ingen fradragsret, såfremt anlægget er placeret i en  

 driftsbygning, og ingen del af den producerede varme anvendes  

 erhvervsmæssigt.
Tilsvarende gælder, såfremt anlægget er installeret i en  

 privatbolig eller i en til formålet særskilt opført bygning, og under  

 halvdelen af varmen anvendes erhvervsmæssigt.
 Såfremt anvendelsen af anlægget ændres, således at ovenstående betingelser  

 for fuld fradragsret ikke længere er opfyldt, kan der indtil videre ses bort  

 fra regulering efter bekendtgørelsen om regulering af indgående afgift for  

 investeringsgoder i tilfælde, hvor den ændrede anvendelse alene vedrører et  

 enkelt regnskabsår.
 De nævnte regler gælder alene selve anlægget, idet der ikke vil være  

 fradragsret vedrørende anlæg af f.eks. rørledninger til og i indehaverens  

 eller personalets bolig, medens der omvendt vil være fuld fradragsret  

 vedrørende tilsvarende udgifter, der alene vedrører energiforsyning til  

 driftsbygninger.
 Opgørelsen af fradragsret for indgående afgift vedrørende drift af de  

 omhandlede anlæg foretages uanset anlæggets placering - på grundlag af  

 forholdet mellem den erhvervsmæssige og den private anvendelse af det  

 pågældende anlæg, jf. § 2, stk. 1, i bekendtgørelsen om delvis fradragsret  

 for merværdiafgift.
 Normalt vil fradragsretten kunne opgøres på grundlag af den fordeling, som  

 ligningsmyndighederne lægger til grund for opgørelsen af den skattemæssige  

 fradragsret for driftsudgifterne.
 Reglerne om fradragsret mv. ved etablering af halmfyrings-, biogas- og  

 varmegenindvindingsanlæg vil kunne bringes i anvendelse på anlæg, der er  

 installeret i 1980 og senere.
 For så vidt angår andre mere traditionelle fyringsanlæg (olie, træ o lign)  

 gælder lovens almindelige regler vedrørende fradrag for indgående afgift.
 Se også Dep.773 og Dep.819.
