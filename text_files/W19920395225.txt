 Et medlem opsagde sit arbejde som social- og sundhedshjælperelev til  

 fratræden den 31. december 1991.
 Ankenævnet tiltrådte Direktoratet for Arbejdsløshedsforsikringens  

 afgørelse, hvorefter medlemmet skulle tildeles 5 ugers karantæne på grund af  

 selvforskyldt ledighed.
Direktoratet lagde ved afgørelsen vægt på, at social- og  

 sundhedsuddannelsen i relation til arbejdsløshedsforsikringsloven betragtedes  

 som arbejde, og henviste til, at spørgsmålet om, hvorvidt social- og  

 sundhedsuddannelserne skulle betragtes som arbejde i relation til  

 arbejdsløshedsforsikringsloven, tidligere havde været behandlet i ankenævnet  

 i forbindelse med spørgsmålet om optagelse i en arbejdsløshedskasse på  

 baggrund af lønmodtagerarbejde.
Nævnet havde den 10. juli 1992 truffet  

 afgørelse om, at en ansøgning om optagelse i en arbejdsløshedskasse på  

 grundlag af praktikperioderne som social- og sundhedshjælperelev kunne  

 imødekommes, idet nævnet havde lagt vægt på, at den pågældende modtog løn  

 under ansættelsen, og at ansættelsesforholdet var omfattet af en  

 overenskomst.
Et medlem havde siden den 15. april 1991 været social- og  

 sundhedshjælperelev.
Hun sagde op til fratræden den 31. december 1991 med den  

 begrundelse, at det ikke var den rigtige uddannelse for hende.
 Arbejdsløshedskassen fandt, at medlemmets arbejdsophør ikke var  

 fyldestgørende begrundet, hvorfor hun blev tildelt 5 ugers karantæne fra den  

 1. januar 1992.
 Medlemmet anførte, at hun efter egen opsigelse var fratrådt sin stilling  

 som pædagogmedhjælper den 14. april 1991. Medlemmet havde regnet med, at hun,  

 da hun forlod uddannelsen som social- og sundhedshjælperelev, ville kunne få  

 dagpenge som ved enhver anden uddannelse, indtil hun fandt andet arbejde.
 Direktoratet fandt, at medlemmet måtte anses for at være selvforskyldt  

 ledig ved sit ophør som social- og sundhedshjælperelev den 31. december 1991.  

 Hun kunne derfor ikke få dagpenge i perioden fra den 1. januar til den 4.  

 februar 1992. Direktoratet lagde vægt på, at social- og sundhedsuddannelsen i  

 relation til arbejdsløshedsforsikringsloven betragtedes som arbejde, og at  

 medlemmet ikke i arbejdsløshedsforsikringslovens forstand havde haft en  

 fyldestgørende grund til at opsige arbejdet som social- og  

 sundhedshjælperelev.
Direktoratet bemærkede, at spørgsmålet om, hvorvidt social- og  

 sundhedsuddannelserne skulle betragtes som arbejde i relation til  

 arbejdsløshedsforsikringsloven, havde været behandlet i nævnet i forbindelse  

 med spørgsmålet om optagelse på baggrund af lønmodtagerarbejde.
Nævnet traf  

 den 10. juli 1992 afgørelse om, at den pågældende kunne optages i en  

 arbejdsløshedskasse på baggrund af praktikperioderne som social- og  

 sundhedshjælperelev.
 Ankenævnet havde ved afgørelsen blandt andet lagt vægt på, at den  

 pågældende modtog løn under ansættelsen som social- og sundhedshjælperelev,  

 og lagde til grund, at ansættelsesforholdet var omfattet af en overenskomst.  

 Nævnet lagde endvidere til grund, at samtlige betingelser for at anse en  

 beskæftigelse for lønmodtagerarbejde var opfyldt.
I klagen til ankenævnet anførte medlemmet, at der for hendes vedkommende  

 havde været tale om et ønske om videreuddannelse og ikke et ønske om arbejde  

 som hjemmehjælper, hvorfor hun havde accepteret en indtægtsreduktion.
Såfremt  

 hun havde vidst, at uddannelsen blev betragtet som arbejde, havde hun ikke  

 påbegyndt den.
Når medlemmet ikke havde betragtet det som andet end uddannelse, skyldtes  

 det, at der i samtlige papirer, hun havde modtaget fra skolen og kommunen,  

 udelukkende refereredes til uddannelse.
Indbetaling af depositum skete til  

 Undervisningsministeriet.
Der blev udstedt studiekort.
Nedsat kontingent til  

 forbundet blev kun givet ved uddannelse.
Flere af hendes medstuderende var i  

 uddannelsestilbud, modtog uddannelsesydelse eller modtog støtte i henhold til  

 bistandslovens § 43. I praktikperioderne blev der ikke udbetalt aften-, nat-  

 og helligdagsbetaling/tillæg.
Lønniveauet gjorde det klart for medlemmet, at  

 der var tale om uddannelse.
Endvidere forelå der ingen overenskomst, da hun  

 påbegyndte uddannelsen.
Medlemmet havde i det hele ingen forudsætninger haft  

 for at betragte det som andet end uddannelse.
Medlemmet bemærkede i øvrigt, at hun ville få udbetalt brutto 5.200 kr. i  

 arbejdsløshedsdagpenge, svarende til 90 % af elevlønnen.
Ved studiestarten  

 havde hun været berettiget til maksimumbeløbet på 10.800 kr.
 Ved sagens oversendelse til ankenævnet bemærkede direktoratet, at det var  

 direktoratets opfattelse, at spørgsmålet om, hvorvidt social- og  

 sundhedsuddannelsen skulle betragtes som arbejde i relation til  

 arbejdsløshedsforsikringsloven, skulle behandles ens med hensyn til optagelse  

 og arbejdsophør.
 Ankenævnet tiltrådte Direktoratet for Arbejdsløshedsforsikringens  

 afgørelse med den givne begrundelse.
 Offentliggjort i Meddelelser fra DFA nr. 11/93.
