Køb af rengøringsmaskine af mærket kirby ved dørsalg. trods læselig  

 oplysning om fortrydelsesret på bagsiden af det originale eksemplar af  

 slutsedlen, fandt nævnet ikke, at dette var et tilstrækkeligt bevis for, at  

 klager var blevet oplyst om fortrydelsesret i forbindelse med aftalens  

 indgåelse.
Der forløb imidlertid 5 måneder fra købets indgåelse til køber  

 reklamerede første gang, hvorfor nævnet fandt, at dette var en passivitet der  

 medførte, at køber havde fortabt sin ret til at gøre ugyldighedsindsigelsen  

 gældende.
Køber og købers søn led af astma, hvorfor nævnet trods sælgers  

 benægtelse valgte at lægge køberens oplysning til grund, om at sælger havde  

 anprist maskinens egenskaber og velegnethed overfor allergikere.
Støvsugeren  

 var derfor behæftet med en væsentlig mangel, der berettigede klager til at  

 hæve handelen.
Statueret hæftelse på grund af de af grossistfirmaet  

 udleverede slutsedler med grossistfirmaets navn og logo angivet ved et  

 tydeligt fortryk.
 Under et besøg i sit hjem købte en forbruger en rengøringsmaskine af  

 mærket kirby.
Oplysninger om fortrydelsesret blev oplyst køber derved, at der på  

 bagsiden af det originale eksemplar af slutsedlen var fortrykt oplysninger om  

 fortrydelsesret med tryksværte der er nogenlunde læselig. desuagtet fandt  

 nævnet, at dette ikke i sig selv var et fornødent bevis for, en køber var  

 blevet gjort opmærksom på både fortrydelsesret og på oplysninger angivet på  

 slutsedlens bagside allerede ved købets indgåelse.
Slutsedlens forside  

 indeholdt i øvrigt ikke en henvisning til bagsiden, ligesom at køber bestred,  

 at være blevet orienteret om fortrydelsesretten, hvorfor nævnet ikke fandt  

 det godtgjort at køber ved aftalens indgåelse på tilstrækkelig tydelig måde  

 havde fået de oplysninger som hun var berettiget til efter  

 forbrugeraftalelovens § 7. Hertil kom, at der ikke var angivet hvortil  

 meddelelse om fortrydelse skulle sendes.
Nævnet fandt derfor, at aftalen ikke  

 var bindende for klager.
Nævnet fandt imidlertid at da bagsidens tekst trods  

 alt havde været læselig ligesom at klager forholdt sig passiv idet hun først  

 reklamerede overfor sælger ca. 5 måneder efter købets indgåelse havde hun i  

 den mellemliggende periode fortabt sin ret til at gøre ugyldighedsindsigelsen  

 gældende overfor sælger.
Køberen og dennes søn led i følge det oplyste af astma og nævnet valgte  

 trods sælgers benægtelse at lægge til grund, at sælger ved købets indgåelse  

 fremhævede at rengøringsmaskinen havde egenskaber der skulle kunne bedre  

 indeklimaet blandt andet en ganske særlig sugeevne.
Nævnet lagde endvidere  

 til grund, at køber havde lagt vægt på en forbedring af indeklimaet på grund  

 af maskinens specielle sugeevne, og i mangel af denne effektive sugeevne  

 fandt nævnet, at støvsugeren var behæftet med en væsentlig mangel der  

 berettigede køber til at kræve at handelen den blev hævet.
Købsaftalen var imidlertid indgået på en slutseddel som var fortrykt  

 firmaets logo og navn og adresse på iøjnefaldende måde.
Det firma, hvis navn  

 fremtrådte på kontrakten hævdede, at det var den pågældende dørsælger  

 personligt, der var aftalepart.
Nævnet fandt, at firmaet ved at udstyre de  

 personer, der foretog dørsalget, med sådanne slutsedler, havde skabt en  

 legitimation for de enkelte sælgere til at forpligte firmaet i det omfang en  

 køber er i god tro om at aftalen er indgået med firmaet.
Det forhold, at  

 dørsælgeren havde påført sit navn, adresse og telefonnummer indebar ikke, at  

 køberen burde have indset, at aftalen ikke var indgået med firmaet, men med  

 dørsælgeren personligt.
 Forbrugeren kunne derfor kræve købesummen tilbage fra firmaet.
 (* 1) Afgørelsen er gengivet i forbrugerstyrelsens juridiske årbog 1993,  

 side . . .
