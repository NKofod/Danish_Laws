K klagede over, at en af virksomhedens medarbejdere var  

 citeret forkert i bladet og krævede et genmæle.  

 Pressenævnet udtalte, at flere af de udtalelser, som medarbejderen var  

 citeret for, ikke indeholdte sådanne oplysninger af faktisk karakter,  

 som omhandlet i medieansvarslovens § 36, idet der var tale om kommentarer og  

 vurderinger.
Hertil kom, at den oplysning af faktisk karakter, som klageren  

 ønskede at komme med i genmælet, ikke var i strid med  

 medarbejderens udtalelse.
Kendelse fra Pressenævnet i sag nr.  

 27/2000 Kongskilde Industries A/S har ved administrerende  

 direktør  Per  Michelsen klaget til Pressenævnet over, at bladet  

 Økologisk Jordbrug har afvist at bringe et genmæle i anledning  

 af en artikel i bladet den 28. januar 2000.
 Det fremgår bl.a. af artiklen i Økologisk  

 Jordbrug fra den 28. januar 2000 med overskriften "Ny teknologi til marken  

 fik årets Agromek-pris", at:
 "Det lille, danske firma Eco-Dan fik en enestående  

 debut på Agromek 2000. Den nystartede virksomhed deltog i sidste uge  

 for første gang som udstiller på Agromek, så det må  

 betegnes som en ubetinget succes, da Eco-Dan på messens  

 åbningsdag tirsdag i sidste uge blev belønnet med Agromek-prisen  

 2000 for produkter til markbrug.
Thorkil  Dahlgreen og hans kollegaer i Eco-Dan har  

 udviklet et styresystem, som ved hjælp af digitale videokameraer og  

 computerteknologi med stor præcision kan styre radrensere og andre  

 markredskaber til rækkeafgrøder.
Det såkaldte ATC-system  

 er bygget ind i en styreramme, der kobles ind mellem redskaberne og  

 traktoren.
Allerede inden Agromek havde systemet vakt opsigt blandt  

 danske og udenlandske maskinproducenter.
Det danske firma Kongskilde  

 Maskinfabrik A/S er blandt de virksomheder, der producerer radrensere, og som  

 har en oplagt interesse i den nye teknologi.
- Jeg skal gerne indrømme, at vi er imponeret over  

 Eco-Dans arbejde, sagde salgsdirektør  Henning  G.  Sørensen,  

 da Økologisk Jordbrug mødte ham på Kongskildes  

 udstillingsplads på Agromek.
Han erkender også, at maskinbranchen  

 har sovet i timen, når det gælder ny teknik til mekanisk  

 ukrudtsbekæmpelse og rækkedyrkning.
 - Det er nok kendetegnende, at det er folk uden for  

 branchen, som kommer med den her nyhed, vurderer han.
Kongskilde har ikke planer om selv at udvikle et  

 videobaseret styresystem, men virksomheden ser en mulighed i at samarbejde  

 med Eco-Dan, så deres system kan bruges på Kongskildes  

 radrensere." Ved skrivelse af 17. februar 2000 anmodede klageren bladet  

 om at trykke følgende genmæle:
"I en artikel om ny teknologi til præcisionsstyring  

 af markredskaber, der er bragt i Økologisk Jordbrug den 28. januar  

 2000, citeres  Henning  G.  Sørensen fra Kongskilde for udtalelser om,  

 at maskinbranchen har sovet i timen, når det gælder ny teknik til  

 ukrudtsbekæmpelse og rækkedyrkning.
Desuden er  Henning  G.  

  Sørensen citeret for, at det nok er kendetegnende, at det er folk  

 uden for branchen, der kommer med den her nyhed, og at Kongskilde ikke har  

 planer om selv at udvikle et videobaseret styresystem.
 Over for disse oplysninger meddeles det, at  Henning  G.  

  Sørensen ikke er fremkommet med sådanne udtalelser.
Kongskilde er derimod engageret i udvikling af  

 elektroniske styresystemer til rækkerensere.
I 1995 blev et  

 sådant system fra Kongskilde offentligt vist tre steder i Danmark i  

 samarbejde med Alstedgård, og Kongskilde har løbende projekter  

 med nye styresystemer under udvikling.
Administrerende direktør  Per  Michelsen,  

 Kongskilde Industries A/S." Klageren har anført, at  Henning  G.  

  Sørensen, der er ansat hos klageren, ikke er citeret korrekt i  

 artiklen, og at artiklen er meget uheldig for klagerens omdømme, da  

 den udtrykker en fuldstændig anden holdning og politik, end den man  

 arbejder efter.
Journalisten fra bladet var på besøg på  

 udstillingen Agromek den 20. januar 2000, hvor han havde en stående  

 snak med  Henning  G.  Sørensen  om rækkerensere.
Journalisten  

 havde meget travlt, han tog ikke noter under samtalen, og han afviste at  

 modtage klagerens pressemateriale.
Under samtalen med journalisten gav  

  Henning  G.  Sørensen derimod udtryk for følgende:
"Plantepleje   herunder mekanisk ukrudtsbekæmpelse  

 er et af Kongskildes hovedområder inden for redskaber til  

 jordbehandling.
Kongskilde har i den forbindelse i flere år arbejdet  

 med et elektronisk styresystem til radrensere.
Et system, der blev offentligt  

 vist tre steder i Danmark i 1995 i samarbejde med Fondet for forsøg  

 med sukkerroedyrkning, Alstedgård.
Kongskildes system fra 1995 havde da  

 igennem flere år bl.a. været anvendt i udlandet til bomuld og  

 sojabønner.
På det tidspunkt (1995) var markedet totalt 38  

 solgte radrensere i Danmark.
Det var ikke tilstrækkeligt til at  

 bære den nødvendige produktudvikling af styresystemet til danske  

 forhold.
Først efter vedtagelsen af vandmiljøplan II er  

 interessen for radrensere så stor, at det er realistisk at udvikle  

 elektroniske styresystemer.
Med den aktuelle udvikling i brugen af rækkerensere  

 har Kongskilde fokus på udvikling af elektroniske styresystemer." Klageren har tillige anført, at det er korrekt, at  

 de citerede udtalelser ikke er voldsomt kontroversielle, hvis de havde  

 været bragt som bladets mening, men når de bringes som udtalelser  

 fra en af klagerens medarbejdere, er de uheldige for klagerens  

 omdømme, da de udtrykker en anden politik, end den man arbejder  

 efter.
 Klageren har endelig anført, at det forekommer  

 modstridende, når bladet på den ene side anfører, at man  

 aldrig har betvivlet, at klageren i flere år har arbejdet med et  

 elektronisk styresystem til radrensere, og at man på den anden side  

 fastholder, at  Henning  G.  Sørensen skulle have sagt, at  

 maskinbranchen har sovet i timen, når det gælder ny teknik til  

 mekanisk ukrudtsbekæmpelse og rækkedyrkning.
 Indklagede har ved brev af 1. marts 2000 afvist at bringe  

 klagerens genmæle, idet man fastholder, at klagerens medarbejder  

  Henning  G.  Sørensen er citeret korrekt i artiklen.
 Indklagede har endvidere anført, at  Henning  G.  

  Sørensen i artiklen alene er citeret for følgende to  

 udtalelser:
"Jeg skal gerne indrømme, at vi er imponeret over  

 Eco-Dans arbejde", og "Det er nok kendetegnende, at det er folk udenfor  

 branchen, der kommer med den her nyhed." Endvidere erkender  Henning  G.  Sørensen i  

 artiklen, at maskinbranchen har sovet i timen, når det gælder den  

 nye teknik til mekanisk ukrudtsbekæmpelse og rækkedyrkning.
At disse relativt uskyldige citerede udtalelser skulle  

 være så skadelige for klagerens omdømme, har indklagede  

 svært ved at tro på.
Endvidere er erkendelsen af, at  

 maskinbranchen har sovet i timen vedrørende spørgsmålet  

 om mekanisk ukrudtsbekæmpelse ikke særlig kontroversiel, idet  

 artiklen netop omhandler det forhold, at et lille ukendt firma har vundet  

 årets Agromek-pris for at komme før de store etablerede  

 virksomheder som eksempelvis klageren med ny videobaseret teknologi til  

 præcisionsstyring af markedsredskaber.
 Indklagede har tillige anført, at baggrunden for at  

 journalisten afviste at modtage klagerens pressemateriale var, at han havde  

 det i forvejen, samt at journalisten umiddelbart efter samtalen med  Henning  

  G.  Sørensen fandt et egnet sted, hvor han kunne sidde ned og skrive  

 et referat af samtalen.
 Indklagede har herudover anført, at man ikke  

 betvivler, at klageren i flere år har arbejdet med et elektronisk  

 styresystem til radrensere, men at dette ikke var emnet for den  

 pågældende artikel.
 Indklagede har endelig anført, at bladet gerne vil  

 skrive om klagerens konkrete planer om at udvikle nye styresystemer til  

 radrensning og anden jordbearbejdning, når der foreligger nye  

 oplysninger herom.
 I sagens behandling har følgende  

 nævnsmedlemmer deltaget: Per Sørensen, Finn Rowold, Tage Clausen  

 og Ole Askvig.
 Pressenævnet udtaler:
 Pressenævnet har ikke mulighed for at foretage en  

 bevismæssig vurdering af, hvad  Henning  G.  Sørensen  har  

 udtalt til journalisten, og  Henning  G.  Sørensen har ikke selv  

 udtalt sig i anledning af klagen.
Flere af de udtalelser, som  Henning  G.  Sørensen  

 er citeret for i artiklen, indeholder ikke sådanne oplysninger af  

 faktisk karakter som omhandlet i medieansvarslovens § 36, men er alene  

  Henning  G.  Sørensens kommentar til og vurdering af, at Eco-Dan er  

 blevet belønnet med Agromek-prisen 2000. Hertil kommer, at den  

 oplysning af faktisk karakter, som klager ønsker at komme med i  

 genmælet, ikke for Pressenævnet fremstår som værende  

 i strid med den oplysning om et videobaseret søgesystem, som  Henning  

  G.  Sørensen er gengivet for.
Pressenævnet finder derfor ikke,  

 at klageren har krav på at få bragt et genmæle.
