 Under henvisning til min skrivelse af 21. januar 1980 vedrørende politiets  

 mulighed for at nægte interviews med varetægtsarrestanter, jfr. pkt. 2 på  

 dagsordenen for seneste statsadvokatmøde, skal jeg henlede opmærksomheden på,  

 at Højesteret den 13. marts 1980 har stadfæstet en af politimesteren i  

 Hillerød truffet afgørelse om afslag på en anmodning fra en journalist om  

 tilladelse til at besøge en varetægtsarrestant.
Den pågældende arrestant ver ved Østre Landsrets dom af 5. november 1979  

 idømt fængsel i 6 år for bl.a. forsøg på spionage.
Dommen var anket til  

 Højesteret, der havde bestemt, at han skulle forblive varetægtsfængselet  

 under anken i medfør af retsplejelovens § 762, stk. 1, nr. 1 og stk. 2.
 I min argumentation over for Højesteret gjorde jeg følgende gældende:
»Retsplejelovens § 770 indeholder den almindelige regel om behandling  

 af varetægtsarrestanter.
Herefter er arrestanten alene undergivet de  

 indskrænkninger, som er nødvendige af hensyn til sikring af  

 varetægtsfængslingens øjemed.
Besøgsadgangen reguleres specielt i § 771. Som udgangspunkt har  

 arrestanten adgang til besøg i det omfang besøgene er forenelige med  

 opretholdelse af orden og sikkerhed i varetægtsfængselet.
Politiet kan dog af  

 hensyn til varetægtsfængslingens øjemed modsætte sig besøg hos arrestanten  

 eller forlange at besøg finder sted under kontrol.
Direktoratet for Kriminalforsorgen har udfærdiget administrative  

 bestemmelser om adgangen til besøg i kriminalforsorgens anstalter.
I  

 cirkulære 163 af 13.9.1978 om offentlighedens adgang til kriminalforsorgens  

 anstalter og arresthuse bemyndiges institutionens leder til at tillade besøg  

 af repræsentanter for bl.a. dagspressen.
Ifølge cirkulærets § 4 kan  

 institutionens leder tillade interview med indsatte, men politiet kan efter §  

 5 af hensyn til efterforskningen modsætte sig samtale og interview med  

 varetægtsarrestanter.
Er fuldbyrdelsesordre meddelt, har den indsatte adgang  

 til at modtage besøg efter reglerne i cirkulære 140 af 25.6.1973, der bl.a. i  

 § 15 foreskriver, at der skal foreligge personlig tilknytning mellem den  

 indsatte og den besøgende.
Kun det første af disse regelsæt vedrører  

 varetægtsarrestanter.
Det er udstedt i medfør af Justitsministeriets  

 bekendtgørelse om fuldbyrdelse af frihedsstraf og om ophold i  

 varetægtsfængsel og normerer ikke varetægtsarrestanters retsstilling efter  

 retsplejelovens § 771 i henseende til besøgsadgangens forenelighed med  

 varetægtens øjemed.
 Det er min opfattelse, at en adgang til at modtage en journalist på besøg  

 med henblik på eller nærliggende udsigt til, at arrestanten herved får  

 lejlighed til at meddele sig til offentligheden gennem pressen, vil være i  

 strid med varetægtsfængslingens øjemed.
Hensynet til retshåndhævelsen har krævet, at tiltalte ikke er på fri fod.  

 De hensyn, som ligger bag denne varetægtsgrund, vil efter anklagemyndighedens  

 opfattelse blive groft tilsidesat, såfremt tiltalte får adgang til gennem  

 massemedierne, herunder i form af et avisinterview, at gøre rede for sagen  

 eller sine personlige forhold, eller til at ytre sig i øvrigt, og derigennem  

 forklare eller forherlige sin forbryderiske aktivitet.
En mulighed herfor vil  

 i en sag af denne karakter i øvrigt være i strid med de hensyn, der ligger  

 bag straffelovens § 136, stk. 2.
 Jeg nedlægger derfor påstand om, at retten stædfæster politimesterens  

 afgørelse af 21. februar 1980.
Det tilføjes, at der ikke er efterforskningsmæssige betænkeligheder ved at  

 tillade besøget.« Som indledningsvis nævnt fik anklagemyndigheden af Højesteret medhold i de  

 anførte synspunkter.
 Per Lindegaard.
 Samtlige statsadvokater.
