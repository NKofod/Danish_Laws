 Bekendtgørelse om telefonisk  

 indtastning af dagpengekort mv.
 I medfør af § 79, stk. 3, og § 91, stk. 8, i  

 lov om arbejdsløshedsforsikring m.v., jf. lovbekendtgørelse nr.  

 712 af 19. juli 2000, som senest ændret ved lov nr. 278 af 25. april  

 2001, fastsættes efter forhandling med Landsarbejdsrådet:
 § 1. Udbetaling af arbejdsløshedsdagpenge  

 mv. sker som hovedregel på grundlag af en erklæring på tro  

 og love, som medlemmet skal udfylde for hver udbetalingsperiode.
 § 2. Arbejdsdirektoratet kan dog tillade, at en  

 a-kasse kan udbetale arbejdsløshedsdagpenge mv. på grundlag af  

 telefonisk indtastede oplysninger fra medlemmet.
Stk. 2. Tilladelsen efter stk. 1 er betinget af, at  

 a-kassen opfylder bestemte administrative og tekniske vilkår.
Den kan  

 også gøres tidsbegrænset.
 § 3. Et medlem af en a-kasse, der har en  

 tilladelse efter § 2, kan vælge, om medlemmet vil udfylde en  

 erklæring på tro og love, eller om medlemmet vil indtaste  

 oplysningerne telefonisk.
 Stk. 2. A-kassen kan træffe afgørelse om, at et  

 medlem ikke kan afgive telefonisk indtastede oplysninger, men i stedet skal  

 udfylde en erklæring på tro og love som grundlag for udbetaling.  

 Det er en betingelse herfor, at a-kassen er i begrundet tvivl, om medlemmet  

 kan eller vil give korrekte oplysninger ved hjælp af telefonisk  

 indtastning.
§ 4. Det er en betingelse for at give tilladelse  

 efter § 2, at a-kassens statsautoriserede revisor  

 erklærer, 1)	at a-kassens telefonsystem til telefonisk indtastning er  

 sikkert, 2)	at a-kassens edb-system er tilpasset dette telefonsystem og har  

 tilstrækkelige sikkerhedsprocedurer, 3)	at a-kassens system til telefonisk indtastning i øvrigt  

 følger denne bekendtgørelses regler og vilkårene for  

 tilladelsen, og 4)	at a-kassens beskrivelser af de administrative rutiner  

 (forretningsgange) på dette område opfylder § 6 i  

 bekendtgørelsen om tilsynet med de statsanerkendte a-kassers  

 administration m.v.
 § 5. Telefonisk indtastede oplysninger skal  

 opbevares i 5 år efter afslutningen af det regnskabsår, hvor  

 materialet har dannet grundlag for udbetaling.
§ 6. Bekendtgørelsen træder i kraft  

 den 18. juni 2001.1) Stk. 2. Samtidig ophæves bekendtgørelse nr.  

 134 af 27. februar 1995 om udbetaling af arbejdsløshedsdagpenge mv.  

 på grundlag af telefonisk indtastede oplysninger.
