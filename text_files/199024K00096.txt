Nr BTL 96 Betænkning over Forslag til lov om ændring af lov om revisionen af statens  

 regnskaber m.m.   

 Nr L 96 1990-91, 2. samling Afgivet af Udvalget for Forretningsordenen Afgivet: 19910403 Udvalget har behandlet lovforslaget i nogle møder og har herunder navnlig søgt at klarlægge og vurdere lovforslagets virkninger i forhold til forvaltningsloven og offentlighedsloven.
Udvalget har herunder lagt vægt på, at offentlighedens og navnlig pressens retsstilling sikres på tilsvarende måde som i dag, og finder, at disse forhold bør være omtalt i lovens tekst.
 Det er endvidere fundet hensigtsmæssigt, at Rigsrevisionens arkivalier  

 fortsat afleveres til Rigsarkivet og følger de for den offentlige forvaltning  

 gældende arkivregler, det være sig den nugældende bekendtgørelse eller den  

 kommende lovgivning.
 På baggrund af ovennævnte har udvalget stillet ændringsforslag nr. 1,  

 hvortil der i øvrigt henvises.
Som anført i bemærkningerne til lovforslaget har en række ministerier  

 oplyst, at der er et behov for oprettelse af interne revisioner ved aftale  

 mellem de pågældende ministre og rigsrevisor i henhold til rigsrevisorlovens  

 § 9. Spørgsmålet om de økonomiske konsekvenser heraf skal gøres til genstand  

 for udredning af et sagkyndigt udvalg, som i bemærkningerne til lovforslaget  

 er forudsat nedsat efter lovforslagets vedtagelse.
Udvalget for  

 Forretningsordenen lægger herved vægt på, at det i alle forhold vedrørende  

 Rigsrevisionen og Folketinget er Udvalget for Forretningsordenen, der er den  

 bevilgende myndighed.
Udvalget forudsætter derfor, at det sagkyndige udvalgs  

 betænkning tilsendes dette, når betænkningen foreligger.
 Da lovforslaget ikke har kunnet færdigbehandles så betids, at det kunne  

 træde i kraft den 1. marts 1991, er der endvidere af udvalget stillet  

 ændringsforslag nr. 2 om at lade lovforslaget træde i kraft den 1. maj 1991.
 Herefter indstiller udvalget lovforslaget til vedtagelse med  

 de stillede ændringsforslag.
Ændringsforslag Af udvalget:
Til § 1 1) I nr. 3 ændres i indledningen ordene »ny  

 paragraf« til: »nye paragraffer«, og efter den foreslåede § 18  

 a indsættes:
»§ 18 b.
Udvalget for Forretningsordenen fastsætter efter  

 forelæggelse for statsrevisorerne almindelige bestemmelser for rigsrevisor  

 med hensyn til sådanne forhold, der for den offentlige forvaltning er  

 reguleret ved forvaltningsloven og lov om offentlighed i forvaltningen.
§ 18 c.
For Rigsrevisionens arkiver gælder reglerne om behandling  

 af den offentlige forvaltnings arkivalier.« Til § 2 2) Datoen »1. marts 1991« ændres til: »1. maj  

 1991«.
Bemærkninger Til nr. 1 Ad § 18 b Med Rigsrevisionens overførelse til Folketinget vil forvaltningsloven og  

 loven om offentlighed i forvaltningen ikke længere finde anvendelse på denne  

 institution.
Det er imidlertid udvalgets opfattelse, at der også efter  

 overførelsen til Folketinget bør gælde regler for Rigsrevisionen, der  

 tilgodeser samme hensyn som disse love.
En fortsat direkte anvendelse af  

 disse efter Rigsrevisionens overførelse er imidlertid ikke fundet  

 hensigtsmæssig, da de er formuleret med særligt henblik på  

 forvaltningsmyndigheder.
Således henlægger lovene f.eks. kompetencen til at  

 supplere eller fravige lovbestemmelserne til justitsministeren eller  

 »vedkommende minister«.
En del bestemmelser, specielt i  

 forvaltningsloven, vil endvidere være uden praktisk betydning for  

 Rigsrevisionen, hvis virksomhed er rettet mod offentlige myndigheder, jf. dog  

 eksempelvis personalesager.
En direkte anvendelse efter Rigsrevisionens  

 overførelse ville endvidere skabe behov for, at der blev taget særskilt  

 stilling til spørgsmålet, om det skulle være muligt at påklage rigsrevisors  

 afgørelser af forvaltningsretlig karakter, herunder spørgsmål om aktindsigt,  

 og i givet fald til hvem.
Da det endelig ud fra et principielt forfatningsretligt synspunkt må anses  

 for rigtigst, at reglerne for Folketinget og dets institutioner fastsættes af  

 Folketinget alene, foreslås det, at der i rigsrevisorloven indsættes en  

 bestemmelse om, at disse regler fastsættes af Udvalget for Forretningsordenen  

 efter forudgående forelæggelse for statsrevisorerne.
Dette vil sikre, at  

 reglerne kan udformes specielt med henblik på forholdene i Rigsrevisionen.  

 Endvidere vil de regler om adgang for offentligheden til skrivelser og  

 notater mellem rigsrevisor og statsrevisorerne, der hidtil har beroet på  

 aftale mellem disse, kunne indpasses i reglerne.
 Det forudsættes, at rigsrevisor snarest efter lovens vedtagelse udarbejder  

 udkast til sådanne regler, og at rigsrevisor, indtil sådanne specielle regler  

 er fastsat, fortsat følger forvaltningslovens og offentlighedslovens  

 almindelige principper.
Ad § 18 c De nugældende regler m.v. på arkivområdet består dels af love om  

 arkivernes institutionelle opbygning og dels af Kulturministeriets  

 bekendtgørelse om statsinstitutionernes arkiver og deres forhold til  

 Rigsarkivet og landsarkiverne (bekendtgørelse nr. 91 af 20. februar 1976).  

 Bekendtgørelsen indeholder regler om kassation, tilgængelighed og arkivernes  

 funktion i øvrigt.
Ifølge § 10, stk. 2, i bekendtgørelsen omfatter denne ikke  

 Folketinget, hvis arkivalier opbevares i Folketingets eget arkiv.
Dette  

 regelsæt forventes inden for en kortere tid afløst af en lov om offentlige  

 arkiver m.v., der forventes at skulle omfatte den offentlige forvaltning,  

 domstolene og rigsmyndighederne på Færøerne og i Grønland.
Med  

 Rigsrevisionens overførelse til Folketinget ville Rigsrevisionens arkivalier  

 således ikke være omfattet af de statslige arkivregler, men skulle opbevares  

 i Folketingets Arkiv, medmindre andet bestemmes.
 Da det imidlertid er fundet hensigtsmæssigt, at Rigsrevisionens arkivalier  

 fortsat afleveres til Rigsarkivet og følger de for den offentlige forvaltning  

 gældende arkivregler, det være sig den nugældende bekendtgørelse eller den  

 kommende lovgivning, stilles der ændringsforslag herom.
Til nr. 2 Da lovforslaget ikke har kunnet færdigbehandles inden den oprindeligt  

 foreslåede dato, foreslås det at ændre ikrafttrædelsesdatoen til den 1. maj  

 1991.
