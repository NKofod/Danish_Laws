 Landsskatteretskendelse af 8. april 2002 vedr. aktieindkomst  

 i bobeskatningsperioden.
 A klager for boperioden 1/1-98  11/4-99 over, at  

 skatteankenævnet har forhøjet boet med boskat på 25 % af grundbeløbet, 8.750  

 kr.
 Det fremgår af sagen, at B afgik ved døden den 11. april 1998.
Boet er skiftet privat.
Boets åbningsstatus, der er opgørelsen  

 over aktiver og passiver på dødsdagen, udviste en formue på 8.202.316 kr.,  

 hvoraf beholdningen af aktier og andelsbeviser udgjorde 2.113.518 kr.
Boet  

 blev  

 afsluttet den 11. april 1999, hvor boopgørelsen udviste en formue på  

 5.151.024  

 kr.
 Den af klageren indsendte selvangivelse for boperioden 1. januar  

 1998 til 11. april 1999 udviser en skattepligtig indkomst på 1.030.839 kr.,  

 hvoraf aktieavance for aktiebeholdninger ejet i mindre end 3 år er opgjort  

 til  

 517.363 kr.
 Positiv aktieindkomst over grundbeløbet, er i selvangivelsen  

 anført til 117.216 kr. og der er ikke beregnet skat af grundbeløbet på 35.000  

 kr.
 Skatteankenævnet har forhøjet boet med boskat på 25 % af 35.000  

 kr. eller 8.750 kr.
Skatteankenævnet har herved anført, at dødsboskatteloven skal  

 forstås således, at de første 35.000 kr. af boperiodens aktieavance skal  

 beskattes med 25 %, jf. dødsboskattelovens § 32, stk. 1. Denne del af  

 aktieavancen medregnes ikke i boets skattepligtige indkomst.
Af den del af  

 aktieavancen, der overstiger 35.000 kr., skal der beregnes 75 % som medregnes  

 i  

 boets skattepligtige indkomst, jf. dødsboskattelovens § 32, stk. 2. Af boets  

 skattepligtige indkomst betales herefter 50 % i dødsboskat.
 Klageren har påstået, at aktieindkomst under grundbeløbet ikke  

 beskattes når den samlede aktieindkomst overstiger samme beløb.
Til støtte herfor har klageren bl.a. anført, at  

 dødsboskatteloven § 32 omhandler to adskilte situationer, 1) aktieindkomsten overstiger ikke progressionsgrænsen og 2) aktieindkomsten overstiger progressionsgrænsen.
Hvis det  

 sidste er tilfældet, siger loven, at aktieindkomsten indgår i  

 bobeskatningsindkomsten med 75 % af det beløb, der ligger over grundbeløbet.  

 Den siger ikke, at der også skal betales skat af den del af aktieindkomsten,  

 der ligger under grundbeløbet.
Ifølge § 32, stk. 1 skal denne skat kun  

 betales  

 såfremt aktieindkomsten i bobeskatningsperioden ikke overstiger grundbeløbet.
 Landsskatteretten skal  

 udtale:
 Dødsboskat af aktieindkomst opgøres efter reglerne i  

 personskattelovens § 4 a og beskattes særskilt efter reglerne i  

 dødsboskattelovens § 32.
Reglen om beskatning af aktieindkomst i dødsboskattelovens § 32  

 skal forstås således, at aktieindkomsten opdeles i indkomst, der ligger under  

 grundbeløbet og indkomst, der ligger over grundbeløbet.
Aktieindkomst, der  

 ligger under grundbeløbet, beskattes med 25 % og medtages ikke i  

 boindkomsten,  

 mens aktieindkomst, der ligger over grundbeløbet, medtages i boindkomsten med  

 75 %. Grundbeløbet er en grænse til brug for beregning af skatten og ikke et  

 bundfradrag.
 Den påklagede afgørelse stadfæstes derfor.
