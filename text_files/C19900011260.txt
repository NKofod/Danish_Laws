1. Indledning Ved Lov nr. 211 af 3. april 1990 er der med bistandslovens § 48 a indført  

 en nyordning, hvorefter forældre til alvorligt syge børn under 14 år kan  

 modtage en godtgørelse, hvis de i forbindelse med barnets sygdom nedsætter  

 deres arbejdstid.
 Godtgørelsen har til formål at give forældre bedre muligheder for at  

 nedsætte eller ophøre med deres arbejde, mens barnet er sygt.
Godtgørelsen giver ikke ret til orlov fra arbejdsgiveren.
Det vil derfor  

 bero på en individuel eller kollektiv aftale, om arbejdstageren helt eller  

 delvis kan få fri fra sit arbejde.
 Godtgørelsen kan ydes til moderen og/eller faderen, og den svarer til de  

 sygedagpenge, som modtageren ville være berettiget til i tilfælde af egen  

 sygdom.
I de fleste tilfælde er det en betingelse, at barnets sygdom skønnes at  

 vare i 25 dage eller mere.
Hvis modtageren er enlig og berettiget til  

 ordinært børnetilskud, jf. § 2, nr. 1 eller nr. 2, i lov om børnetilskud og  

 forskudsvis udbetaling af børnebidrag, kan der udbetales godtgørelse fra 1.  

 sygedag, hvis barnet er indlagt på hospital eller lignende  

 behandlingsinstitution.
 I det følgende skal der nærmere redegøres for nyordningen.
Som bilag 1 er medtaget Socialministeriets bekendtgørelse nr. 447 af 1.  

 juni 1990 om udbetaling af godtgørelse efter bistandslovens § 48 a.
Som bilag  

 2 er medtaget bestemmelsen i bistandslovens § 48 a.
2. Almindelige krav til sygeperioden Hovedbetingelsen er, at barnet er under 14 år, og at barnet er alvorligt  

 sygt, hvilket vil sige, at barnet har behov for behandling og pleje på et  

 hospital eller lign.
 behandlingsinstitution i 25 dage eller mere.
 Hvis det skønnes lægeligt forsvarligt, at barnet under sygdomsforløbet  

 helt eller delvis behandles og plejes i hjemmet, kan der også ydes  

 godtgørelse, forudsat at der er tale om sammenhængende sygeperioder på 25  

 dage eller mere.
 Når der fra hospitalet eller den behandlingsansvarlige læge foreligger en  

 lægeerklæring, hvoraf det fremgår, at det skønnes, at sygdommen vil kræve  

 behandling og pleje i 25 dage eller mere, kan der ydes godtgørelse fra  

 sygdomsperiodens start.
 Der henvises til § 1 i bekendtgørelse nr. 447 af 1. juni 1990 om  

 udbetaling af godtgørelse efter bistandslovens § 48 a.
3. Særlige lempelige betingelser, når barnet er  

 indlagt på hospital, og barnet lever sammen med en af sine forældre, der er  

 enlig Ved enlige forstås i denne forbindelse forældre, der er berettiget til  

 ordinært børnetilskud efter § 2, nr. 1 eller nr. 2, i lov om børnetilskud og  

 forskudsvis udbetaling af børnebidrag.
 Der stilles ikke krav om en vis længde af sygeperioden, såfremt børn af  

 enlige forældre er indlagt på hospital eller lignende behandlingsinstitution.
 Opholder barnet sig i hjemmet under sygdommen, skal de krav til  

 sygeperiodens længde, som er nævnt under pkt. 2, være opfyldt, for at der kan  

 ydes godtgørelse til en enlig far eller mor.
 Udbetaling af godtgørelse til den anden af forældrene forudsætter  

 ligeledes, at betingelserne under pkt. 2 er opfyldt.
4. Hvad betyder det, at der ikke er overensstemmelse  

 mellem skønnet over sygdommens forventede længde og dens faktiske forløb ? Det er iflg. pkt. 2 tilstrækkeligt, at der foreligger en lægeerklæring med  

 et skøn over, hvor længe sygdommen vil vare.
Hvis der udbetales godtgørelse på grundlag af et skøn over sygdommens  

 varighed, og det senere viser sig, at barnet bliver rask, inden der er  

 forløbet 25 dage, skal godtgørelsen ikke tilbagebetales.
Hvis der f.eks.  

 foreligger en lægeerklæring om et forventet sygdomsforløb på 30 dage, kan der  

 ydes godtgørelse fra 1. sygedag, såfremt de øvrige betingelser for at modtage  

 godtgørelsen er opfyldt.
Viser det sig f.eks. siden, at barnet bliver rask  

 efter 14 dage, skal den udbetalte godtgørelse for de 14 dage ikke  

 tilbagebetales.
Det følger af de almindelige betingelser, at der ikke kan  

 ydes godtgørelse, når barnet ikke længere er sygt.
Det kan også forekomme, at et forventet kortvarigt sygdomsforløb bliver  

 længere end ventet.
I disse tilfælde vil der gå nogen tid, inden det står  

 klart, at der er grundlag for at yde en godtgørelse.
Hvis en af forældrene på  

 grund af sygdommen har nedsat sin arbejdstid, kan der ydes godtgørelse regnet  

 fra sygdomsperiodens start.
5. Godtgørelsen ydes til barnets far eller mor, og der  

 kan pr. uge ikke ydes godtgørelse for mere end normal overenskomstmæssig  

 arbejdstid (p.t. 37,5 timer pr. uge) Den økonomiske godtgørelse ydes til barnets far og/eller mor, og den  

 kompenserer for et indtægtstab i forbindelse med nedsat arbejdstid i  

 forbindelse med barnets sygdom.
 Det er en forudsætning, at modtageren er berettiget til sygedagpenge, og  

 godtgørelsen svarer til de sygedagpenge, modtageren ville være berettiget  

 til, hvis pågældende selv var syg.
 Til barnets far og mor kan der samlet højst ydes en godtgørelse svarende  

 til normal overenskomstmæssig arbejdstid (p.t. 37,5 timer om ugen).
 Forældrene afgør selv, om og i givet fald hvorledes de vil udnytte denne  

 mulighed.
 Kan forældrene ikke blive enige om, hvorledes den samlede ret til  

 godtgørelse for ialt 37,5 timer pr. uge skal fordeles, gælder følgende:
Lever barnets forældre sammen, og har de fælles forældremyndighed over  

 barnet, har moderen ret til at få en godtgørelse, der svarer til de timer,  

 hun nedsætter sin arbejdstid.
En ikke udnyttet del kan benyttes af faderen.
 Har kun en af forældrene forældremyndigheden over barnet, skal  

 forældremyndighedens indehaver tilgodeses først.
Hvis barnets forældre ikke lever sammen, og de har fælles  

 forældremyndighed, skal den af forældrene, barnet opholder sig mest hos,  

 tilgodeses.
Kan dette ikke afgøres, har den af forældrene, som har samme  

 folkeregisteradresse som barnet, fortrinsret til godtgørelsen.
 Reglerne om fordeling af godtgørelsen mellem forældrene fremgår af § 3 i  

 bekendtgørelse nr. 447 af 1. juni 1990 om udbetaling af godtgørelse efter  

 bistandslovens § 48 a.
I ganske særlige tilfælde kan kommunalbestyrelsen beslutte, at det  

 almindelige loft på p.t. 37,5 timer pr. uge ikke skal gælde.
Som et eksempel  

 kan nævnes situationer, hvor barnets sygdom er så alvorlig, at det skønnes  

 rimeligt, at begge forældre kan være sammen med barnet.
I disse tilfælde kan  

 der ydes en godtgørelse, der beregnes for hver af forældrene svarende til den  

 nedsatte arbejdstid.
 Godtgørelsen kan dog ikke overstige de sygedagpenge, modtageren i tilfælde  

 af egen sygdom ville være berettiget til.
6. Modtageren skal have ret til sygedagpenge, og  

 godtgørelsen svarer til de sygedagpenge, modtageren ville være berettiget til  

 i tilfælde af egen sygdom Det er en forudsætning, at modtageren af godtgørelsen opfylder  

 beskæftigelseskravet i dagpengelovens § 4, stk. 1, nr. 1.
Reglerne i dagpengeloven om beregning af sygedagpenge gælder også i disse  

 tilfælde, jf. § 9 i dagpengeloven.
Derimod gælder dagpengelovens regler om  

 anmeldelse og dokumentation ikke, idet disse bestemmelser er knyttet til  

 modtagerens egen sygdom.
 For lønmodtagere beregnes godtgørelsen på grundlag af det antal timer,  

 forældrene nedsætter deres arbejdstid med, og den svarer til den timeindtægt,  

 som forældrene ville have været berettiget til under sygefraværet efter  

 dagpengeloven.
Selvstændige, der ikke har tilsluttet sig den frivillige forsikring, har  

 efter dagpengeloven ikke ret til sygedagpenge fra 1. sygedag.
Da dette ville  

 kunne afskære nogle selvstændige fra at kunne modtage godtgørelsen fra  

 barnets 1. sygedag, er det fastsat, at selvstændige - forudsat de øvrige  

 betingelser er opfyldt - vil kunne få udbetalt godtgørelse fra begyndelsen af  

 barnets sygeperiode.
 Det følger af de almindelige regler om sygedagpenge til selvstændige, at  

 disse skal nedsætte deres arbejdstid til mindst halvdelen for at være  

 berettiget til en godtgørelse.
7. Særligt om ophør af retten til godtgørelse Når betingelserne for at modtage ydelsen ikke er opfyldt, kan der ikke  

 udbetales godtgørelse.
Dette gælder f.eks., når barnet bliver rask, hvis  

 modtageren ikke længere har ret til at modtage sygedagpenge, når en enlig  

 forsørger, jf. pkt. 3, ikke længere er berettiget til ordinært børnetilskud  

 m.v.
 Endvidere kan der højst ydes godtgørelse i 52 uger inden for de  

 forudgående 18 kalendermåneder.
8. Administration af ordningen Pligten til at udbetale godtgørelse påhviler den kommune, som efter  

 reglerne i bistandslovens § 10, stk.3, anses for barnets opholdskommune.
 Barnets forældre skal ansøge kommunen om at få godtgørelsen udbetalt.  

 Ansøgeren skal give de oplysninger, som er nødvendige for at afgøre, om  

 betingelserne for at udbetale godtgørelsen er opfyldt, herunder  

 lægeerklæringer vedrørende sygdommen, jf. foran punkt 2 og 3.
 Ansøgning om udbetaling af godtgørelse skal indgives til kommunen senest 1  

 uge, efter at barnet er blevet rask eller er udskrevet fra hospitalet.
 Det følger af de almindelige bestemmelser i bistandslovens § 18, at  

 forældrene har pligt til at oplyse om, hvornår barnet er rask.
 Kommunens udgifter anmeldes til refusion efter reglen i bistandslovens §  

 133, stk. 2, dvs. at staten refunderer 50 pct.
 af kommunens udgifter til godtgørelse.
9. Klageregler Kommunens afgørelser efter bistandslovens § 48 a kan ikke indbringes for  

 anden administrativ myndighed.
10. Forholdet til bistandslovens § 48 Med indførelse af den nye støtteordning i § 48 a er der 2 regelsæt, der  

 giver forældre mulighed for at opnå lønkompensation.
Det ene tager sigte på  

 børn med handicap, og lønkompensationen er her et led i det kompleks af  

 ydelser, som disse familier har ret til efter bistandslovens § 48 på grund af  

 merudgifter som følge af barnets handicap.
 Indførelsen af den nye støtteordning i § 48 a ændrer ikke ved  

 afgrænsningen af den personkreds, der er omfattet af bistandslovens § 48.
 Det andet - bistandslovens § 48 a - tager sigte på, at forældre i  

 almindelighed kan få mulighed for at tage sig af deres barn, hvis det bliver  

 alvorligt sygt i en periode.
 Reglerne retter sig således til 2 forskellige grupper, men der vil i  

 praksis kunne forekomme tilfælde, hvor forældrene opfylder betingelserne  

 efter begge bestemmelser.
Modtager familien tabt arbejdsfortjeneste til et handicappet barn efter §  

 48, og barnet bliver alvorligt sygt, må forældrene vælge, om de foretrækker  

 at fortsætte med at modtage ydelsen efter § 48, eller om de vil overgå til  

 nyordningen efter § 48 a.
Forældrene vil typisk - når der tages hensyn til  

 skattebetalingen - få mest ud af at fortsætte med at modtage den skattefrie  

 ydelse efter § 48. Dog vil muligheden for at dele ydelsen efter § 48 a kunne  

 få forældrene til at vælge denne ydelse.
Et sygdomsforløb, der giver ret til godtgørelse efter § 48 a, kan også  

 udvikle sig så uheldigt, at barnet bliver handicappet, og forældrene herved  

 bliver berettiget til godtgørelse for tabt arbejdsfortjeneste efter § 48. I  

 disse situationer har forældrene også mulighed for at vælge, om de  

 foretrækker at modtage godtgørelse efter § 48, der ikke er skattepligtig,  

 eller efter § 48 a, som er skattepligtig.
Dog skal man være opmærksom på, at  

 godtgørelsen efter § 48 a kun kan modtages i en vis periode.
Sammenfattende vil det altså være således, at når betingelserne for at  

 modtage godtgørelse efter både § 48 og § 48a samtidig er opfyldt, vælger  

 forældrene selv, efter hvilket regelsæt de ønsker denne godtgørelse.
Der er  

 imidlertid ikke mulighed for samtidig at få godtgørelse efter begge  

 ordninger.
11. Hvad betyder det i forhold til reglerne om  

 dagpenge ved sygdom, barsel og arbejdsløshed, at der er ydet godtgørelse  

 efter § 48 a? Ved vurderingen af om beskæftigelseskravene i dagpengeloven er opfyldt,  

 ses der bort fra perioder på indtil 2 år, hvis der er ydet godtgørelse efter  

 § 48 a.
Der henvises til § 10, stk. 1, og § 39, stk. 1, i Socialministeriets  

 bekendtgørelse nr. 153 af 5.
 marts 1990 om dagpenge ved sygdom eller fødsel.
I forhold til lov om arbejdsformidling og arbejdsløshedsforsikring m.v.  

 vil godtgørelsesperioden ifølge Arbejdsministeriet kunne betragtes som en  

 »død periode«.
Nærmere regler om sådanne perioder fastsættes af  

 Direktøren for Arbejdsløshedsforsikringen efter forhandling med  

 Landsarbejdsnævnet og er senest fastsat i Direktoratet for  

 Arbejdsløshedsforsikringens bekendtgørelse nr.
 633 af 17. september 1987.
Socialministeriet, den 1. juni 1990 Aase Olesen / Birthe Frederiksen Bilag 1 Socialministeriets bekendtgørelse nr. 447 af 1. juni 1990 Bekendtgørelse om udbetaling af godtgørelse efter bistandslovens § 48 a Efter § 48 a, stk. 7, i lov om social bistand som ændret ved lov nr. 211  

 af 3. april 1990 fastsættes følgende regler om betingelser for udbetaling af  

 godtgørelse til forældre med alvorligt syge børn under 14 år:
§ 1.  Betingelsen om sygeperiodens længde i § 48 a,  

 stk. 2, anses for opfyldt, når det attesteres af en læge, som behandler  

 barnet, at barnets sygeperiode skønnes at medføre behov for ophold på  

 hospital eller lignende behandlingsinstitution i sammenhængende 25 dage eller  

 mere.
Behandling eller pleje i hjemmet kan sidestilles med ophold på  

 hospital, hvis det lægeligt skønnes forsvarligt.
§ 2.  Ansøgning om godtgørelse skal indgives til  

 kommunen senest en uge, efter at barnet er rask.
Når godtgørelse ønskes  

 bevilget efter bestemmelsen i § 48 a, stk. 3, skal ansøgning indgives senest  

 en uge, efter at barnet er udskrevet fra hospitalet eller lignende  

 behandlingsinstitution.
 § 3.  Godtgørelsen beregnes på grundlag af den  

 timefortjeneste, som pågældende ville have været berettiget til under  

 fraværet fra arbejdet, jf. lov om dagpenge ved sygdom eller fødsel § 9, stk.
 3. Den udbetalte godtgørelse til barnets forældre kan  

 tilsammen højst udgøre et beløb, der svarer til det højeste beløb, der efter  

 § 9, stk. 4, jf. stk. 2, i dagpengeloven kan udbetales af kommunen.
Stk. 2.  Kan forældrene ikke blive enige om, hvorledes  

 godtgørelsen efter stk. 1 skal fordeles imellem dem, skal godtgørelse først  

 ydes Opholder barnet sig lige meget hos begge forældre, skal der først ydes  

 godtgørelse til den af forældrene, som har folkeregisteradresse fælles med  

 barnet.
 Stk. 3.  Kommunalbestyrelsen kan i særlige tilfælde  

 beslutte af fravige det i stk. 1 nævnte højeste beløb, således at godtgørelse  

 til hver af forældrene ydes svarende til den timefortjeneste, som pågældende  

 ville have været berettiget til under fraværet fra arbejdet, jf. lov om  

 dagpenge ved sygdom eller fødsel § 9, stk. 3.
 § 4.  Denne bekendtgørelse træder i kraft ved  

 bekendtgørelsen i Lovtidende med virkning fra den 2. april 1990.
Socialministeriet, den 1. juni 1990 Aase Olesen / Birthe Frederiksen Bilag 2 Bistandsloven § 48 a, jf. lov nr. 211 af 3. april 1990 48 a.
Forældre til alvorligt syge børn under 14 år har ret til en  

 økonomisk godtgørelse, hvis de i forbindelse med barnets sygdom helt eller  

 delvis opgiver lønarbejde eller personligt arbejde i selvstændig virksomhed.
Stk. 2.  Det er en betingelse, at barnets sygdom skønnes  

 at medføre behov for ophold på hospital eller lignende institution i 25 dage  

 eller mere.
Behandling eller pleje i hjemmet kan sidestilles med ophold på  

 hospital, hvis barnets behov i forbindelse med sygdommen taler for det.
 Stk. 3.  Kravet i stk. 2 om en sygeperiode på 25 dage  

 eller mere gælder ikke ved hospitalsophold for børn af enlige forsørgere, der  

 har ret til ordinært børnetilskud efter § 2, nr. 1 eller 2, i lov om  

 børnetilskud og forskudsvis udbetaling af børnebidrag.
Stk. 4.  Godtgørelsen svarer til de sygedagpenge,  

 modtageren i tilfælde af egen sygdom ville være berettiget til efter lov om  

 dagpenge ved sygdom eller fødsel.
Til selvstændige, som ikke er tilmeldt den  

 frivillige forsikring, kan der dog udbetales godtgørelse fra 1. fraværsdag.  

 Den udbetalte godtgørelse til barnets forældre kan tilsammen højst udgøre et  

 beløb, der svarer til det højeste beløb, der efter § 9, stk. 2, i lov om  

 dagpenge ved sygdom eller fødsel kan udbetales af kommunen efter reglerne om  

 sygedagpenge.
Kommunalbestyrelsen kan i særlige tilfælde beslutte, at der til  

 barnets forældre kan ydes en højere godtgørelse end fastsat i 3. pkt.
 Stk. 5.  Der kan højst ydes godtgørelse i 52 uger inden  

 for de forudgående 18 kalendermåneder.
 Stk. 6.  Kommunalbestyrelsens afgørelser efter denne  

 bestemmelse kan ikke indbringes for anden administrativ myndighed.
 Stk. 7.  Socialministeren fastsætter nærmere regler om  

 betingelser for udbetaling af godtgørelsen, herunder regler om, hvorledes  

 godtgørelsen fordeles mellem barnets forældre.
