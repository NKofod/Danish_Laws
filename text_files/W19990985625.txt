Klage over undersøgelse og  

 udfærdigelse af psykologerklæring Det var Patientklagenævnets opfattelse, at  

 udtrykkene manipulerende og neurotisk i denne sammenhæng ikke skulle  

 læses som diagnostiske i snæver forstand, men blev anvendt af  

 psykologen til at forklare samarbejdsproblemerne ved undersøgelsen.  

 På denne baggrund vurderede nævnet, at det nævnte udtryk  

 med det formål, det blev anvendt til , ikke kunne karakteriseres som  

 ukorrekt.
Nævnet lagde herved vægt på, at  

 samarbejdsproblemerne var af en sådan karakter, at de skabte et  

 usagligt klima omkring undersøgelsen og havde en sådan form, at  

 det vidnede om tilstedeværelsen af en eller anden nervøs lidelse  

 hos patienten.
For så vidt angår patientens tarmproblemer, var  

 nævnet af den mening, at problemerne blev omtalt i en sammenhæng,  

 der tjente til at illustrere, hvorledes disse problemer for patienten  

 tilsyneladende overskyggede betydningen af de erkendelsesmæssige gener,  

 som det var undersøgelsens formål at vurdere.
Det var  

 således nævnets opfattelse, at der ikke blev taget egentlig  

 stilling til patientens tarmproblemer, som anført i klagen.
Samlet  

 fandt nævnet, at psykologen havde udvist omhu og uhildethed ved  

 udfærdigelsen af psykologerklæringen.
