Kapitel 1   Fordeling af programmer i fællesantenneanlæg Kapitel 2   Ikrafttræden Bekendtgørelse om fordeling af billedprogrammer i fællesantenneanlæg I medfør af § 6, stk. 2, i lov om radio- og fjernsynsvirksomhed, jf. bekendtgørelse nr. 827 af 26. august 2009 fastsættes:
Kapitel 1 Fordeling af programmer i fællesantenneanlæg § 1. Ejere af fællesantenneanlæg skal sikre, at der i anlægget sker fordeling af tv-kanalerne DR1, DR2 og TV 2, herunder de regionale programmer, der er bestemt til modtagning i det pågældende område, og tegnsprogstolkede nyhedsudsendelser fra DR og TV 2/DANMARK A/S.
Det samme gælder de regionale TV 2-virksomheders udsendelser i MUX 1 mellem kl. 20  21. Forpligtelsen til at fordele TV 2 gælder ikke, såfremt kulturministeren udnytter bemyndigelsen i § 38 a, stk. 2, i lov om radio- og fjernsynsvirksomhed.
 Stk. 2. Der skal i fællesantennenlægget ske fordeling af programmer fra DR1 og DR2 med synstolkning.
 Stk. 3. Der kan i fællesantenneanlægget ske konvertering af de digitale tv-signaler til analoge tv-signaler under forudsætning af, at de pågældende tv-signaler samtidig fordeles digitalt.
 Stk. 4. Såfremt fordelingen af programmer i fællesantenneanlægget sker i programpakker:
1) skal samtlige pakker indeholde de programmer, der er omfattet af stk. 1 og stk. 2, eller 2) skal der være mulighed for at købe en pakke, som enten alene indeholder de i stk. 1 og 2 nævnte programmer, eller som ikke indeholder »high-pay«-programmer.
Ved »high-pay«-programmer forståes programmer, som indgår i prisen for en programpakke i forhold til de tilsluttede husstande med mere end 30 kr. per kanal per måned (inkl. moms og rettighedsbetaling). Beløbet reguleres årligt efter udviklingen i det af Danmarks Statistik offentliggjorte forbrugerprisindeks i forhold til indekset for 2009. Reguleringen fortages på grundlag af forbrugerprisindeksets årsgennemsnit i forhold til det foregående år.
Beløbene afrundes til nærmeste hele kr.
Reguleringen sker første gang i 2010.
 § 2.  Styrelsen for Bibliotek og Medier fører tilsyn med overholdelse af § 1. Styrelsen for Bibliotek og Medier kan i forbindelse med tilsynet meddele påbud til ejere af fællesantenneanlæg om overholdelse af § 1. Afgørelser vedrørende § 1 kan ikke indbringes for anden administrativ myndighed.
Kapitel 2 Ikrafttræden § 3. Bekendtgørelsen træder i kraft den 1. november 2009.
