 I henhold til § 3, stk. 5, i lov om kommunal indkomstskat, jfr.  

 lovbekendtgørelse nr. 370 af 13. august 1979, som senest ændret ved lov nr.  

 130 af 28. marts 1984, fastsættes:
 § 1.  Statsskattedirektoratet bemyndiges til på  

 grundlag af de i det centrale skatteyderregister (CSR) indeholdte, fra det  

 centrale personregister (CPR) modtagne oplysninger om skatteydernes  

 bopælsforhold i det pågældende kalenderår at foretage den fordeling af  

 kommunal indkomstskat (og hermed af kirkelige afgifter, jfr. § 7 i lov om  

 folkekirkens lønningsvæsen m.m.), der er foreskrevet i den kommunale  

 indkomstskattelovs § 3.
 Stk. 2.  Fordelingen foretages i forbindelse med  

 statsskattedirektoratets afregning over for de enkelte kommuner af  

 kalenderårets kommunale slutskatter m.v. efter kildeskattelovens § 64.
 § 2.  De kvartalsbeløb, der tilkommer kommunerne,  

 fastsættes til samme størrelse uanset dageantallet i kvartalet.
 Stk. 2.  Afrundingsrester, der fremkommer ved  

 fordelingen, tillægges den kommune, der er berettiget til kommuneskatten for  

 4. kvartal af kalenderåret.
§ 3.  Statsskattedirektoratet tilstiller kommunerne en  

 fortegnelse over de skattebeløb, der tilkommer dem, dog kun i det omfang, der  

 foretages fordeling af skattebeløb til andre kommuner end  

 slutligningskommunen.
Det angives i denne fortegnelse, hvilke kvartaler i  

 kalenderåret skatten vedrører for hver enkelt skatteyder.
 § 4.  Skatten af personer, for hvilke  

 statsskattedirektoratet af tekniske grunde ikke er i stand til at foretage  

 eventuel fordeling efter den kommunale indkomstskattelovs § 3, tillægges  

 udelt skattekommunen.
 § 5.  Ændres de kommunerne tilkommende skattebeløb fra  

 en person, f.eks. som følge af ændret skatteansættelse, afgangsføring ved  

 uerholdelighed eller eftergivelse eller som følge af tilgang gennem  

 modtagelse af tidligere som uerholdelige afskrevne beløb, fordeles  

 ændringsbeløbene af statsskattedirektoratet på kommunerne efter  

 fordelingsangivelsen i den fortegnelse, der er nævnt i § 3.
 § 6.  Skattebeløb, der er pålignet efter den kommunale  

 indkomstskattelovs § 2, stk. 4, og som skal fordeles mellem stat og  

 kommune(r) i forbindelse med tilbageflytning her til landet, fordeles ved  

 statsskattedirektoratets foranstaltning.
 § 7.  Bekendtgørelsen har virkning fra og med  

 slutligningen for 1983.
 Stk. 2.  Samtidig ophæves indenrigsministeriets  

 bekendtgørelse nr. 424 af 14. september 1972 om afregning og fordeling af  

 kommunal indkomstskat.
