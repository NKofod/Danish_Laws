 Den 12. januar 1973 undertegnedes i København en protokol om oprettelsen  

 af diplomatiske forbindelser mellem Kongeriget Danmark og Den tyske  

 demokratiske Republik samt et notat om spørgsmål af gensidig interesse for de  

 to lande.
 Protokollen og notatet har følgende ordlyd:
PROTOKOL om oprettelsen af diplomatiske forbindelser mellem Kongeriget Danmark  

 og Den tyske demokratiske Republik Kongeriget Danmarks regering og Den tyske demokratiske Republiks regering  

 er efter telegramvekslingen af 22. december 1972 og efter forhandlinger, der  

 har fundet sted i København i tiden den 10. til den 12. januar 1973 mellem  

 repræsentanter for det danske udenrigsministerium og udenrigsministeriet for  

 Den tyske demokratiske Republik blevet enige om den 12. januar 1973 at  

 offentliggøre følgende communique:
 »Ud fra ønsket om at udvikle forbindelserne mellem Kongeriget Danmark  

 og Den tyske demokratiske Republik i overensstemmelse med formålene og  

 principperne i De forenede Nationers Pagt, har de to landes regeringer  

 besluttet, med virkning fra den 12. januar 1973 at oprette diplomatiske  

 forbindelser mellem de to lande og så snart som muligt at udveksle  

 diplomatiske repræsentanter med rang af overordentlige og befuldmægtigede  

 ambassadører.
De to landes regeringer er enige om, at bestemmelserne i  

 Wienerkonventionen af 18. april 1961 om diplomatiske forbindelser skal gælde  

 for de diplomatiske forbindelser mellem Kongeriget Danmark og Den tyske  

 demokratiske Republik.« Udfærdiget i København den 12. januar 1973 i to eksemplarer på dansk og  

 tysk således at begge tekster har samme gyldighed.
 For Kongeriget Danmarks regering:
T.
Oldenburg udenrigsråd, ambassadør For Den tyske demokratiske Republiks regering:
Kurt Nier afdelingschef, ambassadør NOTAT om den fra den 10. til den 12. januar 1973 stedfundne meningsudveksling  

 mellem en delegation for Kongeriget Danmark og en delegation for Den tyske  

 demokratiske Republik Mellem en delegation for Kongeriget Danmark og en delegation for Den tyske  

 demokratiske Republik har der fundet en meningsudveksling sted om forholdet  

 mellem de to lande efter oprettelsen af diplomatiske forbindelser.
 På dette grundlag blev man enig om følgende:
1. Parterne vil bistå hinanden ved løsningen af  

 spørgsmål, der står i forbindelse med oprettelsen af ambassader i København  

 og Berlin, og med deres virksomhed.
Der sigtes herved særligt til leje,  

 forpagtning eller enhver anden form for erhvervelse af lokaler, bygninger  

 eller grundstykker til brug for chefsboliger, ambassadebygninger og boliger  

 til medarbejderne.
 Hver af parterne har på gensidighedsbasis ret til i overensstemmelse med  

 de i modtagerstaten gældende love og andre bestemmelser at oprette og benytte  

 en radiosender i sin ambassade til fri kommunikation med udsenderstaten og  

 dennes diplomatiske og konsulære repræsentationer.
 2. Parterne nåede til enighed om, at der på et  

 passende tidspunkt efter oprettelsen af diplomatiske forbindelser skal  

 optages forhandlinger mellem de to lande med henblik på at udvikle  

 samarbejdet på økonomiens, videnskabens og teknikkens, samfærdselens,  

 kulturens, forureningens og andre områder.
 3. Parterne vil optage forhandlinger om en regulering  

 af formueretlige spørgsmål.
 4. Parterne bekræftede, at oprettelsen af diplomatiske  

 forbindelser og de to landes ambassaders optagelse af deres virksomhed vil  

 åbne mulighed for at løse konsulære spørgsmål, herunder visumspørgsmål, på en  

 praktisk og konstruktiv måde.
 København, den 12. januar 1973.
T.
Oldenburg udenrigsråd, ambassadør Kurt Nier afdelingschef, ambassadør Udenrigsministeriet, den 4. maj 1973.
K.B.
Andersen .
