 En ansøgning om registrering af figurmærket ACTION for visse nærmere  

 angivne vitamin- og kosttilskudspræparater i kl. 5 blev afslået, da mærket  

 ansås for at krænke ophavsretten til en tegning i bogen »Dynamic Figure  

 Drawing«, som er en instruktionsbog i tegning af mennesker.
År 1991, den 26. juni afsagde Patentankenævnet (Grønning-Nielsen, Hans Chr.
Thomsen, Gulmann) følgende Den 12. marts 1986 indleverede klageren en ansøgning om registrering af  

 varemærket ACTION (figurmærke) for visse nærmere angivne vitamin- og  

 kosttilskudspræparater i klasse 5. Ansøgningen blev den 16. december 1987  

 bekendtgjort i Dansk Varemærketidende.
Ved skrivelse af 15. februar 1988 nedlagde Burne Hogarth, Los Angeles,  

 USA, i medfør af varemærkelovens § 20, stk. 2, indsigelse mod registrering af  

 det ansøgte mærke.
Som begrundelse for indsigelsen anførtes:
 »Indsigelsen baseres på varemærkelovens § 14, stk. 1, nr. 5, idet  

 varemærket indeholder en tegning, som min klient har ophavsretten til.
Tegningen er med i bogen »Dynamic Figure Drawing«, skrevet af  

 min klient og udgivet af Watson-Guptil Publications, New York, USA.
Bogen er  

 en instruktionsbog i tegning af mennesker og udgivet første gang den 15. maj  

 1970.
Tegningen af en mand i bevægelse i det ansøgte varemærke er således en  

 næsten tro kopiering af min klients tegning.
Det er således nærliggende at  

 antage, at ansøgeren har brugt den af min klient skrevne bog til at  

 konstruere det ansøgte varemærke.
 Der er således tale om en krænkelse af min klients ophavsret og da min  

 klient ikke er interesseret i, at hans tegning på denne måde bliver brugt i  

 et varemærke, anmoder vi om, at direktoratet afslår en registrering af det  

 ansøgte mærke'.
 I skrivelse af 9. januar 1989 bestred klageren, at varemærkelovens § 14,  

 stk. 1, nr. 5 finder anvendelse.
 Klageren anførte:
 »Det er ansøgernes og undertegnedes klare opfattelse, at det anmeldte  

 mærke ikke indebærer en overtrædelse af ophavsretten til tegningen af en  

 løbende mand som vist i bogen Dynamic Figure Drawing skrevet af Burne  

 Hogarth.
 For det første betvivles det, at der kan være opnået ophavsret til en  

 simpel tegning af en løbende mand, når dette sker under anvendelse  

 udelukkende af en optimal tegneteknik, og tilsyneladende uden særlig  

 kunstnerisk indsats.
Dernæst er der kun en overfladisk lighed mellem tegningen og figuren, der  

 indgår i det anmeldte mærke.
Som også indsigerne selv fremhæver, er der ikke  

 tale om en »tro kopiering«, jf. ordene »en næsten tro  

 kopiering«.
Selv om bogen Dynamic Figure Drawing skulle have været anvendt ved  

 udformningen af ansøgernes varemærke, kan der fortsat ikke være tale om en  

 krænkelse af en eventuel ophavsret til den originale tegning, netop fordi  

 bogens formål er at lære bogens læsere at tegne på nøjagtig samme måde som  

 forfatteren eller læreren, det vil sige på en optimal måde i teknisk  

 forstand.
Hvis man følger retningslinierne i bogen, må man principielt komme  

 til at tegne på samme måde som bogens forfatter, hvilket som sagt dybest set  

 må være formålet.
Den optimale elev vil derfor, hvis han ønsker at tegne en  

 løbende mand set forfra, tegne ham på nøjagtig samme måde som forfatteren.
I ophavsretlig henseende er det ikke tilstrækkeligt, at helhedsindtrykket  

 af de to figurer er den samme.
Der kan under ingen omstændigheder være tale  

 om, at der er opnået en form for motivbeskyttelse.
Det er klart ikke forbudt  

 at tegne en løbende mand, og mænd af samme højde og bygning vil se stort set  

 ens ud, når de løber.
Den eneste forskel vil være ansigtstrækkene, men også  

 på dette område er der klart forskelle mellem de to figurer.
Figuren i det ansøgte mærke er kun en groft skitseret tegning af en  

 løbende mandsperson, som man vil kunne se ved ethvert atletikstævne, og  

 dermed også i pressen, sportsjournaler etc.
At den »ideelle mand«  

 har været udgangspunkt for både Burne Hogarths tegning og ansøgernes  

 afbildning, er således ingenlunde usædvanligt, og førstnævnte kan ikke hævde  

 en eneret til en sådan idealskikkelse'.
 I skrivelse af 9. marts 1989 skrev indsiger således:
»Det lader sig ikke bestride, - og bestrides da heller ikke af  

 ansøgerne, at der er overordentlig store og tydelige lighedspunkter mellem  

 den af vor klient påberåbte figur og så den »runner«, som  

 forekommer i det ansøgte varemærke.
De pågældende figurer afviger så lidt fra  

 hinanden, at de fremtræder ganske ens for betragteren.
Forveksleligheden er  

 så markant, at betragteren umiddelbart vil være af den opfattelse, at  

 ansøgerne har kopieret tegningen efter vor klients »løbende  

 mand«-figur.
Nok er vor klients bog en lærebog i tegning, men det er ikke rigtigt og  

 kan ikke være rigtigt, at man uden videre kan løsrive og tilegne sig  

 enkelttegninger af helheden og anvende en sådan enkelttegning som et  

 varemærke eller som en del af et varemærke.
Et plagiat bør aldrig kunne  

 tillægges en varemærkeret som her ansøgt - det ville være at drive gæk med  

 både varemærkeret og ophavsret.
 Det må ligge helt fast, at tegningerne i en lærebog i tegning skal tjene  

 som en slags målsætning for læserne, men de skal ikke tjene som retsgrundlag  

 for en kommerciel eftergørelse og udnyttelse'.
 Klageren fastholdt i skrivelse af 20. september 1989 ansøgningen.
 Patentdirektoratet traf afgørelse i sagen den 11. januar 1990 og tog  

 indsigelsen til følge med følgende begrundelse:
»Det er direktoratets opfattelse, at den tegning, der er henvist til  

 i indsigelsen, og som findes i bogen »Dynamic Figure Drawing«, der  

 er skrevet af indsigeren, må betragtes som et beskyttet litterært værk.
Der  

 kan henvises til bestemmelsen i bekendtgørelse af lov om ophavsretten til  

 litterære og kunstneriske værker af 23. juli 1986, der i § 1, stk. 2 nævner,  

 at bl.a. tegninger må henregnes til litterære værker.
Dette må gælde, uanset  

 om der er tale om en lærebog i tegning, idet man er enig med indsiger i, at  

 man ikke uden videre kan løsrive og tilegne sig en enkelttegning og anvende  

 en sådan som varemærke eller som en del af et varemærke.
Desuden må figuren i det ansøgte mærke anses for at krænke den nævnte  

 ophavsret.
Uanset om der er visse mindre forskelle, fremtræder figuren i det  

 ansøgte varemærke som en efterligning af forfatterens tegning.
Det drejer sig  

 i begge tilfælde om en løbende person og både armenes og benenes stilling er  

 identisk.
Den ene arm er bøjet så albuen er højeste punkt og hånden løst  

 sammenknyttet, medens den anden arm i begge tilfælde holdes foran personen,  

 og denne arms hånd har i begge tilfælde en udstrakt pegefinger.
For så vidt  

 angår benene er læggene og lårene på personen helt ens gengivet'.
 Denne afgørelse har klageren ved skrivelse af 9. marts 1990 indbragt for  

 Patentankenævnet med påstand om, at direktoratets afgørelse omstødes.  

 Klageren har indleveret en ankebegrundelse, hvor der anføres følgende:
»Det er fortsat ansøgernes og undertegnedes opfattelse, at der ikke  

 kan være opnået ophavsret til en simpel tegning af en løbende mand, når dette  

 sker under anvendelse udelukkende af en optimal tegneteknik.
Der er ikke tale  

 om en kunstnerisk indsats men om en ren teknisk indsats, og der er ikke tale  

 om noget »værk« i Ophavsretslovens forstand, jf. lovens § 1. For at  

 en tegning skal være ophavsretligt beskyttet, må den være resultatet af en  

 individuel skabende åndsvirksomhed, og det er der netop ikke tale om i det  

 foreliggende tilfælde.
Indsigerens bog Dynamic Figure Drawing er netop en  

 lærebog i tegning, og for at frembringe en tegning af en løbende mand som  

 vist kræves der ingen kunstnerisk indsats men udelukkende en vis teknik.
Det  

 må være forfatterens og bogens formål at lære læserne, eleverne, at tegne på  

 nøjagtigt samme måde som forfatteren eller læreren selv, og hvis en  

 reklametegner følger bogens og lærerens anvisninger, må han principielt komme  

 til at tegne på samme måde som forfatteren selv og dermed frembringe en  

 tegning, der i høj grad kommer til at minde om forfatterens egen tegning.
Det bestrides ikke, at der tilkommer indsigerens bog Dynamic Figure  

 Drawing ophavsretlig beskyttelse, men det bestrides, at der til den enkelte  

 tegning er opnået en sådan beskyttelse.
Tegningen af en løbende mand, som  

 vist på side 157, er ikke noget kunstværk, også fordi der kun er tale om en  

 tegning af et normalt menneske.
Med undtagelse af ansigtstrækkene vil en  

 normal eller ideel mand se ud som vist, og der kunne med lethed fremstilles  

 et fotografi af en mand med en skikkelse som vist i samme position.
En simpel  

 afbildning af det menneskelige legeme kan ikke være ophavsretligt beskyttet.
I ophavsretlig henseende er det endvidere ikke tilstrækkeligt, at  

 helhedsindtrykket af de to figurer er det samme, idet der ikke gennem en  

 eventuel ophavsret kan være opnået en form for motivbeskyttelse.
Der er kun  

 tale om en overfladisk lighed mellem tegningen og den figur, der indgår i det  

 ansøgte mærke.
Der er ikke tale om nogen slavisk efterligning, og det er ikke  

 ulovligt at frembringe en tegning af en løbende mand.
Mænd af samme højde og  

 bygning vil se stort set ens ud, når de løber.
Den eneste forskel vil være  

 ansigtstrækkene, og netop på dette punkt er der en stor forskel mellem de to  

 figurer.
Endvidere er indsigerens figur yderst detaljeret på alle punkter,  

 medens figuren, der indgår i det ansøgte mærke, er en meget grov og  

 udetaljeret tegning.
Når ansøgerne har ønsket at afbilde en løbende mandsperson på deres  

 produkt, hænger det naturligvis sammen med, at der er tale om et  

 naturprodukt, der øger udholdenhed og modvirker træthed og stress, hvilket  

 også selve ordet ACTION indikerer.
En nøgen atletisk person i en klassisk  

 stilling signalerer i denne forbindelse sundhed og styrke, og det er  

 naturligt at vælge en afbildning som vist på ansøgningsformularen.
Stilen på  

 såvel pakning som logo nødvendiggør imidlertid, at tegningen bliver meget  

 stiliseret, og at der ikke lægges vægt på ansigtsudtryk m.v.
Det skal endelig anføres, at bestemmelsen i § 14, stk. 1, nr. 5 er blevet  

 anvendt af Patentdirektoratet med stor tilbageholdenhed, og jeg henviser i  

 denne forbindelse til fru Rigmor Carlsens bog om Registreringspraksis fra  

 1981, side 71 og 72. Det anføres side 72 højre spalte nederst, at kravet om  

 ophavsretlig beskyttelse kun en enkelt gang er taget til følge, hvilket  

 drejede sig om det på samme side viste kaninhoved.
Men det understreges, at  

 der var tale om identiske afbildninger, hvilket der i nærværende sag ikke er  

 tale om.
 Det er klart for ansøgerne og undertegnede, at det ansøgte mærke eller  

 dets enkelte elementer ikke krænker trediemands ophavsret, og som følge heraf  

 bør ansøgningen accepteres til registrering'.
 Ansøgeren har ved skrivelse af 24. juni 1990 nedlagt påstand om  

 stadfæstelse.
 Ankenævnet har behandlet sagen i sit møde den 4. april 1991.
For klageren mødte cand.jur.
Kaj L.
Henriksen, der henholdt sig til de til  

 Direktoratet og Ankenævnet indgivne skriftlige indlæg, som nærmere blev  

 uddybet og kommenteret.
 Indsiger gav ikke møde.
 Ankenævnet skal udtale:
I henhold til de af Direktoratet anførte grunde og idet det for Ankenævnet  

 anførte ikke findes at kunne føre til andet resultat bestemmes:
 Den påklagede afgørelse stadfæstes.
 (* 1) Iflg. lov om ophavsretten til litterære og kunstneriske værker af  

 23/7-86 § 1, stk. 2, omfattes tegninger af begrebet litterære værker.
