Bekendtgørelse om kriterier for vurdering af kommunale vådområdeprojekter I medfør af § 55, stk. 5, § 60a, stk. 2, § 70 og § 78, stk. 5 i lov om naturbeskyttelse, jf. lovbekendtgørelse nr. 933 af 24. september 2009, fastsættes:
 § 1. Bestemmelserne i denne bekendtgørelse vedrører kriterier for vurdering af kommunale vådområdeprojekter, der iværksættes for at forbedre vandmiljø og natur ved en reduktion af kvælstofbelastningen.
 § 2. Ansøgninger om tilskud til forundersøgelser forud for anlæg af vådområder og ansøgninger om tilskud til projekter vedrørende anlæg af vådområder sendes til Skov- og Naturstyrelsen.
Stk. 2. Skov- og Naturstyrelsen kvitterer skriftligt for modtagelsen af ansøgninger.
Uanset at Skov- og Naturstyrelsen ikke har foretaget en vurdering, jf. §§ 3-5, kan styrelsen forinden i kvitteringsskrivelsen meddele, at ansøger kan iværksætte forundersøgelse eller anlæg af vådområde på eget ansvar.
 § 3. Ved vurdering af en ansøgning om tilskud til forundersøgelser forud for anlæg af vådområder lægger Skov- og Naturstyrelsen vægt på, at forundersøgelsen muliggør en vurdering af:
1) vådområdeprojektets opfyldelse af de i § 4 nævnte kriterier, og 2) vådområdeprojektets gennemførlighed, herunder lodsejertilslutning.
 § 4. Ved vurdering af en ansøgning om tilskud til projekter vedrørende anlæg af vådområder, lægger Skov- og Naturstyrelsen vægt på, at følgende kriterier er opfyldt:
1) projektområdet er beliggende inden for de vandoplande, der er identificeret til vådområdeindsatsen i de statslige vandplaner, der er offentliggjort eller vedtaget af miljøministeren, eller i de efterfølgende kommunale handleplaner, 2) projektet bidrager til, at reduktionen af næringsstofbelastningen fra vandoplandet samlet udgør mindst 113 kg kvælstof pr. ha pr. år, beregnet som den gennemsnitlige forøgede denitrifikation pr. ha pr. år, inkl. den reduktion af kvælstofudvaskningen, der følger af, at den jordbrugsmæssige anvendelse ændres eller ophører, og 3) projektet er omkostningseffektivt (pris pr. kg. kvælstof).
 Stk. 2. Kriteriet i stk. 1 nr. 3 kan fraviges i særlige tilfælde.
Stk. 3. Projektet skal gennemføres ved etablering af naturlige hydrologiske processer.
Dette kan fraviges i særlige tilfælde.
Stk. 4. Projektets effekt på udvaskningen af okker indgår i vurderingen af ansøgningen.
Projektet må ikke medføre en merudvaskning af okker fra projektområdet.
Stk. 5. Projektets effekt i forhold til fosforudledning indgår i vurderingen af ansøgningen.
En forøget fosforudledning må ikke have en negativ effekt.
Stk. 6. Projektets effekt på det vilde plante- og dyreliv i projektområdet indgår i vurderingen af ansøgningen.
Projektets samlede effekt på det vilde plante- og dyreliv må ikke være negativ.
Stk. 7. Projektets effekt på Natura 2000-områder og på dyre- og plantearter omfattet af lovens bilag 3 og bilag 5 indgår i vurderingen af ansøgningen.
Projektet må ikke medføre skade på Natura 2000-område, beskadigelse eller ødelæggelse af yngle- og rasteområder for beskyttede arter, omfattet af lovens bilag 3 eller ødelæggelse af beskyttede plantearter, omfattet af lovens bilag 5.
 § 5. På baggrund af en vurdering af ansøgninger om tilskud til forundersøgelser forud for anlæg af vådområder, jf. § 3 og af ansøgninger om tilskud til projekter vedrørende anlæg af vådområder, jf. § 4, sender Skov- og Naturstyrelsen en indstilling til FødevareErhverv med henblik på, at FødevareErhverv træffer afgørelse om ansøgningerne efter bekendtgørelsen om tilskud til kommunale vådområdeprojekter.
 § 6. Skov- og Naturstyrelsens afgørelse efter § 2, stk. 2, 2. punktum kan ikke påklages til anden administrativ myndighed.
 § 7. Ansøgningsskema kan findes på hjemmesiden www.vandprojekter.dk eller på FødevareErhvervs hjemmeside.
 § 8. Bekendtgørelsen træder i kraft den 5. juli 2010.
 Stk. 2. Bekendtgørelse nr. 1347 af 11. december 2006 om genopretning af vådområder ophæves.
