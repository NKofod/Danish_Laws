Nr BTL 124 Betænkning over Forslag til lov om ændring af lov om lønsumsafgift for  

 virksomheder inden for den finansielle sektor   

 Nr L 124 1991-92, 1. samling Afgivet af Skatteudvalget Afgivet: 19911213 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
En tilkendegivelse fra skatteministeren er optrykt som bilag til denne betænkning.
 Endvidere har udvalget modtaget skriftlige og/eller mundtlige henvendelser  

 fra:
Advokatfirmaet Bech-Bruun & Trolle, Dansk Taxi Forbund, Falcks Redningskorps A/S, Finansrådet, Foreningen af Statsautoriserede Revisorer og Storkøbenhavns Taxivognmænds Arbejdsgiversammenslutning.
 Herefter vil et mindretal (Socialdemokratiets medlemmer af  

 udvalget) redegøre for sin stilling til lovforslaget ved 2. behandling.
 Socialdemokratiet har for længst tilkendegivet, at sagen måtte finde sin  

 afklaring i sammenhæng med de nødvendige aftaler om finansloven.
 Det ville føre til uoverskuelige og uacceptable virkninger for statens  

 finanser, hvis et uændret arbejdsmarkedsbidrag måtte blive underkendt af  

 EF-Domstolen, og en tilbagevenden til ordningen fra før 1987 ville være til  

 stor skade for beskæftigelsen i eksporterhvervene.
 Derfor må en løsning findes med udgangspunkt i de fremsatte lovforslag.
 Men for Socialdemokratiet er det aldeles afgørende, at der også i praksis  

 bliver tale om en rent teknisk omlægning, der ikke bruges som anledning til  

 pris- og avanceglidning.
Socialdemokratiet har derfor ved forhandling med regeringen fået ændret  

 lovteksten, så alle indgåede kontrakter automatisk tilpasses.
Der bliver en  

 klar ret for køber til at nedsætte prisen eksklusive moms med det bortfaldne  

 arbejdsmarkedsbidrag, så prisen inklusive moms forbliver helt uændret.
Men det må sikres, at grossisterne i alle tilfælde har klar pligt til at  

 fortælle deres kunder, hvorvidt prisen eksklusive moms er nedsat svarende til  

 bortfaldet af arbejdsmarkedsbidraget.
Det vil sikre en gennemsigtighed på  

 markedet og derved yderligere modvirke prisstigninger i detailleddet.
 Endelig må det overvejes, hvordan momsfri virksomheder som f.eks.  

 taxavognmænd og læger undgår store forskydninger i betalingerne i forhold til  

 reglerne om arbejdsmarkedsbidrag.
 Socialdemokratiet vil derfor sikre, at disse problemer tages op til  

 endelig afklaring mellem 2. og 3. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget ved 2. behandling.
 Et tredje mindretal (Venstres medlemmer af udvalget) vil redegøre  

 for sin stilling til lovforslaget ved 2. behandling.
 Et fjerde mindretal (Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 Fremskridtspartiet mener, der her lægges op til en kompliceret  

 beregningsmetode og en lang række indviklede bestemmelser, som efter  

 Fremskridtspartiets mening endog kan være EF-stridige.
 Det provenu, regeringen kommer til at mangle, vil Fremskridtspartiet gerne  

 være med til at fremskaffe ved offentlige besparelser.
 Et sjette mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
 Et syvende mindretal (Det Radikale Venstres medlem af udvalget) vil  

 redegøre for sin stilling til lovforslaget ved 2. behandling.
 Et ottende mindretal (Kristeligt Folkepartis medlem af udvalget)  

 vil redegøre for sin stilling til lovforslaget ved 2. behandling.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Poul Nielson (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Folketingets Skatteudvalg 13. december 1991 Christiansborg I anledning af udvalgets spørgsmål 10 til L 124 kan jeg  

 oplyse, at Skatteministeriet er gået i gang med at bearbejde den skitserede  

 model, og jeg forventer at kunne redegøre for min stillingtagen ved 2.  

 behandlingen den 17. december 1991 og eventuelt fremsætte ændringsforslag.
 Jeg agter samtidig ved ændringsforslag at præcisere, at grossister m.fl.  

 skal udsende nye prislister excl. moms pr. årsskiftet.
Med venlig hilsen Anders Fogh Rasmussen Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til skatteministeren, som denne har besvaret skriftligt.
Endvidere har udvalget modtaget skriftlige henvendelser fra Dansk Tandlægeforening og Diners Club International.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de stillede ændringsforslag.
Flertallet er opmærksom på, at bestemmelserne i § 5, stk. 2, nr. 4, svarer  

 til de gældende regler i arbejdsmarkedsbidragslovens § 8, stk. 2, jf. punkt 5  

 i bilaget til denne lov.
Reglerne kan medføre, at selvejende institutioner  

 m.v., som udfører f.eks. undervisnings- og kursusaktivitet, kan blive hårdere  

 belastet end selskaber, som udfører tilsvarende aktiviteter.
 Flertallet vil i foråret 1992 overveje indholdet i justeringer, der kan  

 sikre neutralitet i belastningen af lønsumsafgift mellem virksomheder med  

 forskellig organisationsform, der udfører samme aktiviteter.
Et mindretal (Socialistisk Folkepartis medlemmer af udvalget)  

 indstiller lovforslaget til forkastelse.
Mindretallet vil hverken  

 stemme for eller imod de stillede ændringsforslag.
Mindretallet bemærker, at ændringsforslagene er mere omfattende end det  

 oprindelige lovforslag.
Det fremtvinger en vis morskab hos SF, der i denne  

 sag er Folketingets egentlige opposition, at det lovforslag, som ministeren  

 oprindelig betegnede som »helt problemfrit«, alligevel under  

 udvalgsbehandlingen har måttet korrigeres over 20 steder.
SF indstiller lovforslaget til forkastelse, fordi vi mener, det rammer  

 helt skævt.
Naturligvis er SF tilfreds med, at den finansielle sektor må  

 betale lønsumsafgift, men vi finder det ikke acceptabelt, at f.eks.  

 almennyttigt byggeri stilles ringere end privat byggeri, og vi beklager, at  

 en lang række foreninger m.v. må betale afgiften.
Et andet mindretal (Fremskridtspartiets medlem af udvalget)  

 indstiller lovforslaget til forkastelse.
Mindretallet kan ikke stemme  

 for de stillede ændringsforslag.
Fremskridtspartiet henviser til partiets  

 tilkendegivelser i udvalgets betænkning.
Ændringsforslag Af skatteministeren, tiltrådt af et flertal (udvalget med  

 undtagelse af SF og FP):
Til § 1 1) Nr. 3 affattes således:
 »3. I § 2 indsættes efter stk. 4 som nyt stykke:
»Stk. 5. Virksomheder omfattet af § 1, stk. 1, 1. pkt., der  

 opgør afgiftsgrundlaget efter § 5, stk. 2, skal kun anmeldes til  

 registrering, hvis de beskæftiger lønnet arbejdskraft.«» 2) I den under nr. 8 foreslåede affattelse af § 5  

 affattes stk. 1 således:
»Afgiftsgrundlaget er virksomhedens lønsum med tillæg af overskud  

 eller med fradrag af underskud af selvstændig erhvervsvirksomhed i  

 indkomståret opgjort efter reglerne i § 4, stk. 1, i lov om  

 investeringsfonds, jf. dog stk. 2 og 5. Til virksomhedens overskud eller  

 underskud opgjort efter 1. pkt. medregnes ikke overskud eller underskud, der  

 hidrører fra virksomhed i udlandet.« 3) I den under nr. 8 foreslåede affattelse af § 5  

 affattes stk. 4 således:
»Stk. 4. Virksomheder, der både udøver aktiviteter efter § 1,  

 stk. 1, 1. pkt., og andre aktiviteter, skal på grundlag af en sektoropdeling  

 af virksomheden foretage en fordeling af virksomhedens lønsum og overskud  

 eller underskud, der vedrører den afgiftspligtige del af virksomheden,  

 henholdsvis den øvrige del af virksomheden.
For virksomheder, der både skal  

 opgøre afgiftsgrundlaget efter stk. 1 og stk. 2, skal der foretages en  

 tilsvarende fordeling.
Skatteministeren kan fastsætte nærmere regler for  

 opgørelsen af afgiftsgrundlaget efter 1. og 2. pkt.« 4) Efter nr. 8 indsættes som nyt nummer:
»01. I § 6, stk. 1, indsættes efter  

 »kvartalet«: », jf. dog §§ 6 a og 6 b«.' 5) Efter nr. 9 indsættes som nyt nummer:
 »02. Efter § 6 indsættes:
»§ 6 a.
For virksomheder, der opgør afgiftsgrundlaget efter §  

 5, stk. 1, skal der foretages en foreløbig opgørelse og indbetaling af  

 afgiften alene på grundlag af virksomhedens lønsum.
Opgørelsesperioden for  

 den foreløbige opgørelse er kvartalet.
Den endelige opgørelse og indbetaling  

 af afgiften på grundlag af virksomhedens samlede afgiftsgrundlag skal  

 foretages efter reglerne i § 6 b.
Stk. 2. Virksomhederne skal senest 3 måneder og 20 dage efter  

 opgørelsesperiodens udløb til told- og skatteregionen angive virksomhedens  

 lønsum og afgiftens størrelse.
Samme dag er sidste rettidige indbetalingsdag.  

 Angivelsen skal være underskrevet af virksomhedens ansvarlige ledelse. § 6,  

 stk. 2, 4. pkt., og § 6, stk. 3 og 4, finder tilsvarende anvendelse.
§ 6 b.
Den foreløbige opgørelse og indbetaling af afgift efter § 6  

 a skal reguleres i forhold til virksomhedens samlede afgiftsgrundlag efter §  

 5, stk. 1. Reguleringen skal foretages efter udløbet af virksomhedens  

 indkomstår.
Ved den endelige opgørelse og indbetaling af afgiften er  

 opgørelsesperioden virksomhedens indkomstår.
Stk. 2. Personligt ejede virksomheder skal senest den 20. august,  

 der følger mindst 5 måneder efter indkomstårets udløb, til told- og  

 skatteregionen angive afgiftsgrundlaget og afgiftens størrelse.
Angivelsen  

 skal være underskrevet af virksomhedens ansvarlige ledelse.
Stk. 3. Andre virksomheder end personligt ejede skal senest den  

 20. i den ottende måned efter udløbet af den måned, hvori indkomståret  

 udløber, angive afgiftsgrundlaget og afgiftens størrelse.
Angivelsen skal  

 være underskrevet af virksomhedens ansvarlige ledelse.
 Stk. 4. Angivelsesfristen efter stk. 2 og 3 er sidste rettidige  

 indbetalingsdag. § 6, stk. 2, 4. pkt., og § 6, stk. 3 og 4, finder  

 tilsvarende anvendelse.
Stk. 5. Virksomheder skal ved indbetaling af afgiften efter stk. 4  

 fratrække tidligere indbetalt afgift efter § 6 a vedrørende virksomhedens  

 indkomstår.
Overstiger virksomhedens foreløbige afgiftsindbetaling efter § 6  

 a den endeligt opgjorte afgift, tilbagebetales den for meget indbetalte  

 afgift senest 3 uger fra dagen for sidste rettidige indsendelse af angivelse,  

 for så vidt angivelsen er indsendt rettidigt.
 Stk. 6. Kan told- og skatteregionen på grund af virksomhedens  

 forhold ikke kontrollere afgiftsgrundlaget for den pågældende  

 opgørelsesperiode, afbrydes udbetalingsfristen, indtil virksomhedens forhold  

 ikke længere hindrer kontrol.
 Stk. 7. Udbetaling sker kun, såfremt angivelse vedrørende  

 tidligere opgørelsesperioder, herunder efter § 6 og § 6 a, er modtaget af  

 told- og skatteregionen.
 Stk. 8. Krav på afgift og eventuelle renter for tidligere  

 opgørelsesperioder, herunder efter § 6 og § 6 a, modregnes ved udbetalingen,  

 selv om kravet ikke er forfaldent.
 Stk. 9. Tilbagebetalingsbeløb under 50 kr. udbetales ikke.
 Stk. 10. Skatteministeren kan fastsætte nærmere regler om  

 administrationen af stk. 2 og 3.
§ 6 c.
For virksomheder omfattet af § 5, stk. 4, 2. pkt., gælder  

 reglerne i § 6 a og § 6 b, for afgift, der beregnes efter § 5, stk. 1.  

 Reglerne i § 6 gælder for afgift, der beregnes efter § 5, stk. 2.«» 6) Efter nr. 10 indsættes som nyt nummer:
»03. I § 8, stk. 1, indsættes efter »§ 6, stk.  

 2,»: »§ 6 a, stk. 2, eller § 6 b, stk. 2 og 3,».« 7) Efter nr. 11 indsættes som nyt nummer:
»04. I § 11, stk. 1, indsættes efter »§ 6, stk.  

 2,»: »§ 6 a, stk. 2, eller § 6 b, stk. 2 og 3,».« 8) Efter nr. 15 indsættes som nyt nummer:
»05. I § 18, stk. 1, nr. 1, indsættes efter  

 »afgift«: »eller kontrollen med tilbagebetaling efter § 6 b,  

 stk. 5«.' 9) Nr. 16 affattes således:
 »16. § 18, stk. 1, nr. 2, affattes således:
»2) Overtræder § 2, stk. 1, § 3, stk. 2 eller 3, § 6, stk. 2, 1.  

 eller 3. pkt., § 6 a, stk. 2, 1. eller 3. pkt., § 6 b, stk. 2 eller 3, § 14,  

 stk. 2 eller 3, § 15, stk. 3, 2. pkt., eller § 21, stk. 2.«» Til § 2 10) Efter stk. 1 indsættes som nyt stykke:
»Stk. 2. Virksomheder omfattet af § 6 a og § 6 b, der ikke  

 anvender kalenderåret som opgørelsesperiode, er virksomhedens første  

 opgørelsesperiode perioden fra 1. januar 1992 til indkomstårets udløb.
For så  

 vidt angår virksomhedens overskud eller underskud, som anført i § 5, stk. 1,  

 beregnes afgiftsgrundlaget for denne opgørelsesperiode forholdsmæssigt  

 svarende til forholdet mellem længden af denne periode og virksomhedens  

 indkomstår.« Stk. 2-3 bliver herefter stk. 3-4.
Bemærkninger Til nr. 1 Ændringsforslaget er en konsekvens af ændringsforslaget nedenfor under nr.  

 2, som medfører, at reglerne for opgørelse af afgiftsgrundlaget ændres for de  

 ikkemomspligtige virksomheder, der beregner arbejdsmarkedsbidrag efter  

 momsmetoden.
Til nr. 2 Reglen angår afgiftsgrundlaget for de ikkemomspligtige virksomheder, som  

 efter de gældende regler betaler arbejdsmarkedsbidrag efter momsmetoden.
Det  

 drejer sig f.eks. om rejsebureauer, taxivognmænd, læger og tandlæger.
Med  

 henblik på at størrelsen af lønsumsafgiften for disse virksomheder i højere  

 grad kommer til at svare til det, der hidtil er betalt i  

 arbejdsmarkedsbidrag, foreslås reglerne for afgiftsgrundlaget ændret.
Det foreslås, at afgiftsgrundlaget for disse virksomheder opgøres som  

 lønsummen med tillæg af overskud eller med fradrag af underskud af  

 selvstændig erhvervsvirksomhed i indkomståret opgjort efter reglerne i § 4,  

 stk. 1, i lov om investeringsfonds.
Overskuddet eller underskuddet skal  

 således beregnes med tillæg af renteudgifter og kurstab på fordringer og gæld  

 og med fradrag af rente- og udbytteindtægter m.v.
Til virksomhedens  

 overskud/underskud medregnes dog ikke overskud/underskud, der hidrører fra  

 virksomhed i udlandet.
Afgiftsgrundlaget kan ikke blive negativt.
Reglerne  

 gælder både for personligt ejede virksomheder og andre virksomheder, herunder  

 selskaber.
Samtidig hermed foreslås det ved et ændringsforslag til lovforslag nr.
L  

 125 om godtgørelse vedrørende erhvervsvirksomheders udgifter til  

 administration af skatter og afgifter, at også de her berørte virksomheder,  

 der er personligt ejede, bliver omfattet af godtgørelsesordningen.
Ved ændringsforslagene føres afgiftsbelastningen for de ikkemomspligtige  

 virksomheder, der hidtil har opgjort arbejdsmarkedsbidraget efter momsmetoden  

 som forskellen mellem salg og køb, i store træk videre uændret.
Den  

 væsentligste forskel bliver, at indkomstskattesystemets afskrivninger lægges  

 til grund ved opgørelsen af afgiftsgrundlaget, der ikke kan blive negativt,  

 hvorimod momsmetoden har indebåret en form for straksafskrivning.
Over tiden  

 udlignes denne forskel.
Indtægterne fra disse såkaldte køb/salg virksomheder vil således uændret  

 kunne skønnes til ca. 375 mio. kr. årligt før godtgørelse efter lovforslag  

 nr.
L 125, som ifølge ændringsforslag stillet til dette lovforslag også skal  

 omfatte disse virksomheder, for så vidt de er personligt ejede.
Provenuet  

 efter godtgørelse anslås til ca. 300 mio. kr. netto på helårsbasis svarende  

 til arbejdsmarkedsbidraget fra køb/salg virksomheder netto for moderation  

 efter gældende regler.
Ifølge det oprindeligt fremsatte lovforslag skulle virksomhederne betale  

 kvartalsvis afgift af lønsummen med tillæg af 45 pct.
I 1992 ville der  

 således være kommet en indtægt på ca. 150 mio. kr. fra to kvartaler af 1992,  

 hvilket som følge af ændringsforslaget reduceres til ca. 100 mio. kr., medens  

 resten af afgiften for 1992 først vil blive indbetalt i 1993.
Godtgørelsen ifølge L 125 udvides ved ændringsforslag til også at omfatte  

 personligt ejede virksomheder, der skal svare lønsumsafgift ifølge nærværende  

 lovforslag.
Isoleret betragtet indebærer dette et provenutab, der anslås til  

 ca. 75 mio. kr. årligt.
Godtgørelsen udbetales første gang i 1992 efter samme  

 regler som for momspligtige virksomheder.
Godtgørelsen er skattepligtig.
 Ændringsforslagene vil ikke medføre merudgifter til administration i  

 forhold til det, der er oplyst i bemærkningerne til lovforslagene.
Til nr. 3 Affattelsen af § 5, stk.4, foreslås ændret som følge af de foreslåede  

 ændringer i afgiftsgrundlaget for de ikkemomspligtige virksomheder, der  

 beregner arbejdsmarkedsbidrag efter momsmetoden, jf. bemærkningerne til nr.  

 2.
Bestemmelsen angår fordeling af lønsum og overskud eller underskud i  

 tilfælde, hvor en virksomhed både har ikkemomspligtig virksomhed og  

 momspligtig virksomhed, eller hvor virksomheden både skal opgøre  

 afgiftsgrundlaget efter § 5, stk. 1 og stk. 2. Det foreslås, at fordelingen  

 skal foretages på grundlag af en sektoropdeling af virksomheden.  

 Sektoropdelingen skal gøre det muligt for virksomheden at opgøre den del af  

 lønsum og overskud eller underskud, der vedrører den afgiftspligtige del af  

 virksomheden.
I tvivlstilfælde er forholdet mellem omsætningen i den  

 afgiftspligtige del af virksomheden og virksomhedens samlede indenlandske  

 omsætning i det pågældende indkomstår vejledende for fordelingen.
Til nr. 4 Ændringen er en konsekvens af det under nr. 5 stillede ændringsforslag.
Til nr. 5 Som følge af de foreslåede ændringer i afgiftsgrundlaget for de  

 ikkemomspligtige virksomheder, hvorefter der til lønsummen skal lægges  

 overskuddet eller fratrækkes underskuddet, er det nødvendigt at fastsætte  

 nogle særlige bestemmelser om opgørelsesperioden og frister for angivelse af  

 indbetaling af afgift for disse virksomheder.
For de nævnte virksomheder omfattet af § 5, stk. 1, foreslås det, at der  

 skal foretages en kvartalsvis acontoopgørelse og indbetaling af afgiften,  

 inden den endelige afregning af afgiften kan foretages.
Disse virksomheders  

 afgiftsgrundlag kan således først fastlægges ved udløbet af indkomståret, da  

 overskud/underskud først kendes på dette tidspunkt.
 Acontobetalingen skal alene foretages på grundlag af virksomhedens lønsum.
Den foreløbige opgørelse og indbetaling af afgift skal efter udløbet af  

 virksomhedens indkomstår reguleres i forhold til virksomhedens samlede  

 afgiftsgrundlag.
Ved den endelige opgørelse og indbetaling af afgiften er  

 opgørelsesperioden derfor virksomhedens indkomstår.
Det foreslås, at personligt ejede virksomheder skal angive og indbetale  

 afgiften senest den 20. august, der følger mindst 5 måneder efter  

 indkomstårets udløb.
For andre end personligt ejede virksomheder foreslås  

 angivelses- og indbetalingsfristen fastsat til 7 måneder og 20 dage efter  

 udløbet af den måned, hvori indkomståret udløber.
Har en virksomhed betalt for meget i acontoafgift, tilbagebetales den for  

 meget indbetalte afgift senest 3 uger fra dagen for sidste rettidige  

 indsendelse af angivelse.
Tilbagebetalingsreglerne svarer til momslovens  

 regler om tilbagebetaling af overskydende afgiftsbeløb.
For virksomheder omfattet af § 5, stk. 1, vil der efter  

 indbetalingsfristens udløb kunne ske ændringer i virksomhedens opgørelse af  

 overskud eller underskud i forbindelse med den efterfølgende skattemæssige  

 ligning.
Der foreslås derfor en bemyndigelse til skatteministeren til at  

 fastsætte regler om regulering af afgiftsbetalingen i disse tilfælde.
Til nr. 6-9 Ændringerne er en konsekvens af ændringsforslaget under nr. 5.
Til nr. 10 I § 2 foreslås indsat en overgangsregel i sammenhæng med de foreslåede  

 ændringer i afgiftsgrundlag og opgørelsesperiode m.v. for visse  

 ikkemomspligtige virksomheder, jf. bemærkningerne til nr. 2 og 3. For de  

 virksomheder, hvis opgørelsesperiode er indkomståret, og hvor kalenderåret  

 ikke anvendes som indkomstår, vil den første opgørelsesperiode kun dække en  

 del af indkomståret.
For så vidt angår overskud eller underskud, foreslås  

 afgiftsgrundlaget for denne afgiftsperiode beregnet forholdsmæssigt svarende  

 til forholdet mellem længden af denne periode og virksomhedens indkomstår.
