Fremsat den 7. oktober 2020 af Kirsten Normann Andersen (SF), Lisbeth Bech-Nielsen (SF), Rasmus Nordqvist (SF) og Carl Valentin (SF) Forslag til folketingsbeslutning om afgifter på tobak Folketinget pålægger regeringen i indeværende folketingsår at tage de nødvendige initiativer, således at det ved lov forbydes at sælge tobaksvarer med tab i Danmark, og tage de nødvendige initiativer for at sikre, at fremtidige afgiftsstigninger på tobak implementeres med en market clean-model, der fastsætter en slutdato for, hvornår der ikke længere kan sælges tobaksvarer til gamle priser.
Bemærkninger til forslaget Det er forslagsstillernes ønske at sikre, at de politiske intentioner om dyrere tobaksvarer i Danmark efterleves.
 I december 2019 vedtog et bredt flertal i Folketinget at hæve afgiften på cigaretter med, hvad der sammenlagt svarer til en gennemsnitlig prisstigning på 14 kr. inkl. moms pr. 20 styk cigaretter, så en gennemsnitlig pakke cigaretter kom til at koste 55 kr.  pr. 1. april 2020 og yderligere 5 kr. pr. 1. januar 2022, mens afgifterne på øvrige tobaksvarer stiger tilsvarende, jf. lov nr. 1588 af 27. december 2019.
 Erfaringerne fra den første afgiftsstigning viser, at der er opstået priskrig på markedet, hvor cigaretpakker sælges med tab, og at butikkerne har store lagre af cigaretpakker med stempelmærker fra før afgiftsstigningen, som de kan fortsætte med at sælge, til deres lagre er tømte.
 Forslagsstillerne mener derfor, at det er nødvendigt med yderligere tiltag for at sikre gennemslagskraften af fremtidige afgiftsstigninger og dermed, at de politiske mål for priserne på tobak opfyldes.
De unge er mest følsomme over for prisstigninger, og erfaring viser, at prisen har en afgørende betydning for, om særlig børn og unge begynder at ryge.
Derfor er der et politisk ønske om højere priser på cigaretter for at mindske antallet af rygere, herunder særlig at holde børn og unge fra at begynde med at ryge.
Når producenter sælger cigaretter, hvor de taber penge, går de direkte imod denne politiske intention.
 For at sikre, at den politiske intention med afgiftsstigningen materialiserer sig, er det derfor nødvendigt, at Folketinget via lovgivning sikrer, at producenter fremadrettet ikke kan sælge deres produkter med et direkte økonomisk tab.
 Det foreslås derfor, at det gøres ulovligt at sælge cigaretter med økonomisk tab i Danmark.
 For at sikre en effektiv indfasning af fremtidige afgiftsstigninger foreslås det endvidere, at der fastlægges en deadline for, hvornår der sidst må være gamle priser på markedet ved den kommende afgiftsstigning på yderligere 5 kr. pr. 1. januar 2022, således at der fastsættes en dato for, hvornår markedet skal være renset for cigaretter, der sælges til gamle priser.
Skriftlig fremsættelse Kirsten Normann Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afgifter på tobak.
(Beslutningsforslag nr.
B 14) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
