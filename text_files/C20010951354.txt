NOA-Meddelelse vedr. lediges adgang til  

 selvvalgt uddannelse i op til 6 uger Arbejdsformidlingen bør tidligt i ledighedsforløbet  

 orientere de ledige om muligheden for at deltage i selvvalgt uddannelse, jf.  

 lov om statens voksenuddannelsesstøtte og lov om godtgørelse  

 ved deltagelse i erhvervsrettet voksen- og efteruddannelse.
 Styrelsen er blevet gjort opmærksom på, at mange ledige ikke  

 har kendskab til deres mulighed for i dagpengeperioden at benytte sig af  

 adgangen til selvvalgt uddannelse i op til 6 uger, jf. lov om statens  

 voksenuddannelsesstøtte (SVU) og lov om godtgørelse ved  

 deltagelse i erhvervsrettet voksen- og efteruddannelse (VEU).
Styrelsen skal i denne anledning opfordre Arbejdsformidlingen til så  

 tidligt som muligt i ledighedsforløbet at informere de ledige om  

 muligheden for at deltage i selvvalgt uddannelse.
Dette gælder  

 særligt i de tilfælde, hvor Arbejdsformidlingen har måttet  

 give afslag på en ledigs ønske om et tilbud om uddannelse i  

 henhold til en handlingsplan.
 Arbejdsformidlingen bør i den forbindelse henvise den ledige til de  

 myndigheder, der administrerer ovennævnte ordninger, for nærmere  

 information.
 Det er arbejdsløshedskasserne, VUC og ivu*Centrene, der  

 administrerer SVU-ordningen.
 Det er arbejdsløshedskasserne, der administrerer VEU-ordningen, for  

 så vidt angår ledige medlemmer af en arbejdsløshedskasse,  

 mens Arbejdsformidlingen administrerer ordningen, for så vidt  

 angår ledige, der ikke er medlem af en arbejdsløshedskasse.
