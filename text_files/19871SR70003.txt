Nr BR 3 Beretning over den fremtidige struktur for færgeruterne over Kattegat   

 Nr 70003 1987-88, 1. samling Afgivet af Udvalget om Offentlige Arbejder Afgivet: 19880414 Udvalget om Offentlige Arbejder har i flere samråd med trafikministeren behandlet rapporten »Færgetrafik over Kattegat«  

 fra det af trafikministeren den 20. november 1986 nedsatte Kattegatudvalg.
Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) beklager, at ministeren har forlangt, at det af Kattegatudvalget i henhold til sit kommissorium udarbejdede kapitel (9), indeholdende et forslag til organisering af den fremtidige færgetrafik over Kattegat, ikke blev medtaget i rapporten.
Det nævnte kapitel (9) er rapportens absolut vigtigste, hvorfor flertallet opfordrer ministeren til at drage omsorg for:
- at det udeladte afsnit (9) indsættes i rapporten, - at berørte amter og kommuner får tilstillet den fuldstændige rapport til udtalelse og tilbagemelding angående kommunernes indstilling til den i afsnit (9) foreslåede rederisammenslutning, og - at regeringen meddeler Udvalget om Offentlige Arbejder sin indstilling til, hvorledes den fremtidige færgetrafik over Kattegat bør organiseres.
Et mindretal (Det Konservative Folkepartis, Venstres og Centrum-Demokraternes medlemmer af udvalget) kan tilslutte sig rapporten »Færgetrafik over Kattegat«, hvoraf det fremgår, at mindst een færgerute på Kattegat må forventes at bestå efter færdiggørelsen af den faste forbindelse over Storebælt.
Storebæltsaftalen må altså på dette punkt forventes at kunne opfyldes, uden at det er nødvendigt med særlige offentlige tiltag.
Mindretallet stiller sig uforstående over for flertallets påstand om, at trafikministeren skulle have forlangt, at det såkaldte kapitel (9) blev udeladt.
Som det fremgår af trafikministerens redegørelse i et samråd, havde formanden for Kattegatudvalget, der repræsenterede Trafikministeriet, anmodet regeringen om en tilkendegivelse af, hvorvidt et forslag, der forelå i udkast, ville kunne støttes af regeringen, såfremt det blev medtaget i den endelige rapport, en fremgangsmåde, der ikke er ualmindelig - heller ikke i tidligere regeringers tid.
Da ministerierepræsentanterne efter regeringens tilkendegivelse ikke ønskede at fremsætte forslaget, og da de private repræsentanter i Kattegatudvalget ikke optog forslaget som deres forslag, foreligger der ikke noget udvalgsforslag, men kun et udkast til forslag.
Det ville derefter være i strid med al udvalgspraksis og betænkningsafgivelse, såfremt trafikministeren nu skulle indsætte det pågældende udkast i rapporten, som herefter ikke længere ville være Kattegatudvalgets rapport, men Udvalget om Offentlige Arbejders.
Mindretallet har noteret sig trafikministerens tilsagn i samrådet om at forelægge udkastet til forslag for berørte amter og kommuner og tilsagnet om at overveje en fornyet drøftelse i regeringen af spørgsmålet og meddele folketingsudvalget, hvorvidt en sådan drøftelse vil finde sted.
Et andet mindretal (Fremskridtspartiets medlem af udvalget) kan tilslutte sig kritikken af, at dele af Kattegatudvalgets materiale ikke er medtaget i rapporten.
I denne tilkendegivelse ligger ikke nogen som helst sympati for indholdet i kapitel (9), idet Fremskridtspartiet mener, at den frie konkurrence uden offentlig indblanding også skal være gældende for Kattegat.
 P. u. v.
