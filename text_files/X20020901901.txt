Ligningsrådet fandt, at kommanditisten blev beskattet af den  

 skattepligtige indkomst i kommanditselskabet.
Det gjorde ikke en forskel, at  

 komplementaren i kommanditselskabet på enhver måde udadtil  

 fremstod som ejer af virksomheden, mens ejerforholdet indadtil forblev  

 uændret.
Rette indkomstmodtager - stille selskab -  

 oversættelsesvirksomhed Spørgsmålene til Ligningsrådet var følgende:
1. Beskattes Y af den skattepligtige indkomst i NT K/S, der kan  

 opgøres på grundlag af hendes aftaler som kommanditist? 2. Beskattes Y af den skattepligtige indkomst i NT K/S, der kan  

 opgøres på grundlag af hendes aftaler som kommanditist, hvis den  

 påtænkte aftale om at komplementaren WT ApS på enhver  

 måde udadtil skal fremstå som ejer af virksomheden, medens  

 ejerforholdet indadtil forbliver uændret, gennemføres? Svar Ad 1) Se sagsfremstilling og begrundelse.
 Ad 2) Se sagsfremstilling og begrundelse.
Beskrivelse af de faktiske forhold Y har ved betinget aftale af 24. september 2001 overdraget den hende  

 tilhørende andel af virksomheden NT, der udbyder tolkning via  

 internettet, til kommanditselskabet NT K/S, hvori WT ApS er komplementar med  

 en ejerandel på 5 pct. og Y og hendes samlevende ægtefælle  

 X hver ejer 47,5 pct.
Aftalen er alene betinget af, at Y og hendes mand  

 beskattes som kommanditister.
 Anparterne i WT ApS ejes af Y og hendes mand i lige forhold.
Ægtefællerne har sammen udviklet den knowhow i form af  

 koncepter og teknologiske løsninger, der danner grundlag for  

 virksomheden.
Ved værdiansættelsen i den betingede overdragelse  

 er det anset, at hver har bidraget med lige stor del.
Idéen bag virksomheden med tolkning via internettet kan kort  

 karakteriseres ved, at der tolkes via internettet ved hjælp af  

 webkamera, mikrofon og højttaler, som opstilles hos tolken og den, der  

 skal tolkes for.
Eksempelvis kunne der være tale om, at der sidder en  

 tolk i København, der skal oversætte for en patient, som er  

 indlagt på et hospital i Jylland.
Idéen er nærmere, at det  

 er billigere for hospitalet at foretage tolkningen via internettet fremfor at  

 have en tolk fysisk tilstede på hospitalet.
 NT K/S er således ejet som et "enmandskommanditselskab" af  

 ægteparret.
Da virksomheden må formodes at udvikle sig hurtigt, er det  

 uforudseeligt hvilken indsats, der vil blive krævet af hver af  

 ægtefællerne, som derfor har indgået aftale om, at hver  

 udtager en forlods arbejdsbestemt overskudsandel svarende til rimeligt  

 arbejdsvederlag for den medgåede indsats.
Såfremt der i et  

 år ikke er overskud, kommer en sådan forlods andel ikke Y til  

 gode.
Det er Y´s opfattelse, at det forretningsmæssigt kan være  

 uheldigt at optræde udadtil som kommanditselskab på grund af  

 denne selskabsforms udbredte anvendelse som ramme for skattebaserede  

 aktiviteter.
Y ønsker derfor muligheden for at lade WT ApS  

 optræde udadtil, som om dette selskab ejer virksomheden, herunder at  

 tegne virksomheden uden at oplyse om, at virksomheden ejes af flere.
Udadtil  

 vil WT ApS således optræde som den, der er den berettigede og  

 forpligtede i forhold til virksomhedens debitorer og kreditorer.
WT ApS vil  

 således fremstå som den, der indgår aftaler med kunder,  

 leverandører og ansatte m.v.
Ligeledes vil WT ApS udadtil  

 fremstå som den, der er berettiget til, at modtage vederlaget for  

 oversættelsesydelserne.
Y vil dog kun gennemføre denne organisation som "stille selskab",  

 hvis hun har sikkerhed for at blive beskattet som kommanditist, da  

 virksomhedens indtjening må formodes at være stærkt usikker  

 over de første år.
Kommanditselskabet NT K/S vil med i  

 øvrigt uændrede vedtægter foretage navneændring til  

 WT K/S eller et anonymt navn.
Der vil ikke blive foretaget ændringer af overskudsfordelingen.
For  

 erhvervsvirksomheden vil der blive ført et bogholderi og udarbejdet  

 sædvanligt årsregnskab for kommanditselskabet.
Komplementaren vil  

 ikke have andre erhvervsaktiviteter end at deltage som komplementar.
Moms og  

 A-skat vil blive indberettet på WT ApS´s CVR-nr., da der ellers sker  

 offentliggørelse af, at virksomheden er organiseret som  

 kommanditselskab.
WT K/S (eller et andet valgt navn) vil som krævet i  

 loven være anmeldt til Erhvervs- og Selskabsstyrelsen, hvor  

 årsregnskaber vil blive offentliggjort efter gældende regler.
På nuværende tidspunkt er der indgået en aftale med  

 Rigshospitalet om at gennemføre et pilotprojekt.
Dette pilotprojekt  

 har kun afkastet begrænsede indtægter, idet tolkene skal  

 tilkaldes til opgaverne.
Det forventes imidlertid, at dette ændrer sig  

 fremover.
 Af kommanditselskabets vedtægter fremgår blandt andet  

 følgende:
" § 2.
 Kommanditselskabets formål er navnlig at drive virksomhed som tolk  

 og med tolkning og anden dermed i forbindelse stående virksomhed, samt  

 i øvrigt sådan virksomhed, som kommanditisterne og  

 komplementaren er enige om at optage.
 § 3.
 Komplementaren deltager i kommanditselskabet med hele sin formue.
 Kommanditanpartskapitalen udgør kr. 200.000.
 På hver kommanditanpart indbetales et kontant beløb, hvis  

 størrelse og nærmere vilkår fastsættes efter aftale  

 mellem kommanditisterne og komplementaren.
For hver kommanditist føres en kapitalkonto.
Det til enhver tid  

 værende indestående på kapitalkontoen forrentes, indtil  

 generalforsamlingen fastsætter andet, med en årlig rente svarende  

 til den til enhver tid gældende mindsterente.
 § 4.
 Kommanditselskabet ejes af komplementaren med 5 pct. og af  

 kommanditisterne med 95 pct.
 Nettoresultatet af den årlige drift efter fradrag af komplementarens  

 eventuelle vederlag for administration eller andet, deles mellem  

 kommanditisterne og komplementaren i samme forhold, som de ejer  

 kommanditselskabet.
Ved kommanditselskabets eventuelle opløsning fordeles  

 nettoprovenuet ligeledes mellem komplementaren og kommanditisterne i samme  

 forhold, som de ejer andel i kommanditselskabet § 5.
 Den eneste fulde ansvarlige deltager i kommanditselskabet er WT ApS, der  

 som komplementar hæfter ubegrænset for alle kommanditselskabets  

 forpligtelser.
 Kommanditisternes hæftelse er begrænset til i alt kr. 200.000,  

 idet hver kommanditist kun hæfter for det beløb, for hvilket der  

 er tegnet kommanditanparter i kommanditselskabet med fradrag af kontante  

 indbetalinger på anparterne.
 Kommanditisterne har ingen regres overfor komplementaren.
 Kommanditselskabets aktuelle formue kan på ingen måde  

 gøres til genstand for arrest, eksekution eller anden  

 retsforfølgning for nogen kommanditselskabet uvedkommende gæld  

 eller forpligtelse, hvad enten denne er opstået før eller efter  

 kommanditselskabets stiftelse.
 § 6.
 En kommanditist kan kun overdrage sin kommanditanpart med samtykke fra de  

 øvrige kommanditister samt komplementaren.
 Ved enhver overdragelse har de øvrige kommanditister  

 forkøbsret til kommanditanparterne.
 § 7.
 Selskabets daglige ledelse og administration varetages af komplementaren  

 som direktør.
 § 8.
 Inden 6 måneder fra regnskabsårets udløb skal  

 komplementaren og kommanditisterne på et regnskabsmøde godkende  

 årsregnskabet, der skal forsynes med en påtegning herom.
 I den af komplementaren førte protokol optages et kort referat af  

 regnskabsmødet, og alle beslutninger, der er truffet i forbindelse med  

 godkendelse af årsregnskabet.
 § 9.
 Kommanditselskabets overskud, hvorved forstås det overskud, der  

 fremkommer efter der fra de samlede indtægter er trukket alle udgifter  

 i forbindelse med virksomhedens drift, forrentning af kommanditisternes  

 kapitalkonti samt arbejdsbestemt overskudsandel, fordeles mellem  

 kommanditisterne og komplementaren i forhold til de i § 3 anførte  

 andele.
 I det omfang kommanditisterne udfører arbejde i kommanditselskabet,  

 aftales der vederlag heraf med en særskilt arbejdsbestemt  

 overskudsandel.
 § 10.
Alle beslutninger i kommanditselskabet træffes af komplementaren og  

 kommanditisterne i fællesskab.
Er der ikke enighed mellem  

 kommanditisterne og komplementaren, træffes beslutning med almindelig  

 stemmeflerhed, idet stemmerne beregnes ud fra den ejerandel til  

 kommanditselskabet, jf. § 4.
 Alle beslutninger, som efter komplementarens skøn har  

 væsentlig betydning for komplementarens hæftelse, skal  

 tiltrædes af denne.
 § 11.
 Det påhviler komplementaren at føre en protokol, hvori  

 optages alle væsentlige beslutninger vedrørende selskabet, idet  

 de underskrives af kommanditisterne og komplementaren.
 § 12.
 Kommanditselskabet tegnes af direktøren (komplementaren).
 § 13.
 Kommanditselskabets regnskabsår er fra 1. januar til 31. december.  

 Det første regnskabsår er dog fra stiftelsen den 24. september  

 2001 til den 31. december 2002.
 § 14.
 Vedtægtsændringer kan ske efter indstilling fra direktionen,  

 og kun såfremt forslaget vedtages med 2/3 af stemmerne i  

 kommanditselskabet.
Selskabets opløsning kan kun besluttes ved enighed blandt  

 kommanditisterne og komplementaren." Repræsentanten har anført, at det kan lægges til grund,  

 at komplementaranpartsselskabet, WT ApS, ikke vil have andre  

 erhvervsmæssige aktiviteter end at optræde på vegne af  

 kommanditselskabet.
Der vil således ikke være nogen praktisk  

 vanskelighed med at afgrænse kommanditselskabets aktivitet.  

 Komplementaren må imidlertid selv afholde egne udgifter som revision,  

 omkostninger i forbindelse med vedtægtsændringer, anmeldelser til  

 Erhvervs- og Selskabsstyrelsen og betaling af eventuel selskabsskat.
Af hensyn til sammenligning med Højesterets dom af 26. januar 2001,  

 der er refereret i TfS 2001, 169, har repræsentanten også oplyst,  

 at det kan lægges til grund, at komplementaren ikke får  

 beføjelser til at sælge selve erhvervsvirksomheden ud af  

 kommanditselskabet.
Det kan også lægges til grund, at  

 kommanditselskabets vedtægter vil være sådan, at  

 komplementaren ikke får afgørende indflydelse på opsigelse  

 af kommanditisterne eller optagelse af nye medarbejdere.
Ligeledes kan det  

 lægges til grund, at sådanne for kommanditselskabets  

 væsentlige vedtægtsbestemmelser vil skulle besluttes enten i  

 enighed eller med kvalificeret flertal.
 Endelige har repræsentanten oplyst, at kommanditisterne  

 ønsker at anvende virksomhedsordningen.
 Det er repræsentantens opfattelse, at de stillede  

 spørgsmål skal besvares bekræftende.
For så vidt angår spørgsmål 1 har  

 repræsentanten anført, at kommanditselskabet NT K/S er  

 civilretligt gyldigt stiftet.
Ved den betingede overdragelse af virksomheden  

 NT til NT K/S er der overdraget en igangværende udviklingsvirksomhed.  

 Komplementaren, WT ApS, har en ejerandel på 5 pct. af virksomheden, og  

 overdragne aktiver er betalt til handelsværdier.  

 Værdiansættelsen af aktiver og passiver ved overdragelsen er  

 underkastet sædvanlig ligning.
Den indgåede overskudsfordeling  

 må anses for sædvanlig og forretningsmæssigt begrundet ved  

 at kommanditisterne er tillagt en arbejdsbestemt overskudsandel.
Som  

 kommanditist med 47,5 pct. ejerandel hæfter Y med et samlet indskud  

 på 100.000 kr.
Komplementarens indestående på  

 kapitalkontoen udgør en væsentlig del af NT K/S´s  

 kapitalgrundlag og bærer forretningsmæssig risiko.
Komplementaren  

 deltager i overskud med sin ejerandel på 5 pct. og er tillagt en  

 forlods forrentning af sit kapitalindestående.
De indgåede aftaler forvrider ikke indkomsterne fra  

 erhvervsvirksomheden, hvorfor Y´s overskud efter aftalerne er det  

 skattemæssige resultat, som Y er rette indkomstmodtager for.
I den  

 betingede overdragelse er den civilretlige og skatteretlige realitet, at Y og  

 hendes mand har solgt i alt 5 pct. af virksomheden til et af dem ejet  

 anpartsselskab, der ved at være komplementar reducerer deres  

 økonomiske risiko.
Y bærer fortsat en økonomisk risiko  

 ved sin erhvervsvirksomhed.
 For så vidt angår spørgsmål 2 har  

 repræsentanten anført, at de samme argumenter og begrundelser  

 gør sig gældende som for spørgsmål 1, da samvirket  

 er uændret af det forhold, at komplementaren udadtil optræder som  

 (ene)ejer af virksomheden.
Repræsentanten har endvidere henvist til Højesterets dom af  

 26. januar 2001 (SKM 2001.12 / TfS 2001, 169), hvor en komplementar i et  

 kommanditselskab blev anset som rette indkomstmodtager af hele den  

 skattepligtige indkomst i en konsulentvirksomhed.
I denne sag var realiteten  

 og aftalen mellem parterne, at komplementaren for egen regning afholdte alle  

 de med driften forbundne omkostninger, mens kommanditselskabet modtog alle  

 indtægterne.
Kommanditselskabet var forpligtet til at betale  

 komplementarselskabet alle "sædvanlige omkostninger". Kommanditisterne  

 deltog således ikke i driften på samme måde som  

 kommanditisterne i en samlet virksomhed.
Dommen kan bl.a. derfor næppe  

 tages til indtægt for, at selve det forhold at komplementaren udadtil  

 optræder som (ene)ejer af virksomheden medfører at  

 komplementaren er rette indkomstmodtager af virksomhedens samlede  

 resultat.
Den skatteansættende myndigheds udtalelse Københavns Kommune har som skatteansættende myndighed for Y  

 udtalt, at Y for indkomståret 2000 alene har haft indtægter som  

 lønmodtager.
Der er selvangivet et skattepligtigt resultat på kr. -27.945  

 vedrørende virksomheden NT, men her er alene selvangivet udgifter af  

 såvel driftsmæssig som etableringsmæssig karakter.
Der er  

 ikke selvangivet nogen indtægter i virksomheden.
Kommunen har  

 bemærket, at selvangivelserne endnu ikke er blevet lignet, hvorfor der  

 ikke kan siges noget om, hvorvidt underskuddet kan godkendes som  

 selvangivet.
Kommunen har endvidere bemærket, at af det tilsendte materiale  

 fremgår det, at overdragelsesprisen svarer til det beløb, der i  

 løbet af året frem til overdragelsesdagen er bogført som  

 større anskaffelser.
Hvad dette dækker over fremgår ikke  

 af materialet.
 Kommunen har yderligere bemærket, at det heller ikke fremgår  

 af det tilsendte materiale om virksomheden før overdragselsedagen har  

 haft nogen indtægter og i givet fald hvor mange.
 Ligeledes fremgår det ikke af K/S kontrakten, hvorledes den  

 arbejdsbestemt overskudsandel skal fordeles samt hvornår man har  

 tænkt sig at aftale dette særlige vederlag.
Kommunen har bemærket, at det fremgår af ansøgningen,  

 at det påtænkes at lade komplementaren i WT K/S, WT ApS,  

 optræde udadtil som kontrahent og den der tegner virksomheden.
Under  

 disse forudsætninger er det Kommunens opfattelse, at det vil være  

 WT ApS, der vil være rette indkomstmodtager.
Kommunen finder, at denne  

 situation vil være særdeles lig den i TfS 2001, 169 H.
I den sag  

 var der en række andre påstande og faktorer, som der blev taget  

 stilling til, men grundlæggende tilsluttede Højesteret sig  

 Østre Landsrets konklusion om, at virksomheden reelt måtte anses  

 for at være drevet af aktieselskabet (komplementaren), idet det var  

 aktieselskabet, der var den berettigede og forpligtede i forhold til  

 virksomhedens debitorer og kreditorer.
 Told- og Skatteregion København har ikke haft bemærkninger  

 til anmodningen om bindende forhåndsbesked.
Styrelsens indstilling og begrundelse Når der henses til de faktiske forhold, således som de er  

 beskrevet af forespørgers repræsentant, er det Told- og  

 Skattestyrelsens opfattelse, at de stillede spørgsmål må  

 besvares bekræftende.
Over- eller underskud der utvivlsomt kan  

 henføres til kommanditselskabets virksomhed, vil således blive  

 beskattet hos deltagerne i forhold til de aftalte andele.
 Told- og Skattestyrelsen har herved henset til, at nærværende  

 sag har mange lighedspunkter med en bindende forhåndsbesked af 16. juni  

 1992 samt en Landsskatterets kendelse af 10. juni 1993 (afgørelserne  

 er ikke offentliggjort).
Det er endvidere Told- og Skattestyrelsens opfattelse, at  

 Højesterets dom af 26. januar 2001, der er refereret i TfS 2001, 169,  

 ikke kan medføre et andet resultat.
Højesteret tilsidesatte i  

 skattemæssig henseende en selskabskonstruktion, der havde samme  

 formelle opbygning som i nærværende sag.
Det er imidlertid Told-  

 og Skattestyrelsens opfattelse, at nærværende sags faktiske  

 omstændigheder på en række afgørende punkter afviger  

 fra de faktiske omstændigheder i sagen, der var til  

 pådømmelse for Højesteret.
Told- og Skattestyrelsen er af  

 den opfattelse, at Højesteret med sin dom ikke har forkastet den  

 praksis, som Ligningsrådets bindende forhåndsbesked af 16. juni  

 1992 og Landsskatterettens kendelse af 10. juni 1993 er udtryk for.
Det er  

 Told- og Skattestyrelsens opfattelse, at der ikke forelå stille  

 selskabsdeltagelse i den sag, der blev pådømt af  

 Højesteret.
Der er herved henset til, at komplementarselskabet havde  

 meget omfattende beføjelser i relation til kommanditselskabet, der var  

 den stille deltager.
Komplementaren var således beføjet til at  

 sælge kommanditselskabets virksomhed.
Ligeledes var komplementaren  

 beføjet til at opsige kommanditisterne i kommanditselskabet.
Der er ikke herved taget stilling til, om kommanditselskabet eller  

 anpartsselskabet er rette indkomstmodtager for en given indkomst, idet dette  

 spørgsmål må afgøres ved den løbende ligning  

 ud fra de konkret foreliggende oplysninger.
Ligeledes er der heller ikke  

 taget stilling til, om der drives erhvervsmæssig virksomhed, idet dette  

 spørgsmål også må afgøres ved den  

 løbende ligning.
Ligningsrådets afgørelse Ligningsrådet tiltrådte Told- og Skattestyrelsens  

 indstilling.
