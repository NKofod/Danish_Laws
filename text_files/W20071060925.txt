Offererstatningslovens § 10  manglende medvirken til politiets opklaring af sagen, nævnets j. nr. 07-520-05952 N. j.nr. 07-520-05952 Nævnet afslog ansøgers ansøgning om erstatning med den begrundelse, at ansøger ikke i tilstrækkeligt omfang havde medvirket til politiets opklaring af sagen.
Nævnet lagde vægt på, at ansøger havde afgivet skiftende forklaringer til politiet og til byrettens retsbog.
Ansøger havde først forklaret til politiet, at han, tiltalte og en anden mand  efter at have talt sammen inde på en bodega  kom i håndgemæng uden for bodegaen, hvorefter den ene af de to mænd holdt ham, og den anden trampede på hans fod.
Ansøger angav et navn på den ene mand.
En måned senere forklarede ansøger til politiet, at han ikke ønskede at udtale sig, da han frygtede repressalier.
Herefter forklarede han alligevel nogle dage senere til politiet, at han talte med 2 mænd på værtshuset, og at det var dem, der senere overfaldt ham.
Ansøger godkendte senere den sidste rapport.
Til retsbogen i byretten forklarede ansøger, at han ikke havde nogen erindring om det passerede, dog huskede han, at han ventede på en ambulance, at han fik brækket sit ben flere steder, og at der udenfor bodegaen var 2 mænd.
Han kunne ikke beskrive disse personer nærmere, og han kunne ikke sige, om han havde diskuteret med disse personer tidligere, eller om han havde set de tiltalte før.
Han forklarede videre, at han ikke havde forklaret politiet det, som fremgik af politirapporterne.
 Udover de skiftende forklaringer lagde nævnet vægt på, at tiltalte blev frifundet for forholdet ved byretten.
Nævnets afslag på erstatning blev af ansøger efterfølgende indbragt for retten.
Retten fandt, at nævnet med rette havde afvist at udbetale erstatning til ansøger med henvisning til § 10 i offererstatningsloven.
