Landsskatteretskendelse Hensættelse til udpakningsgaranti A A/S klager for indkomståret 1998 over, at de stedlige  

 skattemyndigheder har forhøjet selskabets indkomst med 250.000 kr.,  

 idet hensættelse vedrørende udpakningsgaranti ikke er  

 godkendt.
 Det fremgår af sagen, at selskabet driver virksomhed ved import og  

 salg af radio- og TV-produkter til større indkøbskæder i  

 Danmark.
Selskabet er medlem af en leverandørforening.
Medlemmer af denne  

 forening har indgået aftale om, at de over for forhandleren yder en  

 særlig udpakningsgaranti på leverede varer.
 Af aftalen fremgår bl.a. følgende:
 "Forhandleren har i henhold til Købeloven ret til at gøre  

 indsigelse over for mangler umiddelbart efter varens modtagelse.
Leverandørforeningens garantiordning for audio/video-apparater,  

 excl. autoradio, stiller forhandlerne gunstigere, idet leverandørerne  

 yder 90 dages udpakningsgaranti.
Denne udvidede ordning for udpakningsgaranti  

 ydes alene af medlemmerne i Leverandørforeningen over for detailsidens  

 forhandlere på varer markedsført af og indkøbt hos  

 medlemsvirksomheder i Leverandørforeningen.
Såfremt en  

 forhandler indkøber en tilsvarende vare uden for  

 Leverandørforeningens medlemskreds, bortfalder udpakningsgarantien.  

 (...) For den udvidede garanti gælder følgende:  

 Apparater, der er defekte, skal ombyttes/repareres inden for 7 dage fra  

 leverandørens modtagelsestidspunkt.
Forudsætningen er, at  

 apparaterne returneres i original emballage med alt tilbehør (...).  

 Alle forsendelsesudgifter afholdes af leverandøren (...)." Forhandleren yder 1 års garanti over for den endelige forbruger.
Til  

 dækning af forhandlerens forpligtelse over for forbrugeren, er der  

 endvidere indgået aftale om, at leverandøren yder forhandleren  

 en kompensation på 3,5 % af de leverede varers pris.
Kompensationen  

 skal dække alle forhandlerens udgifter til arbejdsløn,  

 materialer og transport i forbindelse med garantireparationer, uanset om  

 reparationerne foretages hos leverandøren eller hos tredjemand.
Der  

 kan indgås særskilte aftaler, f.eks. om at leverandøren  

 overtager alle reparationer vedrørende visse produkter.
I så  

 fald ydes der ikke kompensation ved forhandlerens køb af det  

 pågældende produkt.
I det omfang selskabet har ydet en forhandler  

 kompensation, hæfter forhandleren alene for evt. mangler over for  

 forbrugeren.
Det er oplyst, at selskabet for enkelte kunder har indgået  

 individuelle garantiaftaler.
Der kan  f.eks. være tale om ydelse af 12  

 måneders reparationsgaranti regnet fra forhandlerens købsdato  

 uden kompensation til forhandleren.
I denne situation vil selskabet  

 hæfte for alle udgifter i forbindelse med reparationer m.v. inden for  

 garantiperioden.
 Garantiomkostningerne består efter det oplyste dels af udgifter til  

 reparationer og reservedele, dels af udgifter til skrotning, hvis en  

 reparation ikke er lønsom.
Selskabets bruttoomsætning udgjorde i regnskabsåret 1997/98  

 ca. 105.000.000 kr.
I regnskabsåret 1996/97 udgjorde omsætningen  

 ca. 82.000.000 kr.
I 1997/98 udgjorde de faktisk afholdte garantiomkostninger ifølge  

 selskabets repræsentant 1.003.000 kr., svarende til 0,9552 % af  

 omsætningen.
Hensættelsen er herefter beregnet som 0,9552 % af  

 hvad der svarer til 1 kvartals omsætning, ca. 26.250.000 kr., hvilket  

 giver det  fratrukne beløb på 250.000 kr.
I 1998/99 blev der i alt afholdt udgifter i forbindelse med  

 garantireparationer for ca. 999.000 kr.
Det er ikke muligt at specificere den  

 del af udgiften, der alene vedrører årets første kvartal.
 I regnskabsåret 1996/97 har selskabet foretaget fradrag for  

 hensættelse til udpakningsgaranti med 50.000 kr.
 Den stedlige skattemyndighed har forhøjet selskabets indkomst med  

 250.000 kr., idet myndigheden ikke har kunnet godkende selskabets fradrag for  

 hensættelser.
Skattemyndigheden har bemærket, at selskabet utvivlsomt har  

 omkostninger til reparationer og udskiftning af defekte apparater, da  

 køber har ret til at kræve omlevering efter reglerne om  

 mangelsansvar i købelovens § 43 eller efter den udvidede  

 udpakningsgaranti.
Skattemyndigheden mener imidlertid ikke, at der kan  

 foretages hensættelser til imødegåelse af omkostninger,  

 der kan anses for at være løbende udgifter.
Selskabet har  

 påtaget sig en vidtgående eventualforpligtelse, men i lighed med  

 TfS 1999.547 (VLD) kan der ikke foretages hensættelser til denne type  

 udgifter.
Vestre Landsret har således ved denne dom tilkendegivet, at  

 der skattemæssigt ikke kan foretages fradrag for generelle  

 omkostninger, men at omkostningerne først kan fradrages i det  

 år, omkostningerne afholdes.
Selv om selskabet kunne lave en  

 præcis opgørelse over de i 1998/99 afholdte omkostninger  

 på tidspunktet for udarbejdelsen af regnskabet for 1997/98, kan  

 udgifterne således først fratrækkes i 1998/99,  jf.  

 statsskatteloven § 6 a.
 Det klagende selskab har nedlagt påstand om, at selskabet for  

 indkomståret 1998 er berettiget til skattemæssigt at  

 fratrække den foretagne hensættelse på udpakningsgarantier  

 med 250.000 kr.
 Til støtte for påstanden er det bl.a. anført, at der  

 kan foretages fradrag for hensættelser til garantiforpligtelser,  

 når:
1. 	garantien gælder mangler på leveringstidspunktet, som  

 først konstateres senere, 2. 	der i praksis har vist sig at være en vis risiko, 3. 	de udredte beløb ikke er uvæsentlige, 4. 	der foreligger fyldestgørende regnskab som dokumentation for  

 henlæggelsens størrelse og 5. 	garantien ikke har karakter af en servicelignende eller  

 kulancemæssig ydelse i form af efterreparationer.
 Det er selskabets opfattelse at samtlige disse betingelser er opfyldt.
Udpakningsgarantien er købers garanti for, at varer, der var  

 defekte på leveringstidspunktet ombyttes vederlagsfrit, og der har  

 også i praksis vist sig at være en vis risiko, jf. at der i en  

 virksomhed, der årligt omsætter for mellem 80 og 100 mio. kr.  

 TV-, video- og HiFi- udstyr, til stadighed er en iboende risiko for, at  

 varerne er defekte.
Punkt 1 og 2 er dermed opfyldte.
 Vedrørende punkt 3 og 4 bemærkes, at selskabet hvert år  

 afholder væsentlige udgifter til garantiforpligtelser, idet  

 købere under henvisning til sædvanlige garantibetingelser i  

 almindelighed og den udvidede udpakningsgaranti i særdeleshed kan  

 kræve omlevering af varer.
 I regnskabsåret 1997/98 afholdt selskabet udgifter som følge  

 af sine garantiforpligtelser på  1.003.000 kr. ud af en samlet  

 omsætning på ca. 105.000.000 kr., hvilket svarer til 0,9552 %.
 Det hensatte beløb til udpakningsgarantien er herefter beregnet med  

 0,9552 % af omsætningen for de sidste 3 måneder af  

 regnskabsåret, svarende til de garantiomkostninger der forventedes  

 afholdt i det kommende regnskabsårs første 3 måneder.
Grunden til at selskabets hensættelse i regnskabsåret 1996/97  

 kun var på 50.000 kr. skyldtes, at man i dette år modregnede en  

 dekort på 600.000 kr. vedrørende et parti mobiltelefoner fra en  

 af selskabets hovedleverandører.
De faktiske omkostninger til  

 garantier androg således ca. 750.000 kr. i 1996/97.
TfS 1999.547 er ikke relevant for den foreliggende sag, da der i den sag  

 var tale om en pligt til at tage ikke solgte konsumvarer retur, hvilket i  

 modsætning til det foreliggende ikke medfører nogen  

 garantiforpligtelse eller lignende.
Derimod er SKM 2001.372 LSR  

 vedrørende fradrag for hensættelser til en serviceforpligtelse i  

 forbindelse med salg af vindmøller relevant.
Der kan endvidere ikke  

 stilles krav om at garantien går ud over ét år,  jf.
TfS  

 1986.428 og TfS 1986.588.
 Landsskatteretten skal udtale:
Driftsomkostninger, der i årets løb er anvendt til at  

 erhverve, sikre og vedligeholde indkomsten, herunder afskrivninger, er  

 fradragsberettigede, jf. statsskatteloven § 6, stk. 1, litra a.
Omkostninger  

 fradrages på det tidspunkt, hvor den skattepligtige har pådraget  

 sig en endelig retlig forpligtelse til at afholde disse.
Efter praksis  

 tillades dog fradrag for hensættelser til imødegåelse af  

 garantiforpligtelser vedrørende oprindelige mangler, når der har  

 vist sig at være en vis risiko, og garantibeløbene endvidere  

 ikke er uvæsentlige, jf. bl.a.
TfS 1988.220.
På baggrund af de for Landsskatteretten foreliggende oplysninger  

 finder retten, at den af selskabet ydede udpakningsgaranti må anses for  

 en egentlig garantiforpligtelse, der går ud over købelovens  

 almindelige regler.
Da den foretagne hensættelse endvidere efter  

 rettens opfattelse opfylder de i praksis opstillede betingelser for fradrag  

 for hensættelser i forbindelse med garantiforpligtelser,  

 nedsættes den påklagede skatteansættelse i overensstemmelse  

 med selskabets påstand.
