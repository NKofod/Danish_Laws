Bekendtgørelse om krav til offentligt tilgængelig infrastruktur for fossile brændstoffer og alternative drivmidler m.v.1) I medfør af § 2 i lov nr. 1537 af 19. december 2017 om infrastruktur for alternative drivmidler, som ændret ved lov nr. 791 af 4. maj 2021, og § 68, stk. 1, i færdselsloven, jf. lovbekendtgørelse nr. 1324 af 21. november 2018, som ændret ved lov nr. 2074 af 21. december 2020, fastsættes efter bemyndigelse i henhold til § 3, stk. 1, og § 9 i bekendtgørelse nr. 1520 af 13. december 2019 om Færdselsstyrelsens opgaver, beføjelser og klageadgang:
Anvendelsesområde § 1. Bekendtgørelsen finder anvendelse for tankstationer, LNG-tankstationer og offentligt tilgængelige ladestandere til elektriske køretøjer.
Definitioner § 2. I denne bekendtgørelse forstås ved:
1) Alternative drivmidler: Brændstoffer eller energikilder, som i det mindste delvist erstatter fossile oliekilder i energiforsyningen til transport, og potentielt bidrager til dekarbonisering og forbedrer miljøpræstationerne i transportsektoren.
De omfatter blandt andre: Elektricitet, brint, biobrændstoffer, syntetiske og paraffinholdige brændstoffer, naturgas, herunder biomethan, i komprimeret og flydende form såsom CNG og LNG samt flydende gas såsom LPG.
2) Offentligt tilgængelig ladestander eller tankstation: En ladestander eller tankstation til forsyning med et fossilt brændstof, alternativt drivmiddel eller begge, som giver ikkediskriminerende adgang for brugere.
Ikkediskriminerende adgang kan omfatte forskellige vilkår for godkendelse, anvendelse og betaling.
 3) Tankstander: En installation placeret på en tankstation, der er forsynet med én eller flere slanger til aftapning af enhver type drivmiddel, og som har et tilhørende nummer, bogstav eller anden form for identifikation anført på standeren.
 4) Tankstation: En optankningsfacilitet, hvor ethvert brændstof, med undtagelse af LNG, kan tankes via et fast eller mobilt anlæg.
 5) LNG-tankstation: En optankningsfacilitet, hvor LNG kan tankes, bestående af enten en fast eller mobil facilitet, en offshorefacilitet eller et andet system.
Tankstationer og LNG-tankstationer § 3. På alle tankstationer og LNG-tankstationer skal der fra den dato, hvor brændstofferne bringes i omsætning, på klar og synlig måde på de tilsvarende pumper og dyser, være anbragt en mærkning med ét eller flere symboler, som angiver hvilke typer brændstof, der kan tankes.
Symbolerne skal være udformet i henhold til § 2, stk. 2, i bekendtgørelse om brugerinformation hos motorkøretøjsforhandlere om alternative brændstoffer.
 § 4. På offentligt tilgængelige tankstationer med fem eller flere tankstandere og hvor brændstofpriser angives, skal der opsættes et prissammenligningsskilt, der skal opdateres hvert kalenderkvartal, jf. § 10.
 Stk. 2. På offentligt tilgængelige tankstationer med tre eller fire tankstandere og hvor brændstofpriser angives, skal der opsættes et permanent prissammenligningsskilt til orientering, jf. § 11.
 Stk. 3. Offentligt tilgængelige tankstationer, hvorfra der kan tankes fossile brændstoffer og alternative drivmidler, som under samme markedsføringsnavn findes på færre end 25 adresser i Danmark, samt tankstationer, der udelukkende anvendes af lastbiler og busser er ikke omfattet af kravet om opsætning af et prissammenligningsskilt.
Offentligt tilgængelige ladestandere § 5. Alle offentligt tilgængelige ladestandere skal give brugere af elektriske køretøjer mulighed for opladning på ad hoc-basis uden, at de skal indgå en kontrakt med den pågældende elektricitetsleverandør eller operatør.
 § 6. På alle offentligt tilgængelige ladestandere skal der på klar og synlig måde være angivet, hvilken type stikforbindelser ladestanderen er udstyret med.
 § 7. På alle offentligt tilgængelige ladestandere skal der på klar og synlig måde oplyses om prisen for opladning.
 § 8. På alle offentligt tilgængelige ladestandere, jf. dog stk. 2, skal der opsættes et permanent prissammenligningsskilt, jf. § 11.
 Stk. 2. Offentligt tilgængelig ladestandere, som tilbyder opladning uden betaling, eller som udelukkende kan anvendes af lastbiler og busser, er ikke omfattet af kravet om opsætning af et permanent prissammenligningsskilt.
Prissammenligningsskilt § 9. Prissammenligningsskiltet skal hentes digitalt fra www.bilviden.dk.
Prissammenligningsskiltet opdateres af Færdselsstyrelsen for hvert kalenderkvartal og offentliggøres efterfølgende på www.bilviden.dk.
 § 10. Et prissammenligningsskilt skal som minimum udstilles i A4-størrelse og skiltet skal opdateres hvert kalenderkvartal.
 Stk. 2. Senest 10 dage efter offentliggørelsen af prissammenligningsskiltet på www.bilviden.dk skal ejere af offentligt tilgængelige tankstationer, der i medfør af denne bekendtgørelse er forpligtet til at udstille brugerinformationen, have opsat et opdateret prissammenligningsskilt.
Permanent prissammenligningsskilt § 11. Det permanente prissammenligningsskilt skal hentes fra www.bilviden.dk.
Skiltet skal være et klistermærke i A6-størrelse og skal trykkes på et vejrbestandigt materiale.
 Stk. 2. Det permanente prissammenligningsskilt skal opsættes senest 10 dage efter offentliggørelsen på www.bilviden.dk.
Inddeling i bilsegmenter § 12. Færdselsstyrelsen inddeler for hvert kalenderår køretøjer i bilsegmenter og udvælger tre bilsegmenter, som skal fremgå af prissammenligningsskiltet.
De tre udvalgte bilsegmenter offentliggøres på www.bilviden.dk.
Beregningsmodel § 13. Færdselsstyrelsens opgørelse af gennemsnitspriser på fossile brændstoffer og alternative drivmidler per 100 km for udvalgte bilsegmenter beregnes i overensstemmelse med den metode, der fremgår af Kommissionens gennemførelsesforordning (EU) 2018/732 af 17. maj 2018 om en fælles metode til sammenligning af enhedspriserne for alternative brændstoffer i overensstemmelse med Europa-Parlamentets og Rådets direktiv 2014/94/EU om etablering af infrastruktur for alternative brændstoffer.
 Stk. 2. De priser på fossile brændstoffer og alternative drivmidler, som indgår i gennemsnitsberegningerne, er priser fra det seneste kalenderkvartal forud for beregningen.
Indsamling af data § 14. Ejere af offentligt tilgængelige tankstationer og ladeoperatører er for hvert kalenderkvartal forpligtet til at videregive data om listepriser på fossile brændstoffer og alternative drivmidler.
Data skal videregives til Færdselsstyrelsen senest den 5. i den efterfølgende kalendermåned, jf. dog stk. 4.
 Stk. 2. For ejere af offentligt tilgængelige tankstationer og ladeoperatører, der under samme markedsføringsnavn sælger fossile brændstoffer og alternative drivmidler, skal data om priser videregives samlet.
Stk. 3. Data efter stk. 1 skal videregives via hjemmesiden www.bilviden.dk.
Videregivelsen skal være i et dataformat godkendt af Færdselsstyrelsen.
 Stk. 4. Ladeoperatører af offentligt tilgængelige ladestandere, jf. § 8 stk.2, er ikke omfattet af kravet om indlevering af data, jf. stk. 1.
 Stk. 5. Med undtagelse af brint- og gastankstationer er offentligt tilgængelige tankstationer, som under samme markedsføringsnavn findes på færre end 25 adresser i Danmark, samt tankstationer, der udelukkende anvendes af lastbiler og busser, ikke omfattet af stk. 1.
Geografisk data § 15. På www.bilviden.dk findes henvisninger til relevante data om geografisk placering af infrastruktur til transmission af fossile brændstoffer og alternative drivmidler i Danmark.
Køretøjsmanualer § 16. Alle motorkøretøjsmanualer skal indeholde symboler, der angiver, hvilke brændstoftyper køretøjet kan anvende.
Symbolerne skal være udformet i overensstemmelse med § 2, stk. 2, i bekendtgørelse om brugerinformation hos motorkøretøjsforhandlere om alternative brændstoffer.
Ikrafttrædelse § 17. Bekendtgørelsen træder i kraft den 1. juni 2021, jf. dog stk. 2.
 Stk. 2. Bekendtgørelsens § 4 og § 8 finder først anvendelse fra den 10. oktober 2021.
Færdselsstyrelsen, den 28. maj 2021 Stefan Søsted / Jimmi Kjær 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2014/94/EU af 22. oktober 2014 om etablering af infrastruktur for alternative brændstoffer, EU-tidende 2014, nr.
L 307, side 1.
