Bekendtgørelse om kommunal og regional revision I medfør af § 1, stk. 4, i lov nr. 468 af 17. juni 2008 om godkendte revisorer og revisionsvirksomheder (revisorloven), som ændret ved lov nr. 631 af 8. juni 2016, fastsættes:
Anvendelsesområde § 1. Denne bekendtgørelse finder anvendelse på den kommunale og regionale revision, som omfatter:
1) Den revision, der er antaget af kommunalbestyrelsen efter § 42, stk. 1, i lov om kommunernes styrelse, 2) den revision, der er antaget af regionsrådet efter § 28, stk. 1, i regionsloven, og 3) den revision, der reviderer årsregnskabet for kommunale fællesskaber, jf. § 60 i lov om kommunernes styrelse, der ikke opfylder betingelserne i revisorlovens § 1 a, stk. 1, nr. 4, for at være små virksomheder.
Ved afgørelsen af, om kommunale fællesskaber, der kun aflægger regnskab efter reglerne i det kommunale budget- og regnskabssystem, opfylder betingelserne i revisorlovens § 1 a, stk. 1, nr. 4, for at være små virksomheder, anvendes i stedet for nettoomsætning efter revisorlovens § 1 a, stk. 1, nr. 4, litra b, de samlede drifts- og anlægsudgifter.
 Stk. 2. Ikke-revisionsydelser i denne bekendtgørelse omfatter forvaltningsrevision ud over den lovpligtige revision af kommunens, regionens eller det kommunale fællesskabs regnskab.
Regler om den kommunale og regionale revision § 2. For den kommunale og regionale revision finder følgende bestemmelser i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden tilsvarende anvendelse med de ændringer, der følger af §§ 3 - 6:
1) artikel 4, stk. 1-3, 2) artikel 5, stk. 1, første afsnit, for så vidt angår de i artikel 5, stk. 1, andet afsnit, litra a, nr. i-vi, og litra c, d og h, nævnte ydelser, 3) artikel 5, stk. 4, første afsnit, 4) artiklerne 6-11, 5) artiklerne 13-15, 6) artikel 17, stk. 7, 7) artikel 17, stk. 8, for så vidt angår den del af bestemmelsen, der henviser til artikel 17, stk. 7, 8) artikel 18 og 9) artiklerne 23-26.
 Stk. 2. Endvidere finder artikel 5, stk. 1, første afsnit, i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden tilsvarende anvendelse for den kommunale og regionale revision for så vidt angår udarbejdelse af kandidatlister til brug for rekruttering af medarbejdere til centrale finansielle og administrative ledelsesstillinger i myndigheden eller tilsvarende deltagelse i rekrutteringsproceduren.
 Stk. 3. De forbud mod revisors levering af ikke-revisionsydelser, som følger af stk. 1 og 2, jf. dog § 5, gælder også for ydelser, der leveres til selvejende private institutioner, der har en driftsoverenskomst med den reviderede myndighed.
 § 3. I det omfang de i § 2, stk. 1, nævnte bestemmelser i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden nævner et revisionsudvalg, forstås herved for så vidt angår den kommunale og regionale revision henholdsvis kommunen, regionen og det kommunale fællesskab.
 § 4. Uanset § 2, stk. 1, nr. 1, jf. artikel 4, stk. 2, i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden, begrænses det samlede honorar ekskl. moms for ikke-revisionsydelser ikke til under 1,5 mio. kr. pr. år, og for så vidt angår kommuner med over 150.000 indbyggere og for regioner til ikke under 2,5 mio. kr. pr. år.
Stk. 2. I det samlede honorar for ikke-revisionsydelser udført for den reviderede myndighed, jf. § 2, stk. 1, nr. 1, jf. artikel 4, stk. 2, i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden, indgår honorarer for ikke-revisionsydelser til selvejende private institutioner, der har en driftsoverenskomst med den reviderede myndighed.
Hvis den reviderede myndigheds revisor tillige reviderer selvejende private institutioner, der har en driftsoverenskomst med den reviderede myndighed, indgår honorarer herfor i honoraret for revisionen efter § 2, stk. 1, nr. 1, jf. artikel 4, stk. 2, i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden.
 Stk. 3. Antallet af indbyggere, jf. stk. 1, opgøres pr. 1. januar i det sidste af de regnskabsår, der indgår i beregningen af gennemsnittet af de samlede honorarer efter § 2, stk. 1, nr. 1, jf. artikel 4, stk. 2, i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden.
 Stk. 4. Beløbsgrænserne på henholdsvis 1,5 mio. kr. og 2,5 mio. kr. i stk. 1 reguleres med den forventede pris- og lønudvikling i den kommunale henholdsvis regionale sektor for det sidste af de regnskabsår, der indgår i fastsættelsen af gennemsnittet af de samlede honorarer.
 § 5. Revisorlovens §§ 24 a og 24 b finder tilsvarende anvendelse for den kommunale og regionale revision.
 § 6. Efter § 2, stk. 1, nr. 4, jf. artikel 6, stk. 1, litra b, i Europa-Parlamentets og Rådets forordning (EU) nr. 537/2014 af 16. april 2014 om specifikke krav til lovpligtig revision af virksomheder af interesse for offentligheden, skal alene kravene i artikel 17, stk. 7, jf. stk. 8, i den nævnte forordning vurderes og dokumenteres.
Ikrafttræden § 7. Bekendtgørelsen træder i kraft den 1. juli 2016 og finder anvendelse for revision af årsregnskaber, hvis regnskabsår begynder den 17. juni 2016 eller senere.
