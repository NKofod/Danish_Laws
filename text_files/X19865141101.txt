 Ankenævn godkendte kommunalbestyrelsens afslag i henhold til  

 boligstøttelovens § 12 med henvisning til, at ansøgeren uden at være  

 forpligtet hertil havde givet afkald på bopælsret, som ikke var  

 tidsbegrænset, hvilket talte for, at formålet med en ny lejeaftale var at  

 opnå boligstøtte.
 Advokat N.N har på Deres vegne klaget til ankenævnet over, at K kommune  

 har afslået at udbetale Dem boligydelse.
 Advokatens brev er modtaget i K kommune den 12. februar 1986 og tillige  

 med det sociale udvalgs udtalelse modtaget i ankenævnet den 2. februar 1986.  

 Boligstøtteloven administreres i Sundsøre kommune af det sociale udvalg på  

 kommunalbestyrelsens vegne.
 Ankenævnet har efterfølgende hos advokaten indhentet kopi af skødet  

 vedrørende overdragelsen af Deres ejendom til Deres søn i 1971.
Ankenævnet har behandlet sagen i sit møde den 27. maj 1986 og har truffet  

 følgende A F G Ø R E L S E »Kommunalbestyrelsens afslag i henhold til boligstøttelovens § 12 på  

 at udbetale Dem boligydelse godkendes med kommunalbestyrelsens  

 begrundelse.« REDEGØRELSE FOR SAGEN:
Det fremgår af oplysningerne i sagen, at De i 1971 solgte Deres hus til  

 Deres søn.
Som et led i handelen blev der i skødet indsat en bestemmelse,  

 hvorefter: »køberen indrømmer sælgerinden ret til vederlagsfrit, sålænge  

 hun lever, at bebo og bruge den solgte ejendom med dertil hørende have.« Den årlige værdi af bopælsretten blev ansat til 1.400 kr. og kapitaliseret  

 til 12.194 kr.
 Bopælsretten blev tinglyst pantstiftende.
 Den 21. december 1985 har De som lejer og Deres søn som ejer underskrevet  

 et dokument, hvori De og Deres søn har aftalt, at De fortsat har bopælsret  

 men fremover skal betale en månedlig husleje på 1.800 kr., første gang 1.  

 januar 1986. Herudover skal De selv afholde udgifter til el, varme og vand.  

 Desuden er der taget forbehold for huslejeforhøjelser.
Samme dag har De på skødet kvitteret bopælsretten til aflysning i  

 tingbogen.
Det ses ikke af den fremsendte kopi af skødet, at aflysning af  

 tingbogen har fundet sted.
 Den 8. januar 1986 fremsendte advokaten ansøgning om boligydelse til  

 kommunalbestyrelsen.
Det sociale udvalg har på kommunalbestyrelsens vegne ved brev af 30.  

 januar 1986 afslået at udbetale boligydelse, idet man finder, at den indgåede  

 lejeaftale tilsyneladende er oprettet med henblik på at opnå en ydelse fra  

 det offentlige.
Udvalget har herunder henvist til boligstøttelovens § 12.
 Advokaten har overfor ankenævnet begrundet klagen med, at den  

 kapitaliserede værdi af bopælsretten forlængst er »opbrugt« som  

 følge af store prisstigninger siden handelen i 1971, og med at der er tale om  

 et gammelt hus, der er mere og mere vedligeholdelses- og reparationskrævende.  

 Om det sidste anfører advokaten, at Deres søn de sidste 3 år har haft  

 reparationsudgifter på ialt 21.749 kr.
Hertil har det sociale udvalg bemærket, at udgifterne ikke står i forhold  

 til forøgelsen af ejendomsværdien, som nu er 220.000 kr.
Købesummen var i sin  

 tid ca. 40.000 kr.
 Deres nettoindkomst i form af social pension var i september 1985 3.113  

 kr.
 LOVGRUNDLAG:
 Efter boligstøttelovens § 11, stk. 1, lægges ved opgørelsen af  

 boligudgiften for lejere den leje til grund, som efter lejeaftalen skal  

 betales for boligarealet med tilhørende sædvanlige udenomsrum.
Efter samme lovs § 12 skal kommunalbestyrelsen efter en samlet vurdering  

 af husstandsmedlemmernes økonomiske og personlige forhold bestemme, om  

 boligstøtte kan ydes, hvis lejen overstiger halvdelen af husstandsindkomsten.  

 Det samme gælder, dersom særlige forhold, for eksempel i forbindelse med  

 ansøgerens afståelse af sin hidtidige bolig og leje af den lejlighed, hvortil  

 boligstøtte søges, sandsynliggør, at lejeaftalen er tilrettelagt med særligt  

 henblik på opnåelse af boligstøtte.
Kommunalbestyrelsen kan bestemme, at  

 boligstøtte ydes med et nedsat beløb.
 NÆVNETS BEMÆRKNINGER:
Nævnet har fundet, at den omstændighed, at De, uden at være forpligtet  

 hertil, har givet afkald på Deres bopælsret, som ikke var tidsbegrænset,  

 taler for, at formålet har været at opnå boligstøtte.
Den i skødet anførte  

 kapitaliseringsværdi tjener alene til at opgøre, hvorledes købesummen skal  

 betales og ikke som nogen begrænsning af Deres bopælsret.
 ANKEMULIGHED:
 Om muligheden for at påklage denne afgørelse henvises til vedlagte  

 klagevejledning.
 Til Deres orientering vedlægges kopi af boligstøttelovens §§ 11 og 12.
 P.a.v.
 e.b.
 Kopi af dette brev er sendt til: Det sociale udvalg i K kommune.
