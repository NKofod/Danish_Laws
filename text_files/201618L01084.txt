Ændringsforslag stillet den 29. maj 2017 Ændringsforslag til 3. behandling af Forslag til lov om ændring af personskatteloven og virksomhedsskatteloven (Kildeartsbegrænsning af underskud fra fysiske personers investeringer i visse anpartsprojekter) [af skatteministeren (Karsten Lauritzen)]:
Til § 3 Af skatteministeren:
 1) I stk. 2 ændres to steder »11. maj 2017« til: »12. maj 2017«, og fire steder ændres »10. maj 2017« til: »11. maj 2017«.
[Ændring af virkningstidspunktet for den foreslåede kildeartsbegrænsning] Bemærkninger Til nr. 1 Det foreslås i lovforslagets § 3, stk. 2, at den foreslåede kildeartsbegrænsning skal have virkning for indkomst fra virksomhed, som den skattepligtige har erhvervet eller påbegyndt den 11. maj 2017 eller senere.
Af det lovforslag, der blev fremsat den 14. december 2016, fremgik det, at den foreslåede kildeartsbegrænsning skulle have virkning fra og med datoen for lovforslagets fremsættelse den 14. december 2016. Ved ændringsforslag nr. 6 til lovforslagets § 3, stk. 2, der blev oversendt til Folketingets Skatteudvalg den 11. maj 2017, blev det foreslået at udskyde virkningstidspunktet generelt fra den 14. december 2016 til den 11. maj 2017, således at den foreslåede kildeartsbegrænsning blev tillagt virkning for indkomst fra virksomhed, der var erhvervet eller påbegyndt fra og med datoen for ændringsforslagenes oversendelse til Folketingets Skatteudvalg.
Herved skulle det sikres, at bestemmelserne, hvorefter interessentskaber blev omfattet af den foreslåede kildeartsbegrænsning, ikke skulle få virkning før dagen for offentliggørelsen af ændringsforslagene.
Ændringsforslagene blev oversendt til Folketingets Skatteudvalg den 11. maj 2017 om aftenen og derfor først omdelt til medlemmerne af Folketingets Skatteudvalg og offentliggjort på Folketingets hjemmeside den 12. maj 2017. Derved fik bestemmelserne, hvorefter interessentskaber blev omfattet af den foreslåede kildeartsbegrænsning, alligevel virkning fra og med dagen før offentliggørelsen af ændringsforslagene.
Dette var ikke hensigten.
 Det foreslås derfor at udskyde virkningstidspunktet generelt fra den 11. maj 2017 til den 12. maj 2017.
Det vil sige, at den foreslåede kildeartsbegrænsning i personskatteloven (det foreslåede § 13, stk. 7) og i virksomhedsskatteloven (det foreslåede § 13, stk. 5) tillægges virkning for indkomst fra virksomhed, der er erhvervet eller påbegyndt fra og med den dato, hvor ændringsforslagene er omdelt til medlemmerne af Folketingets Skatteudvalg og offentliggjort på Folketingets hjemmeside.
Herved sikres det, at den foreslåede udvidelse af den foreslåede kildeartsbegrænsnings anvendelsesområde ikke får virkning før dagen for offentliggørelsen af ændringsforslagene.
