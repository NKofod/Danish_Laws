(Til kommunalbestyrelser og amtsråd  

 samt praktiserende landinspektører) Ejendomsretten til vejarealer er sparsomt omtalt i vejlovgivningen, og  

 uklarheder om adkomstspørgsmål giver i praksis anledning til forskellige  

 problemer.
Flere kommuner har således rettet henvendelse til  

 matrikeldirektoratet om en vejledning, især om forholdene for private  

 fællesveje.
Matrikeldirektoratet har derfor efter forhandling med ministeriet  

 for offentlige arbejder og Kommunernes Landsforening udarbejdet denne  

 vejledning om vejes registrerings- og adkomstforhold.
Justitsministeriet, Den  

 danske Dommerforening, Dommerfuldmægtigforeningen, Amtsrådsforeningen i  

 Danmark og Den danske Landinspektørforening har tiltrådt vejledningen.
 Vejledningen omhandler ikke Københavns og Frederiksberg kommuner.
 Indhold:
 1. Registrerings- og adkomstforhold for eksisterende  

 veje.
 2. Ændring af registrerings- og adkomstforhold ved  

 omklassificering af veje.
 3. Registrerings- og adkomstforhold for nye private  

 fællesveje.
 Bilag: Eksempel på meddelelse til dommeren.
Matr.dir.
M.C.J. 1980 nr.937.
 1. Registrerings- og adkomstforhold for eksisterende veje.
1.1. Offentlige vejarealer, der er udskilt i matriklen, har ikke matr.nr.  

 og er normalt ikke angivet i tingbogen.
De er anført på matrikelkortet og i  

 matriklen med en litrabetegnelse (se under 1.6 om de særlige sønderjyske  

 forhold).
 Der er således ikke tinglyst adkomst til disse vejarealer, men det følger  

 af § 88, stk. 1, i lov om offentlige veje, at de tilhører de pågældende  

 vejbestyrelser.
1.2. Offentlige vejarealer, der ikke er udskilt i matriklen, henligger  

 under en eller flere private ejendommes matr.nr.
Vejene er normalt vist på  

 matrikelkortet, men fremgår kun af matrikelregistret i de tilfælde, hvor det  

 er anført, at en del af arealet for de pågældende matr.nre. er vej.
Det  

 fremgår i sådanne tilfælde normalt ikke af matriklens oplysninger, om  

 vejarealet i dag er offentlig vej eller privat fællesvej.
Vejene fremtræder matrikulært og adkomstmæssigt som en del af de  

 ejendomme, de fører over, selv om vejarealerne tilhører de pågældende  

 vejbestyrelser.
Dette forhold giver jævnligt anledning til misforståelser og  

 henvendelser fra ejerne af de pågældende ejendomme.
Vejbestyrelsernes ejendomsret til sådanne veje kan være fastslået ved  

 aftale eller ekspropriation, eller ved at der er truffet beslutning om, at en  

 eksisterende vej overtages som offentlig.
Grænserne for ejendomsretten  

 fastslås ved at en vej udskilles i matriklen, jf. §§ 88 og 89 i lov om  

 offentlige veje.
De nærmere regler for udskillelse findes i §§ 51-53 i  

 udstykningsbekendtgørelsen (bkg.nr. 129 af 23-3-1982).
1.3. Private fællesveje er almindeligvis indtegnet på matrikelkortet som  

 en del af de matr.nre., vejene fører over.
De fremgår arealmæssigt af  

 matrikel og tingbog på samme måde som ikke-udskilte offentlige veje, jf.  

 ovenfor.
Ejendomsretten til disse vejarealer tilkommer ejerne af de matr.nre.  

 vejene fører over, også selv om ejeren i visse tilfælde ikke selv benytter  

 vejarealet.
Det antages, at ejeren normalt selv har ret til at benytte vejen.
 Det bemærkes, at ejerforholdet ikke har betydning for vejenes  

 vedligeholdelse i henhold til lov om private fællesveje.
 1.4. En del private fællesveje udgør et helt matr.nr., og vejarealet er  

 således helt afgrænset af skel.
 For sådanne »vejejendomme« er den matrikulære og adkomstmæssige  

 registrering entydig.
1.5. I forbindelse med matrikulerings- og nymålingsarbejder i ældre tid er  

 nogle private veje (i købstæder og landsbyer) matrikulært  registreret ved en  

 litrabetegnelse på samme måde som udskilte offentlige veje.
Der er normalt  

 ingen oplysninger om nuværende adkomstforhold for disse arealer i matrikel  

 eller tingbog.
1.6. I Sønderjylland er offentlige veje og private veje i offentligt eje  

 som regel registreret under et fælles matr.nr. for hvert ejerlav.
Disse  

 matr.nre. er optaget i tingbogen med kommunen eller amtskommunen som formel  

 ejer.
De øvrige private vejes matrikulære og adkomstmæssige registrering er i  

 Sønderjylland overensstemmende med forholdene i det øvrige land, jf. pkt. 1.3  

 og 1.4.
 1.7. Almene veje svarer registreringsmæssigt til private fællesveje, jf.  

 pkt. 1.3 - 1.6.
 2. Ændring af registrerings- og adkomstforhold ved omklassificering  af  

 veje.
 2.1. Opklassificering af privat fællesvej til offentlig vej.
Når en vejbestyrelse i medfør af § 21 eller § 23 i lov om offentlige veje  

 beslutter at optage en privat fællesvej eller en almen vej som offentlig vej,  

 skal vejarealet udskilles i matriklen, jf. lovens § 88, stk. 1, samt § 52 i  

 udstykningsbekendtgørelsen.
Selv om det private vejareal er selvstændigt  

 registreret ved matr.nr. (evt. ved litra, som anført ovenfor), foretages  

 udskillelse af hensyn til bestemmelsen i § 88, stk. 2, i lov om offentlige  

 veje om, at hævd ikke kan vindes over offentlige veje, hvis arealer er  

 udskilt i matriklen.
 De nødvendige ændringer i tingbogen sker på grundlag af  

 matrikeldirektoratets approbationsskrivelse og består i arealændring for  

 (evt. afgang af) de matr.nre., som vejarealet udskilles fra.
 2.2. Nedklassificering af offentlig vej til privat fællesveje.
I henhold til lov om offentlige veje, § 89, stk. 2, jf. § 90, påhviler det  

 vejbestyrelsen at sørge for, at de nødvendige ændringer bliver foretaget i  

 matriklen.
Der er ingen regler i loven, der tager stilling til spørgsmålet om  

 adkomstforhold for offentlige veje, der nedklassificeres til private  

 fællesveje.
Sådanne regler findes heller ikke i lov om private fællesveje.
 2.2.1. Hvis det offentlige vejareal er udskilt, kan bestemmelserne om  

 matrikulering i udstykningsbekendtgørelsens § 35 anvendes, jf. § 46, stk. 9.  

 Efter disse bestemmelser tildeles arealet matr.nr.
Ejendomsretten til et udskilt offentligt vejareal tilkommer vejbestyrelsen  

 og er sikret ved arealernes udskillelse i matriklen, jf. § 88, stk. 1 i lov  

 om offentlige veje.
Adkomsten ændres ikke ved ændring af arealets matrikulære  

 registrering.
Vejbestyrelsens adkomst til det nye matr.nr. vil kunne  

 registreres i tingbogen på grundlag af dokumentation om adkomsten til det  

 tidligere udskilte areal og dokumentation for, at det nye matr.nr. er  

 identisk med det tidligere offentlige vejareal.
Det bemærkes, at i tilfælde  

 hvor en del af en landevej nedklassificeres til privat fællesvej, vil  

 amtsrådet således fortsat have adkomst til arealet, medmindre adkomsten  

 overdrages til andre (f.eks. kommunen).
Vejbestyrelsens adkomst til det nye matr.nr. vil derfor kunne noteres i  

 tingbogen på grundlag af en særlig tilføjelse i den approbationsskrivelse,  

 der sendes til dommeren.
Attesteret kort over det nye matr.nr. vil blive  

 medsendt til dommeren med anmodning om, at kortet videresendes til  

 vedkommende vejbestyrelse, når adkomsten er tinglyst.
 For at denne fremgangsmåde kan anvendes, må ansøgning om matrikulering ved  

 indsendelsen til matrikeldirektoratet være vedlagt erklæring fra  

 vejbestyrelsen om, at det areal, der søges matrikuleret, var optaget på  

 fortegnelsen over offentlige veje, indtil det blev besluttet at  

 nedklassificere vejstrækningen.
 Eksempel på matrikeldirektoratets meddelelse til dommeren er medtaget som  

 bilag til vejledningen.
2.2.2. Hvis det offentlige vejareal ikke er udskilt, vil det fremtidige  

 private vejareal være registreret som en del af et eller flere matr.nre., jf.  

 foran under 1.3. Registreringsmæssigt overgår adkomsten således fra  

 vejbestyrelsen til ejeren af det pågældende matr.nr., hvis der ikke foretages  

 ændringer i matrikel eller tingbog.
Hvis det offentlige vejareal udskilles  

 inden nedklassificeringen, beholder vejbestyrelsen automatisk ejendomsretten  

 til arealet med de grænser, der er fastslået ved udskillelsen, jf. ovenfor  

 under 2.2.1.
 3. Registrerings- og adkomstforhold for nye private fællesveje.
Private fællesvejsarealer, der udgør et selvstændigt matr.nr. (se 1.4), er  

 ofte restarealer fra udstykningsejendomme.
Formelt vil den oprindelige  

 udstykker af ejendommen som regel stå som adkomsthaver af arealet, selv om  

 han nu er uden tilknytning til området.
Dette giver problemer for  

 praktiserende landinspektører og kommuner og for de registrerede ejere, når  

 der skal ske henvendelse til vejejeren i forbindelse med skelændringer,  

 vejretsspørgsmål m.v. og i forbindelse med udsendelse af  

 ejendomsskatteskemaer.
Hvis adkomsten er overdraget til en grundejerforening,  

 der ikke fungerer i praksis, kan der opstå tilsvarende problemer.
Hvis kommunerne i forbindelse med udstykninger kan træffe aftale med  

 udstykkerne om, at kommunen overtager de private fællesvejsarealer, der helt  

 er afgrænset af skel og registreret ved eget matr.nr., vil det give  

 fremtidige administrative lettelser.
Private fællesveje, der efter en sådan  

 aftale skal tilhøre en kommune, bør derfor ikke matrikulært høre sammen med  

 f.eks. fællesarealer, men bør tildeles selvstændigt matr.nr.
Der er ikke hjemmel i lovgivningen til, at kommunerne kan kræve  

 overtagelse af ejendomsretten til private fællesvejsarealer.
En sådan  

 overtagelse må derfor ske efter almindelig privatretlig aftale og effektueres  

 ved skøde.
 Da vejarealerne normalt ikke har nogen værdi for ejeren, lider ejeren ikke  

 noget tab ved at overdrage arealerne til kommunen, så længe vejen opretholdes  

 som færdselsareal.
Overdragelsen bør derfor normalt være vederlagsfri.
Omvendt bør kommunen  

 ikke gøre sin ejendomsret gældende ved en eventuel nedlæggelse af vejen, og  

 arealet bør tilbydes ejerne af de tilgrænsende ejendomme, jf.  

 privatvejslovens § 56.
 Det kan endvidere bemærkes, at vejarealernes ejerforhold er uden betydning  

 for istandsættelses- og vedligeholdelsespligten til vejene, og ejendomsretten  

 til de private fællesveje medfører ikke i sig selv andre forpligtelser.  

 Overtagelse af arealerne påfører således ikke kommunerne nye økonomiske  

 forpligtelser.
 Det anbefales, at praktiserende landinspektører og kommuner allerede ved  

 forberedelse af en udstykningssag optager kontakt med henblik på en sådan  

 ordning.
 Matrikeldirektoratet, den 5. oktober  

 1983.
