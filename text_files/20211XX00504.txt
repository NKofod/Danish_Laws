Skriftlig fremsættelse (9. februar 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, lov om kapitalmarkeder, lov om investeringsforeninger m.v. og flere andre love (Udpegelse af afviklingsmyndigheder for nødlidende centrale modparter og regler for livsforsikringsvirksomheder der udbyder syge- og ulykkesforsikringer m.v.) (Lovforslag nr.
L 118) Formålet med lovforslaget er at gennemføre en række ændringer af den finansielle lovgivning, der blandt andet sikrer tidssvarende regler, der er til gavn for forbrugerne, de finansielle virksomheder og investorer m.v. og sikrer korrekt implementering af fælleseuropæisk regulering.
 For at styrke beskyttelse af forsikringstagerne præciseres reglerne om livsforsikringsselskabernes mulighed for at udbyde syge- og ulykkesforsikringer (SUL). Med præciseringerne sikres der tydelighed om kravene til driften og holdbarheden af forretningsmodellen samt Finanstilsynets beføjelser i den sammenhæng.
Det foreslås endvidere at ændre reglerne for forsikringsselskabers adgang til at udøve anden virksomhed, herunder accessorisk virksomhed.
Efter forslaget bliver det muligt for forsikringsselskaber at drive virksomhed med sundheds- og plejeydelser i et datterselskab.
Der foreslås indført en generel hjemmel til at behandle personnumre for en række virksomheder, hvis det er nødvendigt for entydigt at identificere en kunde i et eksisterende kundeforhold.
Det vil understøtte digitaliseringen og sikre, at eksisterende kunder nemt, enkelt og sikkert kan få administreret deres finansielle produkter eller modtage rådgivning.
Det foreslås desuden, at erhvervsdrivende ikke skal være forpligtede til at modtage kontanter i handler med andre erhvervsdrivende.
Det foreslås ligeledes, at den hidtidige dispensationspraksis for kontantreglen formaliseres, så festivaler og lignende arrangementer af midlertidig karakter fremover ikke længere skal ansøge om dispensation fra kontantreglen.
 Herudover foreslås det at udpege Finanstilsynet og Finansiel Stabilitet til afviklingsmyndigheder for centrale modparter i henhold til en ny EU-forordning om afvikling af centrale modparter.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
