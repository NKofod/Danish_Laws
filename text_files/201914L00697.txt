Betænkning afgivet af Beskæftigelsesudvalget den 20. april 2020 Betænkning over Forslag til lov om ændring af lov om aktiv socialpolitik (Forlængelse af 12-månedersperioden i 225-timersreglen som følge af covid-19) [af beskæftigelsesministeren (Peter Hummelgaard)]:
1. Ændringsforslag Der er stillet 8 ændringsforslaget til lovforslaget.
Beskæftigelsesministeren har stillet ændringsforslag nr. 1-3 og 5-8, og Enhedslistens medlemmer af udvalget har stillet ændingsforslag nr. 4 til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et flertal i udvalget (S, V og DF) indstiller lovforslaget til vedtagelse med de af ministeren stillede ændringsforslag.
 Et mindretal i udvalget (EL, RV, SF og ALT) indstiller lovforslaget til vedtagelse med de stillede ændringsforslag.
Et andet mindretal i udvalget (KF, NB og LA) indstiller lovforslaget til forkastelse ved 3. behandling.
Mindretallet vil stemme for ændringsforslag nr. 1 og 5-8.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre og Dansk Folkeparti Danmark står i en meget alvorlig situation, hvor ledigheden på meget kort tid er vokset markant som følge af nedlukningen af Danmark.
Venstre og Dansk Folkepartis medlemmer af udvalget noterer sig, at antallet af nytilmeldte ledige er steget med 35 pct. siden den 8. marts 2020, og at der er steder i landet, hvor ledigheden er steget med 40 pct.
Den alvorlige situation betyder, at ledige i hele landet midlertidigt kan have svært ved at leve op til de krav, vi stiller til dem.
V og DF noterer sig, at den socialdemokratiske regering har oplyst, at det med krisens indtræden vurderes, at færre vil kunne leve op til kravet om 225 timers arbejde, i forbindelse med at beskæftigelsen på en lang række arbejdspladser berøres heraf.
V og DF noterer sig samtidig, at regeringen på den baggrund har sagt, at der er brug for at forlænge 12-månedersperioden til opfyldelse af det skærpede rådighedskrav om 225 timers ordinært og ustøttet arbejde midlertidigt i den periode, hvor den almindelige rådighedsforpligtelse og beskæftigelsesindsatsen er suspenderet.
For V og DF er det vigtigt, at 225-timersreglen virker efter hensigten: Den skal sikre, at flere kontanthjælpsmodtagere har et klart incitament til at tage et arbejde ved siden af kontanthjælpen.
Det forudsætter, at der er job at tage.
Derfor kan V og DF godt bakke op om regeringens ønske om at suspendere 225-timersreglen, idet regeringen har oplyst, at der på grund af coronakrisen er adgang til færre småjob.
Det er samtidig vigtigt for V og DF at understrege, at der er tale om en midlertidig suspendering.
V og DF indførte netop  sammen med KF og LA  225-timersreglen med det formål at sikre, at flere kontanthjælpsmodtagere arbejder ved siden af, at de modtager kontanthjælp, hvis de kan. 225-timersreglen har  sammen med kontanthjælpsloftet og integrationsydelsen  bidraget til, at især flere ikkevestlige indvandrere er kommet i arbejde.
Særlig flere ikkevestlige kvinder på kontanthjælp har fået job ved siden af kontanthjælpen, siden vi indførte 225-timersreglen.
Det har bidraget til, at flere forsørger sig selv, og at flere bidrager til at finansiere vores fælles velfærd i Danmark.
For V og DF er det derfor helt afgørende, at vi  så snart det er muligt  kan fortsætte det succesfulde arbejde, vi igangsatte i sidste valgperiode, hvor flere skiftede kontanthjælpen ud med et arbejde, og hvor flere ikkevestlige indvandrere blev selvforsørgende.
Derfor skal 225-timersreglen genindføres i sin normale form igen, så snart det er muligt.
Derfor gælder suspenderingen af 225-timersreglen kun midlertidigt i en periode, hvor det ifølge regeringen kan være svært at finde job.
For vi skal stille klare krav til, at de kontanthjælpsmodtagere, der kan arbejde, også arbejder.
V og DF kæmper samtidig for, at vi bedst muligt holder hånden under dansk økonomi og danske arbejdspladser, så vi kommer så sikkert gennem den aktuelle krise som muligt.
For det er hele forudsætningen for, at vi igen kan stille krav til, at kontanthjælpsmodtagere skal arbejde ved siden af ydelsen.
Enhedslisten Enhedslistens medlemmer af udvalget hæfter sig ved, at det endelig lykkedes at få suspenderet 225-timersreglen fra den 9. marts, og at suspensionen forlænges sammen med bl.a. dagpengeområdet.
EL støtter lovforslaget.
Det siger sig selv, at det er næsten umuligt at leve op til kravene, når arbejdsløsheden er tårnhøj og stillingerne er færre.
EL bemærker dog, at der er en særlig ting, der er helt gal med lovforslaget.
Til trods for at der siden den 9. marts er over 85.000 nye arbejdsløse, så får de kontanthjælpsmodtagere, der ikke er nået op på de 225 timer før coronakrisen, ingen håndsrækning.
EL hæfter sig ved, at det for denne gruppe bliver endnu sværere at få et arbejde, end det har været tidligere, og det dermed er direkte uretfærdigt, at disse mennesker skal straffes økonomisk i en i forvejen utryg tid.
Derfor har EL bedt ministeren om at ændre dette og, såfremt ministeren ikke havde intentioner herom, så selv at stille et ændringsforslag, så alle omfattes.
EL bemærker, at Socialdemokratiet, Venstre og DF vil stemme imod ændringsforslaget, og håber, at de vil genoverveje deres beslutning.
5. Ændringsforslag med bemærkninger Ændringsforslag Til titlen Af beskæftigelsesministeren, tiltrådt af udvalget:
 1) Titlen affattes således:
»Forslag til Lov om ændring af lov om aktiv socialpolitik, lov om arbejdsløshedsforsikring m.v. og lov om sygedagpenge (Forlængelse af 12-månedersperioden i 225-timersreglen som følge af covid-19, forlængelse af perioder, der ses bort fra ved forbrug af arbejdsløshedsdagpenge m.v., og udvidelse af perioden, hvor der sker en midlertidig forlængelse af sygedagpengeperioden).« [Konsekvens af udvidelse af lovforslaget til at omfatte ændring af lov om arbejdsløshedsforsikring m.v. og lov om sygedagpenge] Til § 1 Af beskæftigelsesministeren, tiltrådt af et flertal (udvalget med undtagelse af KF, NB og LA):
 2) I den under nr. 1 foreslåede § 13 h ændres i stk. 1 »9. juni 2020« til: »8. juli 2020«.
[Konsekvensændring som følge af forlængelse af suspensionsperioden til og med den 8. juli 2020] 3) I den under nr. 1 foreslåede § 13 h affattes stk. 2 således:
»Stk. 2. Perioden på 12 kalendermåneder for både en ægtefælle, jf. § 13 f, stk. 1, nr. 2, og stk. 3, nr. 2, og en ugift person, jf. § 13 f, stk. 6, nr. 2, vil ud over mulighederne for forlængelse af 12-månedersperioden efter § 13 f, stk. 12, kunne forlænges med perioden fra og med den 9. marts 2020 til og med den 8. juli 2020 på grund af covid-19.« [Konsekvensændring, som følge af at suspensionsperioden forlænges til og med den 8. juli 2020, og præcisering af, i hvilken periode 12-månedersperioden kan forlænges som følge af covid-19] Af et mindretal (EL), tiltrådt af et mindretal (RV, SF og ALT):
 4) I den under nr. 1 foreslåede § 13 h indsættes efter stk. 2 som nyt stykke:
»Stk. 3. Personer, der i perioden efter den 1. oktober 2016 har fået nedsat hjælpen, eller hvor hjælpen er bortfaldet, som følge af at de er omfattet af § 13 f, § 13 g, § 13 h og § 26, stk. 5-8, og ikke opfylder kravet om 225 timers ordinært og ustøttet arbejde inden for de seneste 12 kalendermåneder, skal have udbetalt hjælp efter satserne i §§ 22-25 i perioden fra og med den 9. marts 2020 til og med den 8. juli 2020 på grund af covid-19. Personer, der den 1. oktober 2016 eller derefter er berettiget til en anden offentlig forsørgelsesydelse, eller som er blevet selvforsørgende, er ikke omfattet af 1. pkt.« Stk. 3-5 bliver herefter til stk. 4-6.
[Forlængelse af 12-månedersperioden for personer, der har fået nedsat hjælpen, eller hvor hjælpen er bortfaldet efter den 1. oktober 2016] Af beskæftigelsesministeren, tiltrådt af udvalget:
 5) I den under nr. 1 foreslåede § 13 h udgår stk. 3.
 Stk. 4 og 5 bliver herefter stk. 3 og 4.
[Lovteknisk rettelse, således at § 13 h, stk. 3, flyttes til ikrafttrædelsesbestemmelserne i § 2] Nye paragraffer 6) Efter § 1 indsættes som nye paragraffer:
»§ 01 I lov om arbejdsløshedsforsikring m.v., jf. lovbekendtgørelse nr. 199 af 11. marts 2020, som ændret ved § 1 i lov nr. 701 af 8. juni 2018, § 7 i lov nr. 1430 af 5. december 2018 og § 1 i lov nr. 274 af 26. marts 2020, foretages følgende ændring:
 1. To steder i § 55, stk. 7, tre steder i § 56 a, stk. 9, og i § 60, stk. 9, § 73, stk. 10, og § 84, stk. 11, ændres »til og med den 31. maj 2020« til: »til og med den 30. juni 2020«.
§ 02 I lov om sygedagpenge, jf. lovbekendtgørelse nr. 107 af 2. februar 2020, som ændret ved § 4 i lov nr. 339 af 2. april 2019, lov nr. 1555 af 27. december 2019, lov nr. 212 af 17. marts 2020 og lov nr. 275 af 26. marts 2020, foretages følgende ændringer:
 1. I § 26, stk. 1, 1. pkt., ændres »31. maj« til: »30. juni«.
 2. § 26, stk. 2, ophæves.
 Stk. 3 og 4 bliver herefter stk. 2 og 3.
 3. I § 26, stk. 4, der bliver stk. 3, ændres »Inden udløbet af forlængelsesperioden på 3 måneder efter stk. 1-3« til: »Inden udløbet af forlængelsesperioden på 3 måneder efter stk. 1 og 2«.
 4. I § 26 a, stk. 1, 1. pkt., ændres »9. juni« til: »30. juni«.
 5. I § 26 a, stk. 2, indsættes som 2. og 3. pkt.:
»For sygemeldte, som når til udløbet af forlængelsesperioden på 3 måneder inden den 30. juni 2020, træffer kommunen dog afgørelse om yderligere at forlænge perioden til og med den 30. juni 2020. Inden udløbet af denne ekstra forlængelsesperiode træffer kommunen afgørelse om, hvorvidt sygedagpengeperioden kan forlænges efter en af bestemmelserne i § 27, stk. 1, eller personen har ret til at få et jobafklaringsforløb med ressourceforløbsydelse efter § 27, stk. 3.« 6. I § 26 b, stk. 1, 1. pkt., ændres »9. juni« til: »30. juni«.
 7. I § 26 b, stk. 2, indsættes som 2. og 3. pkt.:
»For sygemeldte, som når til udløbet af forlængelsesperioden på 3 måneder inden den 30. juni 2020, træffer kommunen dog afgørelse om yderligere at forlænge perioden til og med den 30. juni 2020. Inden udløbet af denne ekstra forlængelsesperiode træffer kommunen afgørelse om, hvorvidt sygedagpengeperioden kan forlænges efter reglerne i § 24 a, stk. 6, eller § 24 b, stk. 1, eller personen har ret til at få et jobafklaringsforløb med ressourceforløbsydelse efter § 24 c.« § 03 I lov nr. 274 af 26. marts 2020 om ændring af lov om arbejdsløshedsforsikring m.v. og lov om arbejdsgiveres og lønmodtageres retsstilling ved lønkompensation af virksomheder i forbindelse med covid-19 (Periode, der ses bort fra ved forbrug af dagpenge) foretages følgende ændring:
 1. § 3, stk. 3, ophæves.
§ 04 I lov nr. 275 af 26. marts 2020 om ændring af lov om sygedagpenge (Midlertidig forlængelse af retten til sygedagpenge) foretages følgende ændring:
1. § 2, stk. 3, ophæves.« [Udvidelse af perioden, hvor der sker midlertidig forlængelse af retten til sygedagpenge og ses bort fra brug af arbejdsløshedsdagpenge m.v.] Til § 2 7) I § 2 indsættes efter stk. 2 som nyt stykke:
»Stk. 01. For personer, der er omfattet af § 13 h, stk. 2, hvor kommunen forud for ikrafttrædelsen efter stk. 1 har truffet en afgørelse om nedsættelse eller bortfald af hjælpen efter § 13 g og § 26, stk. 5-8, der endnu ikke er effektueret, skal kommunen tilbagekalde afgørelsen og samtidig skriftligt orientere personen om, at der er grundlag for en udskydelse af bortfaldsdatoen som følge af forlængelsen af 12-månedersperioden.« [Lovteknisk korrektion for at tydeliggøre overgangsbestemmelsen] 8) I § 2 indsættes efter stk. 2 som nye stykker:
 »Stk. 02. § 55, stk. 7, § 56 a, stk. 9, § 60, stk. 9, § 73, stk. 10, og § 84, stk. 11, i lov om arbejdsløshedsforsikring m.v. som ændret ved denne lovs § 01 ophæves den 1. marts 2021.
Stk. 03. Kapitel 8 a i lov om sygedagpenge som ændret ved denne lovs § 02 ophæves den 1. januar 2021.« [Indførelse af ophørsklausuler] Bemærkninger Til nr. 1 Med forslaget ændres lovforslagets titel således, at den også omfatter lov om arbejdsløshedsforsikring m.v. og lov om sygedagpenge.
Til nr. 2 Det foreslås, at perioden, hvor en person, som ansøger om hjælp, ikke er omfattet af arbejdskravet på 225 timers ordinært og ustøttet arbejde inden for de seneste 12 kalendermåneder, forlænges med 1 måned, således at perioden vil være fra og med den 9. marts 2020 til og med den 8. juli 2020.
 Der er tale om en konsekvensændring, som følge af at suspensionsperioden forlænges til og med den 8. juli 2020.
Til nr. 3 Det foreslås i § 13 h, stk. 2, i loven, at perioden på 12 kalendermåneder for både en ægtefælle, jf. § 13 f, stk. 1, nr. 2, og stk. 3, nr. 2, og en ugift person, jf. § 13 f, stk. 6, nr. 2, ud over mulighederne for forlængelse af 12-månedersperioden efter § 13 f, stk. 12, vil kunne forlænges med perioden fra og med den 9. marts 2020 til og med den 8. juli 2020 på grund af covid-19.
 Baggrunden for forslaget til ændring af § 13 h, stk. 2, er dels, at perioden forlænges fra den 9. juni 2020 til og med den 8. juli 2020, dels at der er behov for en præcisering af, at det alene er personer, der ikke er omfattet af en forlængelsesgrund efter § 13 f, stk. 12, i dele eller hele perioden fra og med den 9. marts 2020 til og med den 8. juli 2020, der vil være omfattet af forlængelsesgrunden i § 13 h, stk. 2. Samtidig har der været behov for at præcisere, at forlængelsesperioden højst kan ske i perioden fra og med den 9. marts til og med den 8. juli 2020, det vil sige, at forlængelsen af perioden højst kan udgøre 4 måneder.
For personer, der inden den 9. marts 2020 er omfattet af 225-timersreglen, og hvis hjælp skulle have været nedsat eller bortfaldet i perioden fra og med den 9. marts 2020 til og med den 8. juli 2020, vil hjælpen ikke skulle nedsættes eller bortfalde i denne periode.
Hjælpen vil først skulle nedsættes eller bortfalde, når forlængelsen af 12-månedersperioden, inden for hvilken arbejdskravet skal opfyldes, er udløbet.
For en person, hvis hjælp f.eks. skulle bortfalde den 1. april 2020, vil hjælpen således først bortfalde den 1. august 2020.
En person, som har været omfattet af en anden forlængelsesgrund i § 13 f, stk. 12, i dele af perioden fra og med den 9. marts 2020 til og med den 8. juli 2020, vil ligeledes få forlænget 12-månedersperioden, inden for hvilken arbejdskravet skal opfyldes, med den resterende del af perioden.
Hvis forlængelsen f.eks. ophørte den 9. maj 2020, fordi personen ikke længere var syg, ville pågældende således få forlænget 12-månedersperioden, dels med den periode, som pågældende har været syg, jf. § 13 f, stk. 12, nr. 1, dels med perioden fra og med den 10. maj 2020 til og med den 8. juli 2020 efter forslaget til § 13 h, stk. 2.
 En person, som er på barsel og dermed omfattet af forlængelsesreglen i § 13 f, stk. 12, nr. 2, frem til den 1. september 2020, vil ikke få forlænget 12-månedersperioden, inden for hvilken arbejdskravet skal opfyldes, med perioden fra og med den 9. marts 2020 til og med den 8. juli 2020, idet personen alene kan være omfattet af én forlængelsesgrund og personen i hele perioden vil være omfattet af § 13 f, stk. 12, nr. 2. Personen vil dermed ikke skulle opfylde kravet om 225 timers ordinært og ustøttet arbejde inden for 12 kalendermåneder.
 For øvrige personer, som er omfattet af 225-timersreglen, vil der ske en forlængelse af 12-månedersperioden, inden for hvilken arbejdskravet skal være opfyldt, med perioden fra og med den 9. marts 2020 til og med den 8. juli 2020 som følge af covid-19.
 Ændringsforslaget medfører en mindre udvidelse af antallet af berørte personer fra 14.700 personer til 15.700 personer.
 Udvidelsen medfører, at de offentlige merudgifter stiger i 2020 fra 45,7 mio. kr. til i alt 55,5 mio. kr. og i 2021 fra 33,1 mio. kr. til 47,6 mio. kr. før skat, tilbageløb og adfærd.
 Når der tages højde for skat, tilbageløb og adfærd, stiger svækkelsen af de offentlige finanser i 2020 fra 32,5 mio. kr. til 39,3 mio. kr. og i 2021 fra 22,5 mio. kr. til 32,3 mio. kr. som følge af ændringsforslaget.
 De samlede økonomiske konsekvenser af ændringsforslaget til lovforslaget fremgår af tabel 1 i bilag 3 til lovforslaget.
Til nr. 4 Ved lov nr. 296 af 22. marts 2016 om ændring af lov om aktiv socialpolitik, lov om individuel boligstøtte, integrationsloven og forskellige andre love (Kontanthjælpsloft, 225-timersregel, ferie til uddannelses- og kontanthjælpsmodtagere m.v.) blev der indført et skærpet rådighedskrav, hvorefter en person skal opfylde et arbejdskrav på 225 timers ordinært og ustøttet arbejde for ikke at få hjælpen nedsat. 225-timersreglen trådte i kraft den 1. april 2016, dog således at kommunen tidligst kunne lade hjælpen nedsætte eller bortfalde fra den 1. oktober 2016.
 Det foreslås, at personer, der i perioden efter den 1. oktober 2016 har fået nedsat hjælpen, eller hvor hjælpen er bortfaldet, som følge af at de er omfattet af §§ 13 f, 13 g og 13 h og § 26, stk. 5-8, og ikke opfylder kravet om 225 timers ordinært og ustøttet arbejde inden for de seneste 12 kalendermåneder, skal have udbetalt hjælp efter satserne i §§ 22-25 i perioden fra og med den 9. marts 2020 til og med den 8. juli 2020 på grund af covid-19. Personer, der den 1. oktober 2016 eller senere er berettiget til en anden offentlig forsørgelsesydelse, eller som er blevet selvforsørgende, er ikke omfattet af 1. pkt.
Til nr. 5 § 13 h, stk. 2, udgår.
Bestemmelsen flyttes i stedet til § 2 af lovtekniske hensyn.
Til nr. 6 Med ændringsforslaget foreslås det, at følgende beskæftigelsespolitiske covid-19-initiativer forlænges til og med den 30. juni 2020:
 - Midlertidigt stop for dagpengeforbruget m.v.
 - Midlertidigt stop af forbrug af supplerende dagpenge.
 - Midlertidig suspension af 4-månedersperioden ved opgørelse af karens.
 - Suspendering af arbejdsgiverens betaling af dagpengegodtgørelse for 1. og 2. ledighedsdag (G-dage) til medarbejdere, der er omfattet af en arbejdsfordeling eller hjemsendt.
 -  Midlertidig forlængelse af retten til sygedagpenge.
 Der henvises i øvrigt til bilag 1 til betænkningen.
Til nr. 7 I § 2 indsættes et nyt stk. 3 om, at for personer, der er omfattet af § 13 h, stk. 2, hvor kommunen forud for ikrafttræden efter forslaget til stk. 1 har truffet en afgørelse om nedsættelse eller bortfald af hjælpen efter § 13 g og § 26, stk. 5-8, der endnu ikke er gennemført, skal kommunen tilbagekalde afgørelsen og samtidig skriftligt orientere personen om, at der er grundlag for en udskydelse af bortfaldsdatoen som følge af forlængelsen af 12-månedersperioden.
Det betyder, at hvis en person har modtaget en afgørelse forud for ikrafttræden efter forslaget til stk. 1 om, at pågældendes hjælp vil blive nedsat eller hjælpen vil bortfalde, som følge af at personen ikke har opfyldt arbejdskravet på 225 timers ordinært og ustøttet arbejde, jf. §§13 f og 13 g og § 26, stk. 5-8, i perioden fra og med den 9. marts 2020 til og med den 8. juli 2020, men den endnu ikke er effektueret, vil kommunen skulle tilbagekalde afgørelsen.
Kommunen skal samtidigt skriftlig orientere personen om, at denne vil få udskudt datoen for nedsættelse eller bortfald af hjælpen som følge af forlængelsen af 12-månedersperioden, jf. forslaget til § 13 h, stk. 2. Kommunen vil endvidere som efter de gældende regler i bekendtgørelse om kommunernes pligt til varsling, vejledning m.v. af modtagere af selvforsørgelses- og hjemrejseydelse, overgangsydelse, uddannelseshjælp eller kontanthjælp, hvis hjælp kan bortfalde eller blive nedsat som følge af 225-timersreglen, skulle orientere en person om, hvornår hjælpen herefter forventes at skulle nedsættes eller bortfalde, hvis personen ikke har opfyldt arbejdskravet på dette tidspunkt.
 Der er tale om et lovteknisk hensyn, således at forslaget til stk. 3 træder i kraft samtidig med nærværende forslag til lov om ændring af lov om aktiv socialpolitik.
Til nr. 8 Det foreslås, at der i § 2 som stk. 4 indsættes, at § 55, stk. 7, § 56 a, stk. 9, § 60, stk. 9, § 73, stk. 10, og § 84, stk. 11, som ændret ved denne lovs § 01 vil blive ophævet den 1. marts 2021.
 Forslaget betyder, at forslagene om indførelse af såkaldte døde perioder ved udbetaling af arbejdsløshedsdagpenge, indførelse af døde perioder ved karens hver fjerde måned, indførelse af døde perioder ved udbetaling af supplerende dagpenge og suspensionen af arbejdsgivernes betaling af G-dage i forbindelse med hjemsendelser og arbejdsfordelinger automatisk vil blive ophævet, medmindre Folketinget forinden vil beslutte at forlænge reglernes gyldighedsperiode.
 Det bemærkes, at virkningstidspunkt for ophørsklausulen svarer til den ophørsklausul, som er fastsat i lov nr. 274 af 26. marts 2020, jf. ovenfor til § 03.
 Det foreslås, at der i § 2 som stk. 5 indsættes, at kapitel 8 a i lov om sygedagpenge, som ændret ved denne lovs § 02, ophæves den 1. januar 2021.
 Forslaget betyder, at forslagene om indførelse af bestemmelserne om midlertidig forlængelse af sygedagpengene automatisk vil blive ophævet, medmindre Folketinget forinden vil beslutte at forlænge reglernes gyldighedsperiode.
 Det bemærkes, at virkningstidspunkt for ophørsklausulen svarer til den ophørsklausul, som er fastsat i lov nr. 275 af 26. marts 2020, jf. ovenfor til § 04.
 Det bemærkes, at dette ændringsforslag i øvrigt følger § 2 i lovforslag L 169 af 14. april 2020 om, at loven træder i kraft ved bekendtgørelsen i Lovtidende (stk. 1), og at lovforslaget kan stadfæstes straks efter dets vedtagelse (stk. 2).
6. Udvalgsarbejdet Lovforslaget blev fremsat den 14. april 2020 og var til 1. behandling den 16. april 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 13 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Bemærkninger til ændringsforslag om arbejdsløshedsdagpenge og sygedagpenge (ændringsforslag nr. 1, 6 og 8) Ændringsforslag Til Forslag til lov om ændring af lov om aktiv socialpolitik (Forlængelse af 12-månedersperioden i 225-timersreglen som følge af covid-19) (L 169) Af Beskæftigelsesministeren, tiltrådt af Til titlen 1) Titlen affattes således:
»Forslag Til lov om ændring af lov om aktiv socialpolitik, lov om arbejdsløshedsforsikring m.v. og lov om sygedagpenge (Forlængelse af 12 måneders perioden i 225-timersreglen som følge af covid-19, forlængelse af perioder, der ses bort fra ved forbrug af arbejdsløshedsdagpenge m.v. og udvidelse af perioden, hvor der sker en midlertidig forlængelse af sygedagpengeperioden)«.
[Titlen omfatter også ændring af lov om arbejdsløshedsforsikring m.v. og lov om sygedagpenge] Nye paragraffer 2) Efter § 1 indsættes som nye paragraffer:
»§ 01 I lov om arbejdsløshedsforsikring m.v., jf. lovbekendtgørelse nr. 199 af 11. marts 2020, som ændret ved § 1 i lov nr. 701 af 8. juni 2018, § 7 i lov nr. 1430 af 5. december 2018 og § 1 i lov nr. 274 af 26. marts 2020, foretages følgende ændring:
 1. To steder i § 55, stk. 7, tre steder i § 56 a, stk. 9, og i § 60, stk. 9, § 73, stk. 10, og § 84, stk. 11, ændres »til og med den 31. maj 2020« til: »til og med den 30. juni 2020«.
[Udvidelse af perioden, der ses bort fra ved forbrug af arbejdsløshedsdagpenge m.v.] § 02 I lov om sygedagpenge, jf. lovbekendtgørelse nr. 107 af 2. februar 2020, som ændret ved § 4 i lov nr. 339 af 2. april 2019, lov nr. 1555 af 27. december 2019, lov nr. 212 af 17. marts 2020 og lov nr. 275 af 26. marts 2020, foretages følgende ændringer:
 1. I § 26, stk. 1, 1. pkt., ændres »31. maj« til: »30. juni«.
 2. § 26, stk. 2, ophæves.
 Stk. 3 og 4 bliver herefter stk. 2 og 3.
 3. I § 26, stk. 4, der bliver stk. 3, ændres »Inden udløbet af forlængelsesperioden på 3 måneder efter stk. 1 - 3« til: »Inden udløbet af forlængelsesperioden på 3 måneder efter stk. 1 og 2«.
 4. I § 26 a, stk. 1, 1. pkt., og § 26 b, stk. 1, 1. pkt., ændres »9. juni« til: »30. juni«.
 5. I § 26 a, stk. 2, indsættes som 2. pkt.:
» For sygemeldte, som når til udløbet af forlængelsesperioden på 3 måneder inden den 30. juni 2020, træffer kommunen dog afgørelse om yderligere at forlænge perioden til og med den 30. juni 2020. Inden udløbet af denne ekstra forlængelsesperiode træffer kommunen afgørelse om, hvorvidt sygedagpengeperioden kan forlænges efter en af bestemmelserne i § 27, stk. 1, eller personen har ret til at få et jobafklaringsforløb med ressourceforløbsydelse efter § 27, stk. 3.« 6. I § 26 b, stk. 2, indsættes som 2. pkt.:
» For sygemeldte, som når til udløbet af forlængelsesperioden på 3 måneder inden den 30. juni 2020, træffer kommunen dog afgørelse om yderligere at forlænge perioden til og med den 30. juni 2020. Inden udløbet af denne ekstra forlængelsesperiode træffer kommunen afgørelse om, hvorvidt sygedagpengeperioden kan forlænges efter reglerne i § 24 a, stk. 6, eller § 24 b, stk. 1, eller personen har ret til at få et jobafklaringsforløb med ressourceforløbsydelse efter § 24 c.« [Udvidelse af perioden, hvor der sker midlertidig forlængelse af retten til sygedagpenge] § 03 I lov nr. 274 af 26. marts 2020 om ændring af lov om arbejdsløshedsforsikring m.v. og lov om arbejdsgiveres og lønmodtageres retsstilling ved lønkompensation af virksomheder i forbindelse med covid-19, foretages følgende ændring:
 1. § 3, stk. 3, ophæves.
[Lovteknisk ændring] § 04 I lov nr. 275 af 26. marts 2020 om ændring af lov om sygedagpenge (Midlertidig forlængelse af retten til sygedagpenge) foretages følgende ændring:
 1. § 2, stk. 3, ophæves.
[Lovteknisk ændring] Til § 2 3) I § 2 indsættes som stk. 3 og 4:
 Stk. 3. § 55, stk. 7, § 56 a, stk. 9, § 60, stk. 9, § 73, stk. 10, og § 84, stk. 11, i lov om arbejdsløshedsforsikring m.v., som ændret ved denne lovs [§ 01], ophæves den 1. marts 2021.
Stk. 4. Kapitel 8 a i lov om sygedagpenge, som ændret ved denne lovs [§ 02], ophæves den 1. januar 2021.« [Indførelse af ophørsklausuler] Bemærkninger Til nr. 1 Til titlen Med forslaget ændres lovforslagets titel således, at den nu også omfatter lov om arbejdsløshedsforsikring m.v. og lov om sygedagpenge.
Til nye paragraffer Til nr. 2 Til § 01 Til nr. 1 Ved § 1 i lov nr. 274 af 26. marts 2020 om ændring af lov om arbejdsløshedsforsikring m.v. og lov om arbejdsgiveres og lønmodtageres retsstilling ved lønkompensation af virksomheder i forbindelse med covid-19 blev der bl.a. fastsat regler om:
 At lediges forbrug af deres dagpengeperiode på 2 år inden for 3 år samt eventuelt en forlænget dagpengeperiode på højst 1 år inden for 1½ år, jf. § 55, stk. 4 og 5, i lov om arbejdsløshedsforsikring m.v., jf. lovbekendtgørelse nr. 199 af 26. marts 2020, sættes på pause (suspenderes) i perioden fra og med den 1. marts 2020 til og med den 31. maj 2020. Dette omfatter også forbrug som følge af udbetaling af feriedagpenge.
Perioden betragtes derfor som en såkaldt død periode ved opgørelsen af forbrug af dagpenge.
  At perioden fra og med den 1. marts 2020 til og med den 31. maj 2020 ikke indgår i opgørelsen af 4-månedersperioden og dermed ikke har betydning for opgørelsen af, om dagpengene skal nedsættes med et beløb svarende til én dags dagpenge (karens). Perioden betragtes derfor som en såkaldt død periode ved opgørelsen af 4-månedersperioden.
 At udbetaling af supplerende dagpenge, herunder en eventuel forlænget periode med supplerende dagpenge, i perioden fra og med den 1. marts 2020 til og med den 31. maj 2020, ikke vil blive medregnet i opgørelsen af forbruget af de supplerende dagpenge, herunder eventuel forlænget periode med supplerende dagpenge.
Perioden betragtes derfor som en såkaldt død periode ved opgørelsen af forbruget af supplerende dagpenge.
  At arbejdsgivernes betaling af dagpengegodtgørelse for 1. og 2. ledighedsdag (G-dage) midlertidigt skal suspenderes for medlemmer af en arbejdsløshedskasse, som bliver omfattet af en arbejdsfordeling eller hjemsendelse fra og med lovens ikrafttræden den 27. marts 2020 til og med den 31. maj 2020.
 Det bemærkes, at ovennævnte suspension af forbrug af dagpengeperioden m.v. samtidig betyder, at dagpenge, der udbetales i suspensionsperioden, heller ikke indgår i forbindelse med opgørelsen af forbrug af dagpenge ved afkortning af dagpengeperioden ved omfattende brug af dagpengesystemet, jf. lovens § 56 b.
 En ledige vil således overordnet set have den samme ret til dagpenge efter den 31. maj 2020, som personen havde forud for den 1. marts 2020.
Det bemærkes yderligere, at der med hjemmel i gældende § 59, stk. 4, i loven er fastsat regler om, at et fuldtidsforsikret medlem kun kan få udbetalt dagpenge, hvis medlemmets ret til dagpenge i en måned udgør mindst 14,8 timer.
For et deltidsforsikret medlem skal dagpengene udgøre mindst 12 timer i en måned, jf. § 4 i bekendtgørelse nr. 1588 af 18. december 2018 om udbetaling af dagpenge (mindsteudbetalingsreglen).
 Disse regler kan bl.a. have betydning i de situationer, hvor der mellem arbejdsgivere og lønmodtagerorganisationer, som følge af covid-19 situationen er indgået aftale om, at medarbejdere kan blive sendt hjem i kortere eller længere tid i løbet af en måned.
Som følge af den fortsatte udvikling af covid-19 situationen, herunder forlængelse af perioden for den midlertidige nedlukning af Danmark, som foreløbig løber frem til den 10. maj 2020, har dette fortsat stor betydning for de dagpengemodtagere, som står til at miste deres dagpenge.
De har og  vil desværre fortsat have  svært ved at finde jobs, og det kan ikke udelukkes, at der fremadrettet fortsat vil være vanskelig forhold på arbejdsmarkedet.
 Det foreslås derfor, at perioder, der ses bort fra ved forbrug af dagpenge, herunder supplerende dagpenge, at perioder, der ses bort fra ved karens hver fjerde måned, og den midlertidige suspension af arbejdsgivernes betaling af dagpengegodtgørelse for 1. og 2. ledighedsdag (G-dage), forlænges frem til og med den 30. juni 2020.
 Forslaget betyder overordnet set, at en ledig vil have den samme ret til dagpenge efter den 30. juni 2020, som personen havde forud for den 1. marts 2020.
Forslaget betyder videre, at udbetaling af dagpenge i perioden fra og med den 1. marts 2020 til og med den 30. juni 2020 ikke vil forbruge af hverken ydelses- eller referenceperioden.
Der vil således ikke være indplacerede dagpengemodtagere, som vil kunne opbruge dagpengeretten i perioden.
Tilsvarende vil det betyde, at for personer, som indplaceres i dagpengesystemet i løbet af perioden, vil dagpengeudbetaling ikke blive medregnet i opgørelsen af dagpengeforbruget.
Personen vil den 1. juli 2020 derfor have en dagpengeret på 2 år inden for 3 år svarende til den ordinære dagpengeperiode.
 Der er som følge af vedtagelsen af lov 274 af 26. marts 2020 i bekendtgørelse nr. 288 af 26. marts 2020 om ændring af bekendtgørelse om medlemskab af en a-kasse fastsat regler om, at personer, hvis dagpengeret blev opbrugt den 1. marts 2020 frem til og med den 27. marts 2020, og eventuelt har meldt sig ud af deres arbejdsløshedskasse, vil kunne genindmelde sig, og vil herved kunne opnå ret til dagpenge til og med den 31. maj 2020. Genindmeldelse vil kunne ske i hele den periode, hvor der ikke vil blive forbrugt af dagpengene  dvs. perioden fra og med den 1. marts 2020 til og med den 31. maj 2020, og at medlemmet skal efterbetale medlemsbidrag for perioden.
 Det betyder, at medlemskabet vil skulle genoprettes med virkning fra udmeldelsestidspunktet således, at medlemmet vil opnå ret til dagpenge fra udmeldelsestidspunktet og frem til og med den 31. maj 2020.
 Disse regler vil blive rettet til i overensstemmelse med forlængelsen af perioden, der ses bort fra ved forbrug af dagpenge m.v.
 Forslaget betyder videre, at ved opgørelsen af 4-månedersperioden for karens, jf. § 56 a i loven, vil perioden fra og med den 1. marts 2020 til og med den 30. juni 2020 ikke medregnes i opgørelsen af 4-månedersperioden.
 Dagpengemodtagere vil således ikke automatisk få en karens som følge af manglende beskæftigelse i 4-månedersperioden i perioden fra og med den 1. marts 2020 til og med den 30. juni 2020.
 Der vil således i perioden fra og med den 1. marts 2020 til og med den 30. juni 2020 ikke være nogen dagpengemodtagere, som får en karens.
 Efter udløbet af perioden fra og med den 1. marts 2020 til og med den 30. juni 2020 fortsætter forbruget af 4-månedersperioden, og dagpengemodtagere vil herefter igen kunne få en karens.
 Forslaget betyder videre, at udbetaling af supplerende dagpenge i perioden fra og med den 1. marts 2020 til og med den 30. juni 2020 ikke vil indgå i opgørelsen af forbrug af retten til supplerende dagpenge.
 Den ledige vil have den samme ret til supplerende dagpenge, herunder eventuelt en forlænget periode med supplerende dagpenge efter den 30. juni 2020, som personen havde forud for den 1. marts 2020.
 En person, som påbegynder et forbrug af supplerende dagpenge, herunder eventuelt en forlænget periode med supplerende dagpenge, i perioden fra og med den 1. marts 2020 til og med den 30. juni 2020, vil den 1. juli 2020 have ret til supplerende dagpenge i 30 uger inden for 104 uger.
 Forslaget betyder videre, at arbejdsgiverne ikke vil skulle betale godtgørelse for 1. og 2. ledighedsdag (G-dage) til medlemmer af en arbejdsløshedskasse, som vil blive omfattet af en hjemsendelse eller arbejdsfordeling fra og med ikrafttrædelses tidspunktet for lov nr. 274 af 26. marts 2020 den 27. marts 2020 til og med den 30. juni 2020.
 Hjemsendelser eller arbejdsfordelinger, som er startet forud for den 27. marts 2020, og hvor de ledige dage vil ligge efter lovens ikrafttræden, vil ikke vil blive omfattet af suspensionen.
 For hjemsendelser eller arbejdsfordelinger, der vil starte forud for den 1. juli 2020, og hvor de ledige dage vil ligge efter denne dato, vil arbejdsgiveren ikke skulle betale for G-dage, da pligten til at betale G-dage vil være suspenderet på det tidspunkt, hvor medlemmet omfattes af hjemsendelse eller arbejdsfordeling.
 Det foreslås videre, at der med hjemmel i gældende § 59, stk. 4, i loven fastsættes nærmere administrative regler om, at anvendelsen af mindsteudbetalingsreglen suspenderes i perioden fra og med lovens ikrafttræden til og med den 30. juni 2020.
Der forventes fastsat regler om, at suspensionen kun omfatter medlemmer af en a-kasse, som hjemsendes eller omfattes af en arbejdsfordeling, og som derfor ikke har ret til G-dage.
Hensigten er således at undgå, at ledige står uden indtægt de to første ledighedsdage, hvis de rammes af mindsteudbetalingsreglen samtidig med, at de ikke kan få udbetalt G-dage på de to første ledighedsdage.
 Dette betyder, at personer omfattet af en hjemsendelse eller arbejdsfordeling, og som har ret til dagpenge i perioden nævnt ovenfor med mindre end 14,8 timer pr. måned for fuldtidsforsikrede eller 12 timer for deltidsforsikrede, vil kunne få udbetalt dagpenge.
 Da der er tale om et midlertidigt initiativ som følge af covid-19 situationen, er der i lovforslaget indsat en ophørsklausul, hvorefter de midlertidige regler ophører den 1. marts 2021 svarende til den ophørsklausul, som er fastsat i lov nr. 274 af 26. marts 2020.
Økonomiske og administrative konsekvenser for det offentlige Det foreslås, at den midlertidige ordning, der blev indført med lov nr. 274 af 26. marts 2020, hvor udbetaling af dagpenge i perioden fra og med den 1. marts 2020 til og med den 31. maj 2020 ikke vil forbruge af hverken ydelses- eller referenceperioden (såkaldte døde perioder), stop af forbrug af supplerende dagpenge, suspension af 4-månedersperioden ved opgørelsen af karens samt en suspendering af G-dage i forbindelse med arbejdsfordeling eller hjemsendelse, udvides til at gælde til og med den 30. juni 2020.
Udvidelse af forslag om såkaldte døde perioder Udvidelsen af forslagene vedr. dagpenge m.v. vurderes at have konsekvenser i 2020, 2021 og 2022. Samlet set skønnes forslaget at medføre direkte merudgifter på ca. 125 mio. kr. i hele perioden før skat og tilbageløb.
Forslaget skønnes at medføre merudgifter i hele perioden på i alt ca. 190 mio. kr. efter skat og tilbageløb af afgifter samt de adfærdsmæssige konsekvenser.
Det er skønnet, at forslaget medfører en midlertidig reduktion i beskæftigelsen på 750 fuldtidspersoner.
 I nedenstående tabel fremgår de økonomiske konsekvenser af udvidelsen af forslaget om såkaldte døde perioder ved forbrug af dagpenge m.v. fordelt på stat og kommuner.
Tabel 1. Udvidelse af forslag om såkaldte døde perioder ved forbrug af dagpenge Der er foretaget afrundinger.
Udvidelse af suspension af betaling af G-dage I nedenstående tabel fremgår de økonomiske konsekvenser af en midlertidig suspension af arbejdsgivernes betaling af dagpengegodtgørelse for 1. og 2. ledighedsdag fordelt på stat og kommuner.
Forsalget skønnes samlet set at medføre en offentlig merudgift på ca. 34 mio. kr.
Tabel 2 Midlertidig suspension af arbejdsgivernes betaling af G-dage Der er foretaget afrundinger.
Samlede merudgifter som følge af udvidelse af arbejdsløshedsdagpengeforslag Samlet set vil forslagene vedrørende arbejdsløshedsdagpenge m.v. medføre merudgifter for det offentlige (før skat og tilbageløb) på 83,9 mio. kr. i 2020, 50,6 mio. kr. i 2021 og 25,3 mio. kr. i 2022. Heraf vil staten samlet set have merudgifter på 28,9 mio. kr. i 2020, 17,2 mio. kr. i 2021 og 8,6 mio. kr. i 2022, og kommunerne vil samlet set have merudgifter på 55,0 mio. kr. i 2020, 33,4 mio. kr. i 2021 og 16,7 mio. kr. i 2022. Alle beløb er angivet i 2020-pl.
 I nedenstående tabel fremgår de samlede økonomiske konsekvenser af udvidelsen af arbejdsløshedsdagpengeforslagene fordelt på stat og kommuner.
 Tabel 3. Samlet økonomi for forslag vedrørende udvidelse af midlertidige forslag på arbejdsløshedsdagpengeområdet.
 Der er foretaget afrundinger.
 De økonomiske og administrative konsekvenser af lovforslaget skal forhandles med de kommunale parter.
 De økonomiske konsekvenser af lovforslaget for 2020 bliver indarbejdet på lov om tillægsbevilling for 2020. De økonomiske konsekvenser for 2021 og 2022 indarbejdes på forslag til finansloven for 2021.
Til § 02 Til nr. 1-6 Ved lov nr. 275 af 26. marts 2020 om ændring af ændring af lov om sygedagpenge blev der bl.a. fastsat regler om:
  At uanset § 24 og § 27, stk. 1, træffer kommunen afgørelse om at forlænge sygedagpengeperioden i 3 måneder for en person, der har ret til sygedagpenge, og som i perioden fra og med den 9. marts 2020 til og med den 9. juni 2020 når det tidspunkt, hvor sygedagpengene skulle ophøre efter § 24. Det gælder, uanset om kommunen har truffet afgørelse om, at personen ikke kan få forlænget sygedagpengeperioden efter § 27, stk. 1. Inden udløbet af forlængelsesperioden på 3 måneder træffer kommunen afgørelse om, hvorvidt personen fortsat har ret til udbetaling af sygedagpenge.
  At uanset § 27, stk. 3, træffer kommunen afgørelse om at forlænge sygedagpengeperioden i 3 måneder for en person, hvis sygedagpenge er forlænget efter en bestemmelse i § 27, stk. 1, og hvor sygedagpengene i medfør af bestemmelsen skulle ophøre i perioden fra og med den 9. marts 2020 til og med den 9. juni 2020. Inden ophøret af forlængelsesperioden på 3 måneder træffer kommunen afgørelse om, hvorvidt sygedagpengeperioden kan forlænges efter en af bestemmelserne i § 27, stk. 1, eller den sygemeldte har ret til at få et jobafklaringsforløb med ressourceforløbsydelse efter § 27, stk. 3.
 At uanset § 24 c træffer kommunen afgørelse om at forlænge sygedagpengeperioden i 3 måneder for en person, der får udbetalt sygedagpenge efter § 24 a, stk. 6, eller § 24 b, stk. 1, og hvor sygedagpengene skulle ophøre i perioden fra og med den 9. marts 2020 til og med den 9. juni 2020, fordi en læge har vurderet, at personen ikke længere har en livstruende, alvorlig sygdom.
Inden ophøret af forlængelsesperioden på 3 måneder træffer kommunen afgørelse om, hvorvidt sygedagpengeperioden kan forlænges efter reglerne i § 24 a, stk. 6, eller § 24 b, stk. 1, eller den sygemeldte har ret til at få et jobafklaringsforløb med ressourceforløbsydelse efter § 24 c.
 Som følge af den fortsatte udvikling af covid-19 situationen, herunder forlængelse af perioden for den midlertidige nedlukning af Danmark, som foreløbig løber frem til den 10. maj 2020, kan det som følge af suspendering af jobcentrenes indsats og prioriteringerne i sundhedsvæsenet fortsat være vanskeligt at iværksætte opfølgning og få borgeren afklaret lægeligt.
 Det foreslås derfor, at perioden, hvor sygedagpengene midlertidigt forlænges, udvides til at vare frem til og med den 30. juni 2020.
 Forslaget betyder overordnet set, at retten til sygedagpenge forlænges i 3 måneder for personer, der i perioden fra og med den 10. juni 2020 til og med den 30. juni 2020 har modtaget sygedagpenge i mere end 22 uger i de 9 forudgående kalendermåneder, dvs. for personer, som når revurderingstidspunktet.
 Endvidere betyder det, at retten til sygedagpenge forlænges i 3 måneder for personer, hvis sygedagpenge er forlænget efter en bestemmelse i lovens § 27, stk. 1, og hvor sygedagpengene i medfør af forlængelsesbestemmelsen skulle ophøre i perioden fra og med den 10. juni 2020 til og med den 30. juni 2020.
 Endelig betyder det, at retten til sygedagpenge forlænges i 3 måneder for personer, hvor sygedagpengene skulle ophøre i perioden fra og med den 10. juni 2020 til og med den 30. juni 2020, som følge af, at en læge har vurderet, at personen ikke længere har en livstruende, alvorlig sygdom.
 For personer, hvor sygedagpengene allerede er forlænget efter den gældende, midlertidige ordning, og hvor de når til udløbet af forlængelsesperioden på 3 måneder inden den 30. juni 2020, betyder det, at sygedagpengene forlænges frem til og med den 30. juni 2020.
 Der vil således i perioden ikke være sygedagpengemodtagere, der vil overgå til jobafklaringsforløb med ressourceforløbsydelse.
Det bemærkes, at det er en betingelse for udbetaling af sygedagpenge i forlængelsesperioden, at personen opfylder sygedagpengelovens betingelser, herunder at være uarbejdsdygtig på grund af egen sygdom.
Det er en forudsætning, at personen har ret til sygedagpenge.
En person, der ikke har ret til sygedagpenge på sin første fraværsdag, får ikke ret til at få sygedagpengeperioden forlænget.
Forslaget betyder, at kommunen skal træffe afgørelse om at forlænge sygedagpengeperioden i 3 måneder for en person, der har ret til sygedagpenge, og som i perioden fra og med den 10. juni 2020 til og med den 30. juni 2020 når det tidspunkt, hvor sygedagpengene skulle ophøre efter § 24. Forlængelsen regnes fra den dato, hvor udbetaling af sygedagpengene skulle ophøre efter § 24, stk. 1. Det vil sige, at en person, der er eller bliver sygemeldt senest den 30. juni 2020, og hvor personen når revurderingstidspunktet i den fastsatte periode, får ret til at få forlænget sin sygedagpengeperiode med 3 måneder.
F.eks. en person, der den 15. juni 2020 har fået udbetalt sygedagpenge i mere end 22 uger inden for 9 kalendermåneder, og hvor udbetalingen derfor som udgangspunkt skulle ophøre med udgangen af juni måned 2020, jf. lovens § 24, stk. 1. Her skal kommunen træffe afgørelse om midlertidigt at forlænge sygedagpengene frem til og med udgangen af september måned 2020.
 Forslaget betyder endvidere, at kommunen skal træffe afgørelse om at forlænge sygedagpengeperioden i 3 måneder for en person, hvis sygedagpenge er forlænget efter en bestemmelse i § 27, stk. 1, og hvor sygedagpengene i medfør af bestemmelsen skulle ophøre i perioden fra og med den 10. juni 2020 til og med den 30. juni 2020. Forlængelsen på de 3 måneder regnes fra den dato, hvor personen ikke længere opfylder betingelserne i den bestemmelse, der er forlænget efter.
 Det vil sige, at en person, der har fået forlænget sygedagpengeperioden efter § 27, og hvor personen i den fastsatte periode når til udløbet af den forlængelsesperiode, der er fastsat i § 27, stk. 1, nr. 2 eller 3, eller ikke længere opfylder betingelserne for at være omfattet af den regel, sygedagpengene er forlænget efter, har ret til at få forlænget sin sygedagpengeudbetaling med 3 måneder fra den dato, hvor sygedagpengene skulle ophøre.
Det kan f.eks. være en person, hvor sygedagpengene er forlænget i 69 uger, fordi personens arbejdsevne skal klarlægges, jf. § 27, stk. 1, nr. 2. Hvis personen f.eks. den 15. juni 2020 når til det tidspunkt, hvor sygedagpengene har været forlænget i 69 uger, vil personen få ret til at få forlænget sin sygedagpengeudbetaling frem til og med den 15. september.
Det gælder, uanset om kommunens afgørelse om forlængelsen på 3 måneder evt. først bliver truffet, efter de 69 uger er nået.
Kommunen skal ikke undersøge, om personen evt. opfylder betingelserne i en af de andre forlængelsesregler og  hvis dette ikke er tilfældet - træffe afgørelse om ophør af sygedagpengene, men skal i stedet træffe afgørelse om at forlænge personens sygedagpenge i 3 måneder.
Retten til midlertidig forlængelse af sygedagpengeudbetalingen giver ikke ret til dobbeltforsørgelse, og gælder således ikke, hvis personen f.eks. får tilkendt ret til førtidspension, fleksjob eller ressourceforløb.
Her ophører sygedagpengene efter de almindelige regler.
 Forslaget betyder endvidere, at kommunen skal træffe afgørelse om at forlænge sygedagpengeperioden i 3 måneder for en person, der får udbetalt sygedagpenge efter § 24 a, stk. 6, eller § 24 b, stk. 1, og hvor sygedagpengene skulle ophøre i perioden fra og med den 10. juni 2020 til og med den 30. juni 2020, fordi en læge har vurderet, at personen ikke længere har en livstruende, alvorlig sygdom.
Det vil sige, at hvis en person på grund af livstruende, alvorlig sygdom har fået ret til sygedagpenge efter reglerne i § 24 a, stk. 6, eller § 24 b, stk. 1, og personen i den fastsatte periode egentlig skulle ophøre med sygedagpenge, fordi personen ikke længere har en livstruende, alvorlig sygdom, får personen ret til at få forlænget sygedagpengene i 3 måneder.
Forlængelsen regnes fra den dato, hvor lægen har vurderet, at personen ikke længere har en livstruende, alvorlig sygdom.
Det gælder, uanset at kommunens afgørelse om forlængelsen på 3 måneder først bliver truffet efterfølgende.
 Forslaget betyder også, at for personer, hvor kommunen allerede har truffet afgørelse om midlertidigt at forlænge sygedagpengene, men hvor personen når til udløbet af forlængelsesperioden på 3 måneder inden den 30. juni 2020, skal kommunen træffe afgørelse om yderligere at forlænge perioden til og med den 30. juni 2020.
Kommunen skal træffe en afgørelse om den midlertidige forlængelse af sygedagpengeperioden, som den sygemeldte efter de almindelige regler kan klage over.
Kommunen skal ikke tage stilling til, om sygedagpengene evt. ville kunne forlænges efter en af bestemmelserne i § 27, stk. 1, men skal træffe afgørelse efter bestemmelserne om midlertidig forlængelse.
Idet der som udgangspunkt er tale om en begunstigende afgørelse, og retten til at få den midlertidige forlængelse af sygedagpenge ikke afhænger af nye oplysninger, vil der som udgangspunkt ikke være pligt for kommunen til at foretage partshøring af den sygemeldte efter reglerne i forvaltningsloven, inden afgørelsen træffes.
Lovens almindelige betingelser skal være opfyldt i forlængelsesperioden.
Det vil sige, at sygedagpengene skal ophøre, hvis personen ikke længere er uarbejdsdygtig efter § 7, og personen skal i det omfang, det er muligt, medvirke til sagens opfølgning.
Endvidere gælder lovens øvrige bestemmelser, herunder om arbejdsgiver har ret til refusion, kommunens opfølgningsindsats, klagereglerne m.v.
I forhold til opfølgningsindsatsen skal det bemærkes, at med bekendtgørelse nr. 245 af 20. marts 2020 (som ændret ved bekendtgørelse nr. 309 af 30. marts 2020) om delvis suspension af beskæftigelsesindsatsen som følge af covid-19 er visse regler fraveget.
Inden udløbet af forlængelsesperioden skal kommunen træffe afgørelse om, hvorvidt personen fortsat har ret til udbetaling af sygedagpenge.
Det betyder, at kommunen ikke bare kan standse sygedagpengene efter udløbet af forlængelsesperioden, men skal tage stilling til, om sygedagpengeudbetalingen kan forlænges.
Hvis sygedagpengene ikke kan forlænges, og personen fortsat er uarbejdsdygtig på grund af egen sygdom, er der ret til et jobafklaringsforløb med ressourceforløbsydelse.
 Da der er tale om et midlertidigt initiativ som følge af covid-19 situationen, er der i lovforslaget indsat en ophørsklausul, hvorefter de midlertidige regler ophører den 1. januar 2021 svarende til den ophørsklausul, som er fastsat i lov nr. 275 af 26. marts 2020.
Økonomiske og administrative konsekvenser for det offentlige Det foreslås, at den midlertidige ordning, der blev indført med lov nr. 275 af 26. marts 2020, udvides til at gælde til og med den 30. juni 2020.
 Samlet set skønnes ændringsforslaget med betydelig usikkerhed at medføre offentlige merudgifter på ca. 5 mio. kr. i 2020 før skat og tilbageløb, svarende til ca. 2 mio. kr. efter skat og tilbageløb.
 Ændringsforslaget skønnes med betydelig usikkerhed at medføre offentlige merudgifter til sygedagpengeydelse på ca. 41 mio. kr., og offentlige mindreudgifter til ressourceforløbsydelse under jobafklaringsforløb på ca. 36 mio. kr. i 2020. Hertil skønnes der at være merudgifter til aktivering for sygedagpengemodtagere på ca. 0,4 mio. kr. og mindreudgifter til aktiveringsudgifter for personer i jobafklaring på ca. 1 mio. kr. i 2020. Endeligt skønnes ændringsforslaget at medføre administrative udgifter for kommunerne på ca. 0,2 mio. kr. i 2020.
 De samlede direkte udgifter fordeler sig med ca. 1 mio. kr. vedrørende staten og ca. 4 mio. kr. vedrørende kommunerne.
 Forslaget skønnes med betydelig usikkerhed at berøre ca. 950 personer, der får forlænget deres sygedagpengeperiode i stedet for at overgå til jobafklaringsforløb i perioden 10. juni  30. juni 2020.
Anm. : På grund af covid-19 situationen antages det, at der ikke vil være aktiveringsaktiviteter i hele perioden, hvor lovforslaget gælder.
Der er derfor indregnet aktiveringsudgifter for sygedagpenge og jobafklaring for 1/3 af de berørte personer.
 Ændringsforslaget skønnes med betydelig usikkerhed at medføre, at der udbetales sygedagpenge til ca. 950 ekstra personer i tre måneder, og at der ikke udbetales ressourceforløbsydelse under jobafklaring for samme målgruppe i tre måneder i 2020.
Forslaget skønnes at medføre samlede merudgifter til sygedagpengeydelse på ca. 41 mio. kr. i 2020, heraf ca. 12 mio. kr. til staten og 30 mio. kr. til kommunerne.
Forslaget skønnes samtidig at medføre mindreudgifter til ressourceforløbsydelse under jobafklaringsforløb på ca. 36 mio. kr. i 2020, heraf ca. 10 mio. kr. til staten og 26 mio. kr. til kommunerne.
 Anm. : I beregningerne er det antaget, at der ikke er afgang fra sygedagpenge blandt de forlængede personer i de tre måneder hvor sygedagpengeperioden forlænges.
 Forslaget vurderes at have administrative konsekvenser for kommunerne som følge af, at kommunerne skal træffe afgørelse om forlængelse af sygedagpenge for de ca. 950 berørte personer.
 Det skønnes med betydelig usikkerhed, at kommunerne som følge af lovforslaget vil have merudgifter til administration på ca. 0,2 mio. kr. i 2020.
Anm. : I beregningerne er det lagt til grund, at kommunerne gennemsnitligt bruger 30 minutter pr. sag De økonomiske og administrative konsekvenser af ændringsforslaget skal forhandles med de kommunale parter.
 De økonomiske konsekvenser af ændringsforslaget bliver indarbejdet på lov om tillægsbevilling for 2020.
Til § 03 Til nr. 1 Ved § 3, stk. 3, i lov nr. 274 af 26. marts 2020 om ændring af lov om arbejdsløshedsforsikring m.v. og lov om arbejdsgiveres og lønmodtageres retsstilling ved lønkompensation af virksomheder i forbindelse med covid-19 blev der indsat en bestemmelse om, at § 55, stk. 7, § 56 a, stk. 9, § 60, stk. 9, § 73, stk. 10, og § 84, stk. 11, om indførelse af såkaldte døde perioder ved udbetaling af arbejdsløshedsdagpenge, indførelse af døde perioder ved karens hver fjerde måned, indførelse af døde perioder ved udbetaling af supplerende dagpenge og suspensionen af arbejdsgivernes betaling af G-dage i forbindelse med hjemsendelser og arbejdsfordelinger, vil blive ophævet den 1. marts 2021 (bortfaldsklausul).
 Forlængelsen af suspensionsperioden m.v. skal også omfattes af bortfaldsklausulen.
 Af lovtekniske årsager er det nødvendigt at ophæve § 3, stk. 3, i lov nr. 274 af 26. marts 2020, og det foreslås i stedet indsat en revideret ophørsklausul til § 2 i dette ændringsforslag.
 Der henvises til bemærkningerne til § 2 nedenfor.
Til § 04 Til nr. 1 Ved § 2, stk. 3, i lov nr. 275 af 26. marts 2020 om ændring af lov om sygedagpenge (Midlertidig forlængelse af retten til sygedagpenge) blev der indsat en bestemmelse om, at kapitel 8 a i lov om sygedagpenge ophæves den 1. januar 2021 (bortfaldsklausul).
 Udvidelsen af perioden, hvor der sker midlertidig forlængelse af retten til sygedagpenge, skal også omfattes af bortfaldsklausulen.
 Af lovtekniske årsager er det nødvendigt at ophæve § 2, stk. 3, i lov nr. 275 af 26. marts 2020, og der foreslås i stedet indsat en revideret ophørsklausul til § 2 i dette ændringsforslag.
 Der henvises til bemærkningerne til § 2 nedenfor.
Til nr. 3 Til § 2 Det foreslås, at der i § 2 som stk. 3 indsættes, at § 55, stk. 7, § 56 a, stk. 9, § 60, stk. 9, § 73, stk. 10, og § 84, stk. 11, som ændret ved denne lovs [§ 01, nr. 1], vil blive ophævet den 1. marts 2021.
 Forslaget betyder, at forslagene om indførelse af såkaldte døde perioder ved udbetaling af arbejdsløshedsdagpenge, indførelse af døde perioder ved karens hver fjerde måned, indførelse af døde perioder ved udbetaling af supplerende dagpenge og suspensionen af arbejdsgivernes betaling af G-dage i forbindelse med hjemsendelser og arbejdsfordelinger, automatisk vil blive ophævet, medmindre Folketinget forinden vil beslutte at forlænge reglernes gyldighedsperiode.
 Det bemærkes, at virkningstidspunkt for ophørsklausulen svarer til den ophørsklausul, som er fastsat i lov nr. 274 af 26. marts 2020, jf. ovenfor til [§ 03].
 Det foreslås, at der i § 2 som stk. 4 indsættes, at kapitel 8 a i lov om sygedagpenge, som ændret ved denne lov [§ 02], ophæves den 1. januar 2021.
 Forslaget betyder, at forslagene om indførelse af bestemmelserne om midlertidig forlængelse af sygedagpengene automatisk vil blive ophævet, medmindre Folketinget forinden vil beslutte at forlænge reglernes gyldighedsperiode.
 Det bemærkes, at virkningstidspunkt for ophørsklausulen svarer til den ophørsklausul, som er fastsat i lov nr. 275 af 26. marts 2020, jf. ovenfor til [§ 04].
 Det bemærkes, at dette ændringsforslag i øvrigt følger § 2 i lovforslag L 169 af 14. april 2020 om, at loven træder i kraft ved bekendtgørelsen i Lovtidende (stk. 1), og at lovforslaget kan stadfæstes straks efter dets vedtagelse (stk. 2).
 Loven gælder ikke for Færøerne og Grønland, idet det bemærkes, at lov om arbejdsløshedsforsikring m.v. og lov om sygedagpenge i øvrigt ikke finder anvendelse for Færøerne og Grønland, jf. § 105 i lov om arbejdsløshedsforsikring m.v. og § 83 i lov om sygedagpenge.
