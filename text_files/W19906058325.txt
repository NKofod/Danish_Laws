 En radio-reklame for en restauration, der reklamerede for, at der i  

 restaurationen blev skænket op af »det lokale bryg, ...fra fad«,  

 blev anset for at være i strid med § 9, stk. 1, i bekendtgørelse om reklamer  

 i lokal radio, der indeholder et forbud mod reklame for øl, vin og spiritus  

 med et alkoholindhold på 2,25 pct. eller derover, med henvisning til at der  

 herved forelå en generel reklame for alkoholholdige drikke, herunder også øl  

 af pilsnerstyrke eller derover.
I skrivelse af 13. marts 1990 har Lokalradionævnet for Randers Kommune  

 anmodet Radio- og TV-Reklamenævnet om at træffe afgørelse om lovligheden af  

 indholdet af en reklame for Klosterkælderen, sendt i Radio Randers.  

 Lokalradionævnet anfører, at der i reklamen forekommer en opfordring til at  

 drikke et glas fadøl på en navngiven restauration i Randers.
Lokalradionævnet  

 henviser i den forbindelse til § 9 i bekendtgørelse om reklamer i lokal  

 radio.
Bekendtgørelsen indeholder i § 9, stk. 1, et forbud mod reklame for  

 øl, vin og spiritus.
 Tilladelseshaveren for Radio Randers er i skrivelse af 15. marts 1990  

 blevet bedt om en udtalelse vedrørende reklamen.
I svarskrivelser af 29. marts 1990 og 3. april 1990 anfører Radio Randers,  

 at man ikke finder at radioen har overtrådt reglerne i bekendtgørelse om  

 reklame i lokal radio.
Radio Randers mener således, at der er tale om en  

 reklame for lyst øl.
 Radio- og TV-Reklamenævnet har behandlet sagen, og har truffet følgende  

 afgørelse:
 Nævnet finder at reklamen for Klosterkælderen udgør en reklame for øl, vin  

 og spiritus.
 Nævnet har i den forbindelse lagt vægt på, at der ved en omtale af, at der  

 i Klosterkælderen skænkes op af »det lokale bryg, ... fra fad«,  

 foreligger en generel reklame for alkoholholdige drikke, herunder også øl af  

 pilsnerstyrke og derover.
 Som følge heraf finder nævnet, at reklamen ikke opfylder de krav der  

 stilles til reklamer i lokal radio i § 9, stk. 1, i bekendtgørelse nr. 441 af  

 26. juli 1988, om reklamer i lokal radio.
 Nævnets afgørelse er enstemmig.
