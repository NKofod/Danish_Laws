Bilag 1 Betænkning afgivet af Arbejdsmarkedsudvalget den 1. december 2010 Betænkning over Forslag til lov om ændring af lov om arbejdsmiljø (Omprioritering af partsindsatsen m.v.) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 12. oktober 2010. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 19. august 2010 dette udkast til udvalget, jf. folketingsåret 2009-10, AMU alm. del  bilag 251. Den 7. oktober 2010 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Finn Olsen.
Beskæftigelsesministeren har over for udvalget kommenteret den skriftlige henvendelse.
Spørgsmål Udvalget har stillet 15 spørgsmål til beskæftigelsesministeren til skriftlig besvarelse, som denne har besvaret.
Samråd Udvalget har stillet 6 samrådsspørgsmål til beskæftigelsesministeren til mundtlig besvarelse.
Beskæftigelsesministeren har besvaret spørgsmålene i et samråd den 24. november 2010.
2. Indstillinger og politiske bemærkninger Et flertal i udvalget (V, DF, KF og LA) indstiller lovforslaget til vedtagelse uændret.
 Et mindretal i udvalget (S, SF, RV og EL) indstiller lovforslaget til forkastelse ved 3. behandling.
 Socialdemokraternes, Socialistisk Folkepartis, Radikale Venstres og Enhedslistens medlemmer af udvalget mener grundlæggende, at antallet af arbejdsulykker og den store tilgang til arbejde på særlige vilkår eller førtidspension grundet nedslidning vidner om, at der bør satses på en væsentligt styrket arbejdsmiljøindsats.
På den baggrund finder S, SF, RV og EL det uforståeligt, når regeringen med lovforslaget foreslår, at midlerne til parternes arbejdsmiljøindsats reduceres med 50,4 mio. kr. årligt, svarende til en halvering af midlerne.
En sådan reduktion vil ramme branchearbejdsmiljørådene uhensigtsmæssigt hårdt til skade for arbejdsmiljøet og lønmodtagerne.
 S, SF, RV og EL noterer sig i den forbindelse, at der blev gennemført en evaluering af branchearbejdsmiljørådenes indsats i 2008, og at denne, jf. de almindelige bemærkninger til lovforslaget punkt 2.1.2. , i høj grad lægges til grund for den foreslåede reduktion i partsmidlerne.
 Af bemærkningerne fremgår det videre, at reduktionen i partsmidlerne afspejler et ønske om at begrænse branchearbejdsmiljørådenes opgaver, så indsatsen udelukkende koncentreres om virksomhedsrettede aktiviteter, og at dette ønske ligger i forlængelse af evalueringen fra 2008.
 S, SF, RV og EL noterer sig i den forbindelse, at Arbejdstilsynet har oplyst, at hele 80 pct. af de projekter, der pågik på evalueringstidspunktet, var virksomhedsrettede, hvilket ministeren har bekræftet i svar på spørgsmål nr. 12. Der er således ingen logisk sammenhæng mellem ønsket om at spare 50 pct. af partsmidlerne og graden af virksomhedsrettede aktiviteter i regi af branchearbejdsmiljørådene.
Af ministerens svar på spørgsmål 14 fremgår det ydermere, at Beskæftigelsesministeriet har gennemgået branchearbejdsmiljørådenes regnskaber for 2009 med henblik på en afklaring af, hvor stor en andel af de samlede årsudgifter, der er blevet anvendt på aktiviteter, der ikke længere skal kunne gennemføres efter vedtagelse af lovforslaget, hvilket drejer sig om ikkevirksomhedsrettede aktiviteter.
Ministeriet finder, at kun 2,2 mio. kr. ud af de samlede årsudgifter på 69,8 mio. kr. er blevet anvendt til ikkevirksomhedsrettede aktiviteter, svarende til omkring 3 pct.
 S, SF, RV og EL er på den baggrund af den opfattelse, at den foreslåede reduktion i partsmidlerne bygger på en argumentation, der savner sammenhæng med det faktiske arbejde i branchearbejdsmiljørådene.
S, SF, RV og EL frygter, at forslaget vil medføre en generel forringelse af arbejdsmiljøet med flere arbejdsulykker, øget nedslidning og dårligere psykisk arbejdsmiljø til følge.
S, SF, RV og EL  indstiller lovforslaget til forkastelse.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurinparti var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Vibjerg (V) Peter Juel Jensen (V) Peter Madsen (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Carsten Hansen (S) Rasmus Prehn (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
