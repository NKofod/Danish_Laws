 Om forkyndelser i sager om administrativt bestemt frihedsberøvelse af  

 personer, der er anbragt på eller under tilsyn af hospital eller anstalt,  

 skal man henlede opmærksomheden på følgende:
 Det må anses for praktisk, at det ved sagens optagelse til dom  

 tilkendegives, hvornår dommen vil blive afsagt, jfr. retsplejelovens § 219,  

 stk. 3.
 I tilfælde, hvor forkyndelse ikke er fornøden, bør der dog af retten  

 sendes den for den frihedsberøvede beskikkede advokat en domsudskrift med  

 anmodning om at foranledige, at udskriften overgives til den frihedsberøvede.  

 Såfremt den frihedsberøvede er anbragt på hospital eller anstalt, bør det  

 henstilles til vedkommende advokat, at overgivelsen finder sted under  

 fornøden hensyntagen til den frihedsberøvedes tilstand, således at advokaten  

 forinden overgivelsen retter henvendelse herom til hospitalet eller  

 anstalten.
Er forkyndelse af dommen nødvendig, bør retten foranledige forkyndelsen  

 foretaget, og såfremt den frihedsberøvede er anbragt på hospital eller  

 anstalt, bør vedkommende stævningsmand instrueres om at rette henvendelse til  

 hospitalet eller anstalten, inden forkyndelse iværksættes, således at  

 forkyndelse kan ske under fornøden hensyntagen til den frihedsberøvedes  

 tilstand.
Er den frihedsberøvede ikke anbragt på, men under tilsyn af  

 hospital eller anstalt, bør hospitalet eller anstalten af retten gøres  

 bekendt med dommen, inden forkyndelse for den frihedsberøvede sker.
 Forkyndelse bør ikke ske ved uniformeret polititjenestemand.
 Begæringer om forkyndelse i anden retskreds end den, hvori dommen er  

 afsagt, bør ikke sendes direkte til vedkommende stævningsmand, men til  

 dommeren i retskredsen, således at dommeren kan instruere stævningsmanden i  

 overensstemmelse med foranstående.
 Justitsministeriet, den 15. december  

 1958.
 P.M.V.
 Vilhelm Boas.
/T.
Schelle.
 Til domstolene.
