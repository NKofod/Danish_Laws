(Kortkursuscirkulæret) (Til alle folkehøjskoler,  

 landbrugsskoler, husholdningsskoler og efterskoler) I.
I lov nr. 259 af 4. juni 1970 om folkehøjskoler, landbrugsskoler,  

 husholdningsskoler og efterskoler § 8 er fastsat, at skolens kursusplan skal  

 være godkendt af undervisningsministeriet, og at et kursus anses som  

 godkendt, når det er omfattet af den godkendte kursusplan eller er særligt  

 godkendt af undervisningsministeriet.
 Under henvisning hertil meddeles, at undervisningsministeriets godkendelse  

 af korte kurser (af 1 til 4 ugers varighed) forudsætter, at flg. punkter er  

 opfyldt:
 1. Ansvaret for tilrettelæggelse og gennemførelse af  

 kurserne skal i enhver henseende være skolens, også hvis kurserne arrangeres  

 i samarbejde med en forening eller lignende.
2. Mindst en fjerdedel af undervisningen skal  

 varetages af lærere, der har skriftlig aftale om ansættelse ved skolen som  

 heltids- eller kvotalærere.
Dette gælder dog ikke for landbrugsskoler.
 3. Undervisningen skal for den enkelte elev omfatte  

 mindst 24 timer pr. uge på folkehøjskoler og mindst 30 timer pr. uge på  

 landbrugsskoler, husholdningsskoler og efterskoler.
4. Et fag eller en faggruppe kan højst omfatte tre  

 fjerdedele af den samlede undervisningstid, medmindre faget eller faggruppen  

 i sig selv er af bred, almendannende karakter.
Dette gælder dog ikke for  

 landbrugsskoler.
 5. Studiebesøg og udflugter, der er en del af  

 undervisningen, kan efter skolens bestemmelse i begrænset omfang medregnes i  

 det i punkt 3 fastsatte timetal.
6. Et kursus skal gennemføres med mindst 10 elever,  

 der opfylder aldersbetingelserne for elevstøtte, og skal være åbent for alle,  

 der opfylder disse betingelser.
Deltagelse kan dog gøres betinget af højere  

 alder eller særlige forkundskaber, men ikke af bestemte uddannelser,  

 stillinger eller erhverv eller af medlemsskab i bestemte foreninger eller  

 organisationer.
II.
Med hensyn til kursuslængder henvises til § 1 i  

 undervisningsministeriets bekendtgørelse nr. 27 af 25. januar 1984 om  

 tilskudsbetingelser m.v. for folkehøjskoler, landbrugsskoler og  

 husholdningsskoler og efterskoler.
 I tilslutning hertil fastsættes følgende:
Et ugekursus skal være mindst een uge med mindst 5 sammenhængende  

 undervisningsdage.
Et ugekursus på en landbrugsskole kan dog godkendes med  

 mindst 5 enkeltstående undervisningsdage.
 Tilsvarende skal et 2 ugers kursus vare mindst 14 dage med mindst 2 x 5  

 sammenhængende undervisningsdage, et 3 ugers kursus mindst 21 dage med mindst  

 3 x 5 sammenhængende undervisningsdage og et 4 ugers kursus mindst 28 dage  

 med mindst 4 x 5 sammenhængende undervisningsdage.
De nævnte 5 undervisningsdage skal ubeskåret være til rådighed for  

 undervisning m.v.
Kursets første og sidste dag kan være henholdsvis  

 ankomstdag og afrejsedag.
Ved kurser, der omfatter helligdage, f.eks. i  

 forbindelse med jul, påske eller pinse, skal kravet om antallet af  

 sammenhængende undervisningsdage (mindst 5 pr. uge) være opfyldt, selvom  

 nogle af dem falder på helligdage.
 Cirkulæret har virkning fra 1. august 1984. Cirkulæret omfatter dog ikke  

 de kurser, som allerede er godkendt af undervisningsministeriet.
Samtidig ophæves undervisningsministeriets cirkulæreskrivelse af 8. december 1981 om  

 tilrettelæggelse og gennemførelse af korte kurser, som søges godkendt.
UNDERVISNINGSMINISTERIET Direktoratet for folkeoplysning, frie grundskoler m.v., den 18. april 1984.
