 Efter lovgivningen skal der i en række situationer beskikkes  

 bistandsværger og tilsynsværger for personer, som enten ifølge dom eller ved  

 administrativ bestemmelse er frihedsberøvede.
 Bistandsværger beskikkes for personer, der tiltales eller dømmes for en  

 strafbar handling, men som på grund af deres psykiske tilstand ikke idømmes  

 almindelig straf.
 Tilsynsværger beskikkes for personer, som er administrativt  

 frihedsberøvede på hospital for sindslidende eller tvangsinddraget under  

 åndsvageforsorgen.
 Bistandsværger og tilsynsværger søges normalt udpeget blandt den  

 pågældendes nærmeste pårørende.
 Bistandsværgens og tilsynsværgens funktioner er i det væsentlige de samme,  

 og den forskellige betegnelse skyldes udelukkende lovgivningens sprogbrug.
 1. Bistandsværger.
Efter straffelovens § 71 KAN retten beskikke en bistandsværge for en  

 person, der er tiltalt for en strafbar handling, hvis der kan blive tale om,  

 at den pågældende dømmes til anbringelse i hospital for sindslidende, i  

 institution for åndsvage eller i egnet hjem eller institution til særlig  

 pleje eller forsorg.
Det samme gælder, hvis der kan blive tale om dom til  

 anbringelse i forvaring.
 Bliver resultatet, at dommen lyder på anbringelse i en af de nævnte  

 institutioner, eller giver dommen mulighed for, at den domfældte anbringes i  

 en sådan institution, SKAL retten beskikke en bistandsværge for den dømte.
En bistandsværge, som beskikkes under straffesagens behandling, har i  

 første række til OPGAVE sammen med den beskikkede forsvarer at bistå den  

 tiltalte under sagens behandling.
Efter dommen er det bistandsværgens opgave  

 at holde sig underrettet om den dømtes tilstand og at drage omsorg for, at  

 opholdet på institutionen eller anstalten og andre foranstaltninger ikke  

 udstrækkes længere end nødvendigt.
Beskikkelsen ophører, når foranstaltningen  

 endeligt ophæves.
Når der ved dom er truffet bestemmelse om, at en person skal anbringes i  

 en af de nævnte institutioner eller anstalter, kan foranstaltningen kun  

 ændres ved en ny domstolsafgørelse.
En anmodning om at få foranstaltningen  

 ændret, f.eks. til en friere form for anbringelse eller til ophævelse af  

 foranstaltningen, kan blandt andet fremsættes af bistandsværgen.
Anmodningen  

 fremsættes over for anklagemyndigheden, der herefter snarest muligt skal  

 indbringe spørgsmålet for retten.
Retten tager herefter stilling til  

 spørgsmålet om ændring af foranstaltningen.
Hvis retten ikke tager  

 bistandsværgens begæring til følge, kan en ny begæring om ændring af  

 foranstaltningen først fremsættes, når der er gået et halvt år fra den sidste  

 afgørelse.
 2. Tilsynsværger.
Efter loven om sindsyge personers hospitalsophold skal der i visse  

 tilfælde beskikkes en tilsynsværge for den, der er indlagt på et hospital for  

 sindslidende.
Det samme gælder for personer, over for hvem der i medfør af  

 loven om forsorgen for åndsvage og andre særlig svagt begavede er truffet  

 bestemmelse om hjælpeforanstaltninger.
 For begge disse tilsynsværgemåls vedkommende gælder det, at værgen i  

 første række skal holde sig underrettet om patientens tilstand og drage  

 omsorg for, at opholdet i hospitalet eller hjælpeforanstaltningerne ikke  

 udstrækkes længere end nødvendigt.
En tilsynsværge, der er beskikket for en person, som er indlagt på et  

 HOSPITAL FOR SINDSLIDENDE, kan fremsætte begæring over for den pågældende  

 overlæge om udskrivning af patienten.
Hvis en sådan begæring afslås, skal  

 lægen på tilsynsværgens anmodning forelægge sagen for justitsministeriet, som  

 derefter træffer bestemmelse om, hvorvidt udskrivning skal finde sted.
Hvis  

 justitsministeriet tiltræder overlægens afgørelse, kan tilsynsværgen eller  

 patienten fremsætte begæring om, at afgørelsen prøves ved retten.
Begæring om  

 domstolafprøvelse fremsættes over for justitsministeriet, som derefter  

 fremsender sagen til underretten på det sted, hvor patienten har bopæl.
Er en  

 begæring om udskrivning afslået af justitsministeriet, kan ny begæring om  

 udskrivning fra hospitalet ikke fremsættes, før der er gået 4 måneder fra  

 ministeriets afgørelse.
Også en tilsynsværge, der er beskikket efter ÅNDSVAGEFORSORGSLOVEN, kan  

 fremsætte begæring om ophør af de iværksatte hjælpeforanstaltninger.  

 Begæringen fremsættes over for vedkommende overlæge.
Hvis begæringen ikke  

 tages til følge, kan overlægens afgørelse forelægges for Den sociale  

 Ankestyrelse ( adresse: Amaliegade 23, 1256 København K.). Hvis Den sociale  

 Ankestyrelse tiltræder overlægens afgørelse, kan sagen ikke rejses på ny over  

 for Ankestyrelsen, før der er gået 1 år fra afgørelsens dato, medmindre  

 Ankestyrelsen selv fastsætter en kortere frist.
Den sociale Ankestyrelses  

 afgørelse kan inden 1 måned begæres forelagt retten til afgørelse.
Hvis  

 Ankestyrelsens afgørelse stadfæstes ved retten, kan begæring om fornyet  

 prøvelse ved retten ikke fremsættes, før der er gået 1 år fra dommens  

 afsigelse, medmindre retten har fastsat en kortere frist.
Reglerne i dette afsnit gælder ikke for de tilfælde, hvor den pågældende  

 er indlagt på hospital eller inddraget under åndsvageforsorg på grundlag af  

 en dom for en strafbar handling.
I dette tilfælde gælder de regler, der er  

 gengivet ovenfor under 1.
 3. Bistands- og tilsynsværgers opgaver.
Som det fremgår er bistandsværgens og tilsynsværgens opgave i første række  

 at føre kontrol med, at opholdet på institutionen ikke udstrækkes længere end  

 nødvendigt.
Herudover bør værgen naturligvis også på andre områder søge at  

 holde en rimelig kontakt med den anbragte i det omfang, dette efter  

 omstændighederne er muligt.
Værgen bør i videst muligt omfang bistå den anbragte med problemer, som  

 kan opstå under opholdet.
Bliver værgen selv opmærksom på problemer, eller  

 opstår der spørgsmål, som værgen ønsker nærmere oplysninger om, kan han  

 henvende sig til personalet.
 4. Refusion af udgifter m.v.
Bistandsværger og tilsynsværger kan mod fornøden dokumentation normalt få  

 godtgjort udgiften til indtil to besøgsrejser årligt.
Refusion af sådanne  

 rejseudgifter kan ske ved henvendelse til institutionen eller hospitalet.
Bistandsværger, der er beskikket for personer, som er dømt til anbringelse  

 på hospital eller institution, kan endvidere få godtgjort rejseudgifter i  

 forbindelse med deltagelse i retsmøder.
Henvendelse herom sker til politiet.
 Tilsynsværger, der er beskikket for en person, som er anbragt på hospital  

 eller institution, kan få godtgjort rejseudgifter til deltagelse i retsmøder.  

 Henvendelse herom sker til retten.
 Justitsministeriet, den 21. juni 1977.
 Orla Møller.
 / Lundbæk Andersen.
