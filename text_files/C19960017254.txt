(Til kommuner og amtskommuner m.fl.) Den 1. januar 1997 ændres Socialministeriets bekendtgørelse nr. 303 af 10.  

 juni 1988 om ydelse af hjælpemidler efter bistandslovens § 58, jf. ./.  

 vedlagte korrekturtryk. (* 1) Med ændringen i § 1 præciseres afgrænsningen mellem kommunernes  

 forpligtelse på hjælpemiddelområdet og forpligtelsen for institutioner efter  

 bistandsloven til at stille hjælpemidler til rådighed.
I § 1, stk. 3, er derfor indføjet en regel herom.
For så vidt angår  

 institutioner for voksne handicappede efter bistandslovens § 112 er der tale  

 om en tydeliggørelse af principperne i pkt. 56 - 58 i Socialministeriets  

 vejledning nr. 274 af 24. august 1994 om betalingsregler i institutioner  

 efter bistandslovens § 112, stk. 1 og 2.
De eneste former for hjælpemidler, som er undtaget fra kommunernes  

 hjælpemiddelforpligtelse efter bistandslovens § 58, er standardhjælpemidler,  

 som er basisinventar for den pågældende institution, f. eks. senge med  

 almindelige plejesengsfunktioner, badeværelses- og toiletindretning med  

 toiletforhøjere, bade/bækkenstole, transportstole m.v.
Betegnelsen  

 basisinventar kan således ikke omfatte hjælpemidler, som er personlige for  

 den enkelte beboer, idet de alene anvendes af den pågældende og f. eks.  

 medtages under ophold uden for institutionen.
Dette gælder uanset hvilken  

 institution og uanset hvilket handicap, der er tale om i det konkrete  

 tilfælde, hvorfor f. eks. individuelt tilrettede kørestole m.v. for personer  

 med ophold i institutioner for personer med vidtgående fysiske handicap ikke  

 skal stilles til rådighed af institutionen, men af kommunen efter § 58.
 De vejledende retningslinier i pkt. 4.5.6. i Socialstyrelsens vejledning  

 nr. 1 af 14. juni 1988 om ydelse af hjælpemidler samt pkt. 40 i  

 Socialministeriets cirkulære om bistand efter bistandslovens afsnit I-VI til  

 personer med vidtgående fysiske eller psykiske handicap kan således ikke  

 finde anvendelse.
 Med den nye formulering af § 16 er det en forudsætning for støtte til  

 briller og kontaktlinser efter bistandslovens § 58, at ansøgeren er  

 synshandicappet eller har en medicinsk-optisk defineret, varig øjenlidelse.
 Der kan således ikke længere ydes hjælp efter bistandslovens § 58 til  

 brilleglas og kontaktlinser på ren optisk indikation, dvs. hvis behovet for  

 briller eller kontaktlinser alene skyldes langsynethed/nærsynethed,  

 bygningsfejl eller forskellig optisk styrke på øjnene.
Opregningen af øjenlidelser og synshandicap i bekendtgørelsens bilag 1  

 dækker langt de fleste situationer, hvor støtte til briller eller  

 kontaktlinser kan komme på tale.
Der vil dog kunne forekomme andre  

 øjenlidelser/synshandicap af tilsvarende sværhedsgrad, som efter en konkret  

 vurdering vil kunne berettige til støtte.
Afgørelse træffes i disse tilfælde  

 efter indstilling fra Statens Øjenklinik, Rymarksvej 1, 2900 Hellerup.
Briller og kontaktlinser til personer med en varig øjenlidelse eller  

 synshandicap er af en helt anden karakter end hovedparten af de  

 brille-glas/kontaktlinser, der hidtil har kunnet ydes hjælp til.
Der er tale  

 om specialbriller og specialkontaktlinser, som forudsætter en høj grad af  

 specialoptisk fagkundskab ved udmåling og tilpasning.
Det er derfor vigtigt, at kommunerne sikrer sig, at de optikere, som  

 brugerne henvises til med henblik på udmåling, tilpasning og udlevering af  

 disse hjælpemidler, har den fornødne ekspertise på området.
Der findes ikke  

 en autorisationsordning på specialoptikområdet svarende til den gældende  

 ordning for kontaktlinseoptikere, men kommunerne kan eventuelt søge  

 rådgivning ved Statens Øjenklinik om, hvilke optikere i lokalområdet, der vil  

 kunne udføre opgaverne.
Opmærksomheden henledes på, at bekendtgørelsesændringen alene vedrører  

 støtte til briller og kontaktlinser.
Udover specialbriller og speciallinser  

 vil personer med varige øjenlidelser og synshandicap kunne have behov for  

 andre synshjælpemidler og hjælpemidler iøvrigt.
Disse hjælpemidler, typisk  

 optik med forstørrende virkning, vil fortsat kunne bevilges efter de  

 generelle bestemmelser i hjælpemiddelbekendtgørelsen, jf. §§ 1 og 2.
Der henvises til Socialstyrelsens vejledning nr. 1 af 14. juni 1988 om  

 ydelse af hjælpemidler i henhold til bistandslovens § 58, bilag 2, afsnit NKH  

 21.03 vedrørende svagsynsoptik, og afsnit NKH 21.06.03 vedrørende  

 forstørrende TV-systemer.
For så vidt angår brilleglas med særlige spektrale  

 egenskaber (medicinske filterglas som omtalt i afsnittet om svagsynsoptik)  

 bemærkes, at støtte til sådanne glas fremover bevilges efter bekendtgørelsens  

 § 16.
 Det bemærkes endvidere, at støtte også omfatter brillestel.
Den nye § 16 indeholder i stk. 3 og 4 bestemmelser, hvorefter Statens  

 Øjenklinik i de tilfælde, hvor problemet ikke kan løses lokalt, kan udlevere  

 optiske hjælpemidler efter henvisning fra speciallæger i øjensygdomme,  

 øjenafdelinger, Statens Konsulentvirksomhed for Blinde samt amtskommunale  

 synskonsulenter og/eller synscentraler.
Stk. 3 og 4 indebærer ingen  

 realitetsændringer, idet der er tale om videreførelse af en mangeårig praksis  

 på området.
Ophævelsen af hjælpemiddelbekendtgørelsens § 18 skyldes, at telefoner i  

 dag er så almindeligt udbredt, at de normalt forefindes i hjemmet.
Der  

 henvises til hjælpemiddelbekendtgørelsens § 2. Derfor er der ikke længere  

 grundlag for at opretholde bestemmelsen om hjælp til anskaffelse af telefon  

 og betaling af telefonabonnement.
 Der kan som hidtil ydes hjælp til telefonhjælpemidler, hvis de generelle  

 betingelser i bekendtgørelsen er opfyldt.
Der kan også fortsat ydes hjælp til nødkald og alarmanlæg m.v., som  

 forudsætter en telefonlinje.
I de tilfælde, hvor ansøgeren ikke i forvejen  

 har telefon, vil der kunne ydes hjælp til oprettelsen, men ikke til betaling  

 af telefonabonnementet.
 Der henvises iøvrigt til Socialministeriets skrivelse til samtlige  

 kommuner af 11. oktober 1996, hvori ministeriet henledte opmærksomheden på  

 bestemmelsen i pensionslovens § 17 om personligt tillæg.
Birgit Elvang /Ole Riis Mørk (* 1) Korrekturtryk af ændringsbekendtgørelse til bekendtgørelse nr. 303  

 af 10. juni 1988 om ydelser af hjælpemidler efter bistandslovens § 58  

 udelades her.
