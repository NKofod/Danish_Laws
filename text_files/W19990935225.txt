Ankestyrelsens principafgørelse P-23-99 om beregning - bortgivelse - pension - afgiftsfri gavebeløb Resume:
 Der skulle ikke ske omberegning af en tidligere beregnet fiktiv renteindtægt, som følge af at der var fastsat en ny grænse for størrelsen af det beløb, der kunne bortgives afgiftsfrit.
 Ankestyrelsen lagde vægt på, at forhøjelsen af indtægtsgrundlaget varede for en periode af indtil 10 år efter bortgivelsen, samt at den fastsatte forhøjelse anvendes uændret i hele perioden.
 Kassation:
Principafgørelsen har ikke længere vejledningsværdi Love:
Lov om social pension - lovbekendtgørelse nr. 22 af 14. januar 1998 - § 28, stk. 3, nr. 4 Vejledninger:
Socialministeriets vejledning nr. 66 af 10. marts 1998 om social pension - pkt. 149 Sagsfremstilling:
Pensionisten forærede i 1992 sin datter 499.000 kr.
Fra 1. maj 1994 modtog pensionisten folkepension, og beregningsgrundlaget var tillagt en fiktiv indtægt på 39.280 kr som følge af den bortgivne formue.
 Beregningsgrundlaget for den fiktive indtægt var beregnet på følgende måde:
 Bortgiven formue                   499.000 kr.
 beløb fritaget for gaveafgift      8.000 kr.
 491.000 kr. gange 8% = 39.208 kr.
 Med virkning fra 1. juli 1998 blev reglerne ændrer således, at det beløb, der kunne bortgives afgiftsfrit blev forhøjet fra 8.000 kr. til 42.500 kr.
Pensionisten anmodede herefter kommunen om at få foretaget omberegning af den tidligere beregnede fiktive renteindtægt med henvisning til de ændrede gaveafgiftsregler.
Kommunen fandt imidlertid, at beregningen af folkepension fortsat skulle ske med en forhøjelse af hans indtægt med en fiktiv indtægt på 39.280 kr., selvom fradragsbeløbet var hævet fra 8.000 kr. til 42.500 kr.
Nævnet tiltrådte kommunens afgørelse.
Nævnet begrundede afgørelsen med, at såfremt en pensionist inden for de seneste 10 år havde forringet sin økonomiske stilling ved bortgivelse, forhøjedes indtægtsgrundlaget med en fiktiv indtægt på 8% af det beløb, hvormed formuen forringedes, dog bortset fra et grundbeløb, der svarede til det beløb, hvoraf der ikke skulle ydes gaveafgift.
Forhøjelsen af indtægtsgrundlaget vedvarede for en periode af indtil 10 år fra bortgivelsen.
Den fastsatte forhøjelse anvendtes uændret i hele perioden.
Nævnet henviste til vejledningen om social pension pkt 149 under "forhøjelsesperiode".
 Sagen blev behandlet i principielt møde med henblik på afklaring af, om der skulle ske omberegning af en tidligere beregnet fiktiv renteindtægt, som følge af at der i Socialministeriets bekendtgørelse nr. 1046 af 17. december 1997 var fastsat en ny grænse for det beløb, der kunne bortgives afgiftsfrit.
 Afgørelse:
 Ankestyrelsen fandt, at forhøjelsen af indtægtsgrundlaget ved beregningen af folkepension som følge af, at pensionisten i 1992 havde givet sin datter en gave på 499.000 kr., skulle ske efter de dagældende regler.
 Ankestyrelsen lagde vægt på, at forhøjelsen af indtægtsgrundlaget vedvarede for en periode af indtil 10 år fra bortgivelsen, samt at den fastsatte forhøjelse anvendes uændret i hele perioden, jf. § 24 i Socialministeriets bekendtgørelse nr. 522 af 16. juni 1994.
 Ved Socialministeriets bekendtgørelse af 20. december 1994 blev ovennævnte bekendtgørelse ændret som følge af forhøjelsen af det afgiftsfri beløb mellem gaveafgiftspligtige personer.
 Ændringen trådte i kraft den 1. januar 1995 med virkning for bortgivelser, der er foretaget fra og med ikrafttrædelsestidspunktet.
 Bestemmelsen i bekendtgørelsens § 24 blev imidlertid ikke ændret og er uændret overført til § 38 i Socialministeriets bekendtgørelse nr. 1046 af 17. december 1997 om social pension.
 Ankestyrelsen tiltrådte således nævnets afgørelse.
