Fremsat den 8. oktober 2008 af undervisningsministeren (Bertel Haarder) Forslag til Lov om ændring af lov om private gymnasieskoler, studenterkurser og kurser til højere forberedelseseksamen (hf-kurser) (Opfølgning på kommunalreformen og forenkling af tilskudssystem) § 1 I lov nr. 574 af 9. juni 2006 om private gymnasieskoler, studenterkurser og kurser til højere forberedelseseksamen, som ændret ved § 2 i lov nr. 543 af 17. juni 2008, foretages følgende ændringer:
 1. Overskriften til § 8 ophæves.
 2. § 8 affattes således:
»§ 8. Staten yder tilskud til skolerne og kurserne til delvis dækning af fællesudgifter i form af et eller flere grundtilskud, der fastsættes på de årlige finanslove, og taxametertilskud, der ydes ud fra skolens eller kursets antal årselever og en takst pr. årselev.
Taksten pr. årselev fastsættes på de årlige finanslove som en andel af taksterne for de tilsvarende uddannelser på institutioner for almengymnasiale uddannelser inden for den offentlige forvaltning.
For enkeltfag fastsættes særlige takster.
Stk. 2. Staten yder tilskud til delvis dækning af undervisningsudgifter.
Tilskuddet ydes ud fra skolens eller kursets antal årselever og en takst pr. årselev, der fastsættes på de årlige finanslove som en andel af taksterne for de tilsvarende uddannelser på institutioner for almengymnasiale uddannelser inden for den offentlige forvaltning.
For enkeltfag fastsættes særlige takster.
Stk. 3. Staten yder tilskud til delvis dækning af bygningsudgifter.
Tilskuddet ydes ud fra skolens eller kursets antal årselever og en takst pr. årselev, der fastsættes på de årlige finanslove.
 Stk. 4. Der kan på de årlige finanslove fastlægges særlige tilskud, herunder til færdiggørelse af uddannelser.
 Stk. 5. Staten kan yde tilskud til delvis dækning af udgifterne til undervisning, der sigter mod en tilsvarende international eksamen, som er adgangsgivende til videregående uddannelser i Danmark.
Stk. 6. Undervisningsministeren fastsætter regler om tilskud efter stk. 1-5, herunder om aktivitetsindberetninger, opgørelse af antal årselever, udbetaling af tilskud, herunder forskudsvis udbetaling, tilbagebetaling af tilskud og kontrol af udbetalte tilskud.« 3. § 9 affattes således:
»§ 9. Staten yder et særligt tilskud til delvis dækning af vikarudgifter, sygeundervisning og pædagogikum inden for bevillinger, der fastsættes på de årlige finanslove.
Tilskuddet fordeles mellem skolerne og kurserne af en vikarkasse, hvis vedtægt godkendes af undervisningsministeren.
Tilskuddet kan udbetales til vikarkassen ved finansårets begyndelse.« 4. § 10 ophæves.
 5. § 11 med tilhørende overskrift ophæves.
 6. § 12 affattes således:
»§ 12. Staten yder tilskud til kostafdelinger ved skolerne og kurserne ud fra antal årskostelever og et tilskud pr. årskostelev.
Ved opgørelsen af antal årskostelever medregnes ikke børn af lærere og andre ansatte på skolen eller kurset eller på andre skoler eller kurser og uddannelsesinstitutioner, der har bygningsfællesskab med skolen eller kurset.
Tilskuddet pr. årskostelev fastsættes på de årlige finanslove.
Undervisningsministeren fastsætter regler om opgørelse af antal årskostelever.« 7. § 14, stk. 2, affattes således:
»Stk. 2. Tilskuddet til nedbringelse af betaling for ophold på en kostafdeling ydes med en takst pr. årselev under 18 år.
Taksten fastsættes på de årlige finanslove.
Undervisningsministeren fastsætter regler om opgørelse af antal årselever.
Skolen eller kurset træffer selv afgørelse om, hvorledes tilskuddet fordeles.« 8. § 17, stk. 1, nr. 1, affattes således:
»1) Skolen skal have haft mindst 60 årselever og kurset mindst 40 årselever i året før finansåret.« 9. I  § 17, stk. 1, nr. 4,  indsættes som  3. pkt. :
»På de årlige finanslove fastsættes en minimumsgrænse for egendækningen.« 10. § 17, stk. 3, affattes således:
»Stk. 3. Hvis en skole eller et kursus ikke opfylder betingelsen i stk. 1, nr. 1, ophører statstilskuddet ved skoleårets slutning.« 11. § 17, stk. 4, ophæves.
 12. § 19 ophæves.
 13. § 20 ophæves.
 14. I § 23, stk. 3, 1. pkt., § 26, stk. 1, 2. pkt., og § 29 ændres »§ 9, stk. 1,« til: »§ 9«.
§ 2 Stk. 1. Loven træder i kraft den 1. januar 2009.
Stk. 2. For perioden frem til 1. januar 2012 etableres en udgiftsneutral overgangsordning, hvorefter der mellem skolerne og kurserne sker en gradvis udligning af de forskelle i tilskud til de enkelte skoler og kurser, som følger af det ved denne lov fastsatte tilskudssystem.
Udligningsbeløbene fastsættes ved ordningens etablering.
Bemærkninger til lovforslaget Almindelige bemærkninger 1. Indledning Med kommunalreformen overgik de amtslige almene gymnasier pr. 1. januar 2007 til at være selvejende institutioner, som med virkning fra 1. januar 2008 er finansieret med taxametertilskud.
Grundlaget for tilskudsmodellen for de private gymnasier, studenterkurser og hf-kurser bortfalder dermed, da denne model er knyttet til de gennemsnitlige udgifter pr. elev ved amtslige uddannelsesinstitutioner.
 Principperne i den foreslåede nye tilskudsmodel er resultatet af et udvalgsarbejde i foråret 2008 mellem Undervisningsministeriet og Private Gymnasier og Studenterkurser.
Ved fastlæggelsen af en ny tilskudsmodel til de private gymnasier m.v. er det nærliggende at tilstræbe størst mulig sammenlignelighed med tilskudsmodellen for de offentlige almene gymnasier efter kommunalreformen.
Herved bliver der gennemskuelige forhold i de økonomiske vilkår for disse to institutionsområder, der udbyder uddannelser med samme indhold.
Det foreslås derfor, at der for de private gymnasieskoler, studenterkurser og hf-kurser indføres en ny tilskudsmodel, der følger hovedprincipperne og -strukturen i de offentlige almene gymnasiers taxametermodel.
Den nye tilskudsmodel foreslås indført med virkning fra og med finansåret 2009.
2. Gældende ret Efter de gældende regler fastsættes tilskuddet til de private gymnasier m.v. som en given procentandel af den gennemsnitlige amtslige udgift pr. elev til almengymnasiale uddannelser tre år før finansåret.
Den gennemsnitlige amtslige udgift, som har ligget til grund for fastsættelsen af det samlede tilskud, har været vægtet ud fra elevsammensætningen på uddannelsen til studentereksamen (stx), hf-kurser og studenterkurser på de amtslige institutioner.
Tilskuddet til de private gymnasier har været ydet som én samlet driftstilskudsbevilling, der har været fastsat på de årlige finanslove.
Af driftstilskudsbevillingen er forlods blevet udtaget et beløb til vikarudgifter, sygeundervisning og finansiering af pædagogikumstillinger.
Dette beløb er efterfølgende fordelt mellem de private skoler og kurser af en vikarkasse, hvis vedtægt godkendes af undervisningsministeren.
Herefter er den resterende bevilling opdelt i en skoletilskudspulje og en taxametertilskudspulje.
 Skoletilskudspuljen er fordelt med samme beløb til hvert privat gymnasium, studenterkursus og hf-kursus.
Udbetalingen af tilskud fra taxametertilskudspuljen til de enkelte private gymnasier er blevet fordelt ud fra antallet af elever/kursister pr. 5. september, en læreranciennitetsfaktor samt uddannelsestype.
Det betyder, at tilskuddet er blevet vægtet på grundlag af de private skolers fordeling af aktivitet på stx, hf og studenterkurser.
Der har dermed i praksis været en takst for hver af de almengymnasiale uddannelser, selvom de har deres udgangspunkt i den ovennævnte procentandel af den gennemsnitlige udgift pr. elev i amterne.
3. Lovforslagets indhold Det foreslås, at der  som for de offentlige gymnasier m.v.  indføres en tilskudsmodel for de private gymnasier m.v. med en række aktivitetsbestemte (elevtalsafhængige) taxametertilskud samt nogle faste tilskud.
 Nedenstående tabel opsummerer elementerne i de private gymnasiers nye tilskudsmodel samt sammenligneligheden med de offentlige almene gymnasiers tilskudsmodel.
 Der er således tre overordnede forskelle på de to tilskudsmodeller:
1. Bygningstaxametrene er forskellige grundet de forskellige ejerforhold.
Hvis der sker ændringer i ejerforhold for de offentlige gymnasiers bygninger, drøftes konsekvenser for bygningstaxameter til private gymnasier med Private Gymnasier og Studenterkurser.
2. De private gymnasier opretholder en særskilt bevilling til vikarudgifter, sygeundervisning og pædagogikum.
Bevillingen fordeles mellem institutioner af en særlig kasse, hvis vedtægt godkendes af undervisningsministeren.
 3. De private gymnasier modtager ikke udkantstilskud, da de typisk oprettes som alternativ til de offentlige tilbud og med en deltagerbetaling, der muliggør opretholdelse af små institutioner med små holdstørrelser m.v.
3.1. Aktivitetsbestemte taxametertilskud Lovforslaget indebærer, at der for de private gymnasier m.v. på de årlige finanslove fastsættes en undervisnings-, fællesudgifts-, bygnings- og færdiggørelsestakst for hver af de almengymnasiale uddannelser samt tillægstakster til udvalgte fag på A-niveau (fysik, kemi m.v.) og et tilskud til særlige oprettede studieretninger.
Det er fundet mest hensigtsmæssigt at koble udviklingen i tilskuddet til de private gymnasier direkte op til udviklingen i tilskuddet til de offentlige gymnasier i forbindelse med de årlige udgiftspolitiske prioriteringer.
Taksterne til de private gymnasier m.v. fastsættes således på de årlige finanslove som en andel af taksterne til de tilsvarende uddannelser på institutioner for almengymnasiale uddannelser inden for den offentlige forvaltning ekskl. moms.
Forskellen mellem taksterne til de offentlige hhv. private gymnasier vil hermed blive synliggjort, så der er gennemskuelighed i de økonomiske vilkår.
Den lavere takst til de private gymnasier m.v. skyldes, at der for de private gymnasier m.v. er et krav om egendækning i form af deltagerbetaling, skolepenge, donationer eller lignende.
Ved enhver ændring i taksterne til de offentlige gymnasier m.v. i de årlige finanslove vil der efter lovforslaget som udgangspunkt ske en tilsvarende ændring i taksterne til de private gymnasier m.v.
Tidsforskydningen på tre år foreslås dermed afskaffet, så ændringer i de økonomiske vilkår sker samme år for de offentlige og for de private gymnasier m.v.
3.2. Faste tilskud I forslaget til en ny tilskudsmodel indgår også faste tilskud, der ikke er direkte afhængige af antallet af elever.
Der foreslås indført to grundtilskud i form af et basistilskud samt uddannelsestypetilskud.
Disse tilskudstyper findes også på de offentlige almene gymnasier m.v.
Der indføres ikke udkantstilskud til private gymnasier m.v., som det er tilfældet for de offentlige almene gymnasier, da de private gymnasier m.v. typisk oprettes som et alternativ til de offentlige tilbud med krav om egendækning i form af deltagerbetaling m.v., der bl.a. muliggør opretholdelse af små institutioner og små holdstørrelser.
 Derudover videreføres det faste tilskud til vikarudgifter, sygeundervisning og pædagogikum, der også indgår i den gældende tilskudsmodel.
Ovennævnte faste tilskud fastsættes ligesom taxametrene på de årlige finanslove.
I modsætning til taxametrene foreslås der imidlertid ikke en automatisk kobling mellem de faste tilskud til hhv. de offentlige almene gymnasier og de private gymnasier m.v.
I stedet foreslås de faste tilskud fastsat på et niveau, der dels afspejler de private gymnasiers institutionsstruktur og institutionsstørrelse, dels giver en passende balance mellem de aktivitetsafhængige taxametertilskud og faste tilskud.
Endvidere tilstræbes et niveau, der medvirker til den mindst mulige indbyrdes økonomiske omfordeling som følge af den tekniske omlægning af tilskudsmodellen.
Faste tilskud til de private gymnasier m.v. udgør dermed ikke en given procentdel af faste tilskud til de offentlige almene gymnasier.
I tilfælde af betydelige ændringer i de faste tilskud på de offentlige almene gymnasier tages der konkret stilling til, hvorvidt og i hvilket omfang disse ændringer skal medføre tilsvarende ændringer for de private gymnasier m.v.
En sådan stillingtagen vil skulle ske i forbindelse med de årlige finanslove.
 Der henvises til de specielle bemærkninger til forslagets § 1, nr. 2.
4. Økonomiske konsekvenser for stat, kommuner og regioner Lovforslaget indebærer ændring af tilskudsmodellen for de private gymnasier m.v., men de konkrete takster, herunder forholdet mellem taksterne til de offentlige og private gymnasier m.v., og faste tilskud til de private gymnasier m.v. fastlægges fortsat på de årlige finanslove.
 Lovforslaget har derfor ikke i sig selv økonomiske konsekvenser for staten, kommunerne og regionerne i forhold til de foreslåede forenklinger.
5. Administrative konsekvenser for stat, kommuner og regioner Lovforslaget har ingen administrative konsekvenser for staten, kommunerne og regionerne.
6. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
7. Miljømæssige konsekvenser Lovforslaget har ingen miljømæssige konsekvenser.
8. Administrative konsekvenser for borgerne Lovforslaget har ingen administrative konsekvenser for borgerne.
9. Forholdet til EU-retten Lovforslaget indeholder ikke EU-retlige aspekter.
10. Høring Lovforslaget har forud for fremsættelsen været sendt i høring hos følgende myndigheder og organisationer m.v.: Private Gymnasier og Studenterkurser, Gymnasieskolernes Rektorforening, Gymnasieskolernes Lærerforening, Foreningen af studenterkursusrektorer og Rigsrevisionen.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 (Overskriften til § 8) Det foreslås, at overskriften til § 8 Driftstilskud ophæves.
Forslaget er en konsekvens af forslaget i § 1, nr. 2, hvorefter § 8 foreslås at omfatte flere former for tilskud end driftstilskud.
Til nr. 2 (8, stk. 1-3) Forslagene indebærer, at de private gymnasier, studenterkurser og hf-kurser kan modtage statslige tilskud til delvis dækning af fællesudgifter i form af et eller flere grundtilskud til dækning af basale udgifter ved institutionsdrift, samt aktivitetsafhængige tilskud (taxametertilskud) til delvis dækning af undervisningsudgifter, fællesudgifter samt bygningsudgifter.
Grundtilskud fastlægges på de årlige finanslove.
De aktivitetsafhængige tilskud vil blive ydet som tilskud pr. årselev.
Taksterne pr. årselev fastsættes på de årlige finanslove.
 Taxametertilskuddene omfatter tilskud til undervisning (lærerlønninger, materialer m.v.), tilskud til administration, ledelse og løbende bygningsdrift samt tilskud til delvis finansiering af institutionernes udgifter til erhvervelse og leje af bygninger og bygningsvedligeholdelse m.v.
Ved fastsættelsen af tilskud og takster på finansloven tages højde for, at der for de private gymnasier m.v. er et krav om egendækning ud over statstilskud f.eks. i form af deltagerbetaling, skolepenge og donationer.
Som udgangspunkt fastsættes taksterne pr. årselev derfor som en andel af taksterne til de tilsvarende uddannelser på institutioner for almengymnasiale uddannelser inden for den offentlige forvaltning.
Taksterne til enkeltfagsundervisning kan ikke kobles til tilsvarende takster til almengymnasiale uddannelser, grundet tekniske forskelle ved opgørelse af elevtallet i forhold til den takst, der primært anvendes på VUC.
Taksterne til enkeltfag kan derfor ikke fastsættes på finansloven som en andel af taksten til de offentlige almene gymnasier.
Ved overgangen til den nye tilskudsmodel på finansloven for 2009 foreslås taksterne til enkeltfagsundervisning i stedet fastsat på grundlag af en analyse af udgiftsstrukturen for de private gymnasiers enkeltfagsaktivitet.
Ved fastsættelsen af taksterne tages også her højde for kravet om egendækning på de private gymnasier m.v.
Ejerforholdene på bygningsområdet indebærer også, at bygningstaksten ikke kan fastsættes som en andel af taksterne til de offentlige almene gymnasier.
Staten ejer i dag de bygninger og administrerer de lejemål, der indgår i de offentlige almene gymnasiers lokaleforsyning, mens de private gymnasier m.v. selv har ansvaret for lokaleforsyningen og i vid udstrækning ejer egne bygninger.
Bygningstaxameteret til de private gymnasier m.v. forudsættes dermed at dække flere udgifter end det taxameter til indvendig vedligeholdelse, der ydes til offentlige almene gymnasier.
Som udgangspunkt foreslås det eksisterende bygningstaxametertilskud til de private gymnasier m.v. derfor videreført.
Dog vil et tilskud til delvis dækning af udgifter til indvendig vedligeholdelse på de private gymnasier m.v. blive tillagt bygningstaxameteret.
Denne justering er nødvendig for at kunne have sammenlignelige taxametre på fællesudgiftsområdet.
Såfremt ejerforholdene ændrer sig for de offentlige almene gymnasier, vil der ske en vurdering af, hvorvidt dette medfører behov for justering af bygningstaxameteret til de private gymnasier m.v.
De private gymnasier m.v. er som private institutioner ikke omfattet af den momskompensationsordning, der gælder for de offentlige almene gymnasier.
Private gymnasier m.v. kan således ikke få refunderet deres udgifter til moms.
Derfor bliver taksterne til de private gymnasier m.v. tillagt et bidrag til afholdelse af momsudgifter ud fra en given gennemsnitlig momsfaktor.
I forhold til den gældende tilskudsmodel vil der dermed ske en tydeliggørelse af momsandelen i tilskuddene til de private gymnasier m.v.
Til nr. 2 (§ 8, stk. 4) Forslaget muliggør, at der på de årlige finanslove kan fastsættes særlige tilskud, herunder til færdiggørelse af uddannelser samt principper for fordelingen heraf.
Til nr. 2 (§ 8, stk. 5) Efter forslaget kan staten som hidtil yde tilskud til delvis dækning af udgifterne til internationale uddannelser, der er adgangsgivende til videregående uddannelser i Danmark, f.eks.
International Baccalaureate (IB) og Option International Baccalaureate (OIB).
Til nr. 2 (§ 8, stk. 6) Efter forslaget vil undervisningsministeren få bemyndigelse til at fastsætte regler om indberetning af aktivitet, opgørelse af årselever, udbetaling af tilskud, herunder om forskudsvis udbetaling, tilbagebetaling af tilskud og kontrol af udbetalte tilskud.
Bemyndigelsen vil bl.a. blive anvendt til at ændre principperne for opgørelse af årselever, som danner grundlag for tildeling af taxametertilskud til den enkelte institution.
I den eksisterende tilskudsmodel, jf. den gældende bestemmelse i lovens § 8, stk. 2, tildeles tilskud på baggrund af en enkelt årlig optælling af elever i september.
I den nye tilskudsmodel vil der være to årlige tælletidspunkter  februar og september.
De nye tælleprincipper tager bedre højde for frafald og giver dermed et mere retvisende billede af aktiviteten.
Samtidig sikres sammenlignelighed med taksterne for de offentlige almene gymnasier, hvor der også er to årlige tælletidspunkter.
Til nr. 3 (§ 9) Med forslaget videreføres de private gymnasiers m.v. særlige tilskud til vikardækning, sygeundervisning og pædagogikum.
 Lovforslagets § 1, nr. 2, indebærer, at der ikke længere er behov for de øvrige bestemmelser i den gældende lovs § 9.
Til nr. 4 (§ 10) Det foreslås, at den gældende bestemmelse i lovens § 10 om indsendelse af oplysninger om elever pr. 5. september ophæves.
De foreslåede bestemmelser i § 8, jf. lovforslagets § 1, nr. 2, indebærer, at der ikke længere er behov for bestemmelsen i § 10.
Til nr. 5 (§ 11 med tilhørende overskrift) Det foreslås, at den gældende bestemmelse i lovens § 11 om bygningstilskud ophæves.
Den foreslåede bestemmelse i § 8, stk.3, jf. lovforslagets § 1, nr. 2, indebærer, at der ikke længere er behov for bestemmelsen i § 11.
Til nr. 6 (§ 12 ) Forslaget er en konsekvens af den foreslåede bestemmelse i § 8, stk. 6, jf. lovforslagets § 1, nr. 2, hvorefter undervisningsministeren kan fastsætte regler om tilskud, herunder om opgørelse af antal årselever.
Til nr. 7 (§ 14, stk. 2) Det foreslås, at tilskud til nedbringelse af betaling for ophold på en kostafdeling ydes med en takst pr. årselev under 18 år.
Taksten fastsættes på de årlige finanslove.
Efter forslaget vil undervisningsministeren få bemyndigelse til at fastsætte regler om opgørelse af antal årselever.
Der henvises til bemærkningerne til den foreslåede bestemmelse i § 8, stk. 6, jf. lovforslagets § 1, nr. 2.
Til nr. 8 (§ 17, stk. 1, nr. 1) Efter den gældende bestemmelse i lovens § 17, stk. 1, nr. 1, er det en tilskudsbetingelse, at skolen eller kurset har haft mindst 12 elever pr. klasse efter to forskellige mulige beregningsmetoder.
Da gymnasiereformen stiller krav om varierende arbejdsformer, er klassebegrebet imidlertid under afvikling.
Da et gymnasium/studenterkursus principielt skal oprette to studieretninger, svarer 12 elever pr. klasse til ca. 24 elever pr. årgang.
Dernæst skal der tages højde for, at metoden for opgørelse af årselever på de private gymnasier m.v. forventes ændret for at sikre sammenlignelighed med de offentlige almene gymnasier m.v.
Denne ændring forventes at medføre en teknisk reduktion i årselevtallet, da frafald vil indgå i opgørelsen af antallet af årselever.
Det foreslås derfor, at 24 elever pr. årgang omregnes til 20 årselever pr. årgang.
Da uddannelserne på studenterkurser og hf-kurser er to-årige, foreslås minimumsgrænsen fastsat til 40 års­elever på disse institutioner, og da stx-uddannelsen er tre-årig, foreslås minimumsgrænsen fastsat til 60 års­elever på disse institutioner.
Enkeltfagsaktivitet indgår også i opgørelsen af antal årselever for de pågældende uddannelser.
Til nr. 9 (§ 17, stk. 1, nr. 4) Det foreslås præciseret, at der fastsættes en minimumsgrænse for de private gymnasiers m.v. egendækning på de årlige finanslove.
Minimumsgrænsen forventes udmøntet som et fast beløb pr. årselev for fuldtidsuddannelser samt et fast beløb pr. fag for enkeltfagsaktivitet.
Egendækningen kan bestå af indtægter fra deltagerbetaling, skolepenge, donationer m.v.
Til nr. 10 (§ 17, stk. 3) Det foreslås, at en skole eller et kursus, der ikke opfylder kravet om mindst 60 hhv. 40 årselever i året før finansåret uanset reglerne i lovens § 25 kan bevare statstilskud indtil skoleårets slutning  mod tidligere indtil finansårets begyndelse.
Herved sikres eleverne og kursisterne mod skoleskift i løbet af et skoleår.
Til nr. 11 (§ 17, stk. 4) Det foreslås, at den gældende bestemmelse i lovens § 17, stk. 4, om, at undervisningsministeren i særlige tilfælde kan fravige kravet i § 17, stk.1, nr. 1, (om mindst 12 elever pr. klasse pr. 5. september) under forudsætning af, at skolen eller kurset har haft mindst 12 elever eller kursister pr. årgang, ophæves.
Fravigelsesmuligheden blev indført ved lov nr. 1237 af 27. december 1996 for at tilgodese private gymnasier og studenterkurser.
Af lovens forarbejder fremgår det bl.a.: Forslaget skal ses i sammenhæng med, at et gymnasium i modsætning til et hf-kursus skal have både matematisk og sproglig linie svarende til 2 klasser pr. årgang.
Et privat hf-kursus kan således opfylde betingelserne til antallet kursister i hf-lovens § 30 k, stk. 1, nr. 1, med 24 kursister. Som en konsekvens af forslaget i nr. 8, anses der ikke længere at være behov for bestemmelsen.
Til nr. 12 (§ 19) Det foreslås, at den gældende bestemmelse i lovens § 19 ophæves.
Den foreslåede bestemmelse i § 8, stk. 6, jf. lovforslagets § 1, nr. 2, indebærer, at der ikke længere er behov for bestemmelsen i § 19, der angik den hidtil gældende tilskudsmodel.
Til nr. 13 (§ 20) Det foreslås, at den gældende bestemmelse i lovens § 20 ophæves.
Efter bestemmelsen kan en privat skole eller et privat kursus, der overtager samtlige elever eller hele klasser fra en nedlagt skole eller et nedlagt kursus, få indregnet den nedlagte institutions elevtal, henholdsvis klassens elevtal pr. 5. september ved beregning af taxametertilskud, bygningstilskud og eventuelt tilskud til kostafdelinger.
Lovforslagets § 1, nr. 2 og 10, indebærer, at der ikke længere er behov for bestemmelsen.
Til nr. 14 (§ 23, stk. 3, 1. pkt., § 26, stk. 1, 2. pkt., og § 29) Forslaget er en konsekvens af lovforslagets § 1, nr. 3.
Til § 2 Til stk. 1 Det foreslås, at loven skal træde i kraft den 1. januar 2009.
Til stk. 2 Den med lovforslaget foreslåede forenkling af tilskudssystemet indebærer øget tilskud til nogle skoler og kurser og reduceret tilskud til andre.
For at lette overgangen til det forenklede tilskudssystem foreslås det i lovforslagets § 2, stk. 2, at der etableres en udgiftsneutral overgangsordning.
Overgangsordningen vil indebære en gradvis udligning af de forskelle i tilskud til de enkelte skoler og kurser, som følger af det foreslåede forenklede tilskudssystem.
For skoler og kurser, hvis tilskud øges som følge af det nye tilskudssystem, vil Undervisningsministeriet i overgangsperioden modregne et bidrag til udligningsordningen.
Udligningsordningen indebærer, at modregnede bidrag udbetales til skoler og kurser, hvis tilskud reduceres som følge af det nye tilskudssystem.
Udligningsbeløbene vil blive fastsat ved overgangsordningens etablering således, at omfordelingen af tilskud mellem skoler og kurser aftrappes i overgangsperioden.
Overgangsordningen løber frem til den 1. januar 2012.
 Overgangsordningen har samlet set ingen finanslovsvirkning.
