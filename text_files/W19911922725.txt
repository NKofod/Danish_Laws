Visitation til døgninstitution af et barn, der var anbragt i  

 familiepleje, var en så væsentlig ændring, at der var tale om en helt ny  

 behandlingsplan.
Behandlingsplanen ansås for ændret fra  

 visitationstidspunktet.
Den oprindeligt anbringende og dermed  

 betalingspligtige kommune, som ikke havde været inddraget i overvejelserne om  

 at ændre behandlingsplanen, var derfor frigjort fra sin refusionsforpligtelse  

 i henhold til bistandslovens § 11 fra visitationstidspunktet. (* 1) SAGSFREMSTILLING:
 D blev i 1981 som spæd anbragt i familiepleje af B kommune.
 Forældrene til D flyttede senere til A kommune.
 På grund af stigende vanskeligheder efterhånden som D voksede op,  

 tilrådede den tilknyttede psykolog i slutningen af 1987, at D blev overført  

 til en døgninstitution, da plejefamilien ikke længere magtede opgaven.  

 Forskellige løsninger blev undersøgt, og i juli 1989 blev D af A kommune  

 formelt visiteret til optagelse på døgninstitution.
I november 1989 fremsendte A kommune indstilling til B kommune om, at D  

 blev optaget på et behandlingshjem.
B kommune meldte tilbage, at kommunen  

 anså betalingsforpligtelsen for bortfaldet, da behandlingsplanen var ændret,  

 uden at B kommune var blevet inddraget.
 A kommune meddelte, at behandlingsplanen ikke var ændret endnu, eftersom  

 forskellige gennemførte foranstaltninger havde været af midlertidig karakter.
 B kommune fastholdt, at behandlingsplanen var ændret i juli måned 1989, da  

 D blev visiteret til ophold på døgninstitution.
Amtsankenævnet fandt, at B kommune var berettiget til at afslå at være  

 betalingskommune for D fra det tidspunkt i 1989, hvor han blev visiteret til  

 optagelse på døgninstitution.
Nævnet lagde vægt på, at visitationen til  

 optagelse på døgninstitution indebar en sådan ændring af den hidtidige  

 behandlingsplan, at B kommune burde have været inddraget i eller umiddelbart  

 derefter være informeret om ændringen.
Afgørelsen blev anket af A kommune, der bl.a. gjorde gældende, at  

 kommunens sagsbehandling ville blive besværliggjort, hvis kommunen, hver gang  

 en institutionsforanstaltning var påtænkt, skulle rådføre sig med  

 betalingskommunen, eftersom en institution ofte ikke vil påtage sig opgaven,  

 og nye muligheder derefter skal prøves.
Kommunen havde i denne sag forsøgt at  

 få D anbragt på flere forskellige institutioner, men først i december 1989  

 viste der sig mulighed.
I øvrigt fandt A kommune, at D's vanskeligheder nu  

 var de samme som på anbringelsestidspunktet i 1981, blot udviklet i takt med  

 hans aldersmæssige udvikling.
Kommunen fandt derfor ikke, at der var tale om  

 en ny behandlingsplan, men blot om en videreførelse af den hidtidige,  

 justeret i forhold til den aldersmæssige udvikling.
Vedrørende tidspunktet for et eventuelt ophør af betalingsforpligtelsen  

 fandt A kommune, at visitationen alene dækkede over en godkendelse af, at der  

 skulle iværksættes andre foranstaltninger end de hidtidige, således at der  

 var mulighed for at undersøge mulighederne.
Denne undersøgelsesperiode kunne  

 ikke betragtes som en ændring i behandlingsplanen.
 Sagen er behandlet på principielt ankemøde som supplement til SM O- 34-90  

 til afklaring af 1) om visitation til døgninstitution fra familiepleje kan  

 anses for en så indgribende ændring af en fastlagt behandlingsplan, at  

 betalingsforpligtelsen for betalingskommunen bortfalder i tilfælde af  

 manglende orientering og 2) om visitationstidspunktet eller tidspunktet for  

 den endelige beslutning om anbringelsesstedet skal være afgørende for  

 kontakten mellem de to kommuner.
 AFGØRELSE:
 Visitationen til anbringelse på døgninstitution, der skete uden at B  

 kommune blev inddraget i eller informeret om A kommunes beslutning, indebar  

 en sådan ændring af behandlingsplanen, at B kommune var frigjort fra sin  

 refusionsforpligtelse efter bistandslovens § 11 fra det tidspunkt i 1989,  

 hvor visitationen fandt sted.
 Ankestyrelsen tiltrådte således amtsankenævnets afgørelse.
(* 1) Denne SM erstatter SM 0-22-91, hvor der er en trykfejl i afgørelsen.  

 Desuden er resuméet omformuleret.
Særlige noter:
 (* 2) Offentliggjort af Socialministeriet i SM O-041-91 15/11/1991.
