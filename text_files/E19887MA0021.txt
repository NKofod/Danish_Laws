 Skatteministeriet har behandlet en sag om fællesregistrering af en koncern  

 bestående af et holdingselskab samt et momsregistreret aktieselskab  

 (salgsselskab) og et anpartsselskab, der udover momspligtige  

 administrationsindtægter også har momsfrie renteindtægter ved belåning af  

 fordringer.
Holdingselskabet ejer hele kapitalen i såvel anpartsselskabet som  

 salgsselskabet.
Anpartsselskabet udøver sin aktivitet ved lånt personale fra  

 aktieselskabet.
Salgsselskabet overdrager fordringer til anpartsselskabet til  

 belåning.
Udover at belåne fordringer leverer anpartsselskabet desuden  

 momspligtige administrationsydelser til salgsselskabet, fx bogføring og  

 rykning af debitorer.
Anpartsselskabet opnår ved disse aktiviteter dels renteindtægter, dels  

 indtægter fra factoringafgifter.
Anpartsselskabet får alene overdraget  

 fordringer til belåning fra salgsselskabet.
 Holding-, aktie- og anpartsselskabet sambeskattes efter  

 skattelovgivningen.
Skatteministeriet traf afgørelse om, at selskaberne indtil videre kan  

 fællesregistreres efter momslovens § 5, stk. 3. Det er en betingelse, at  

 anpartsselskabet alene administrerer fordringer, som koncernens selskaber har  

 indgået med koncernens kunder.
Leverancer af ydelser mellem selskaberne kan  

 herefter ske uden momsberegning.
 Ministeriet har oplyst, at man finder, at selskaberne kan betragtes som en  

 økonomisk enhed (koncernforbundne selskaber). Dette medfører, at  

 anpartsselskabet ikke kan anses for at drive finansieringsvirksomhed i  

 henhold til momsloven, men alene administrerer de med koncernens kunder  

 indgåede kontrakter, og såvel salgsselskabet som anpartsselskabet vil således  

 have fuld fradragsret for indkøb i forbindelse med interne leverancer.
Der kan ikke tillades fællesregistrering, hvis  

 "finansieringsselskabet" får overdraget fremmede fordringer  

 sideløbende med salgsselskabets fordringer.
En fællesregistrering er i øvrigt  

 betinget af, at de selskabet, der ønskes omfattet af fællesregistreringen,  

 alene har salg til tredjemand af varer og momspligtige ydelser.
