Beretning afgivet af  den 29. maj 2018 Beretning om handicaptillæg under praktik på pædagoguddannelsen 1. Møder Pædagogstuderendes Landssammenslutning (PLS) har den 6. februar 2018 været i foretræde for Uddannelses- og Forskningsudvalget og redegjort for, hvorfor de pædagogstuderende ønsker at sikre et tillæg til studerende med handicap, når de under deres pædagoguddannelse ansættes i lønnet praktik.
2. Politiske bemærkninger Med denne beretning opfordrer udvalget uddannelses- og forskningsministeren til at indkalde Folketingets partier til en forhandling, hvor muligheden for at ændre reglerne, så studerende med handicap på pædagoguddannelsen ikke oplever en indtægtsnedgang, når de skal i praktik, skal drøftes nærmere.
Udvalget forventer, at ministeren indkalder til forhandlinger inden den 1. oktober 2018.
 De pædagogstuderende, der har nedsat arbejdsevne og dermed modtager handicaptillæg under deres uddannelse, mister i dag handicaptillægget, når de påbegynder de to praktikperioder af et halvt års varighed.
Handicaptillægget gives på baggrund af en eventuel varig funktionsnedsættelse, der betyder, at det ikke er muligt for studerende på SU at påtage sig erhvervsarbejde ved siden af studiet.
Tillægget bidrager også til at dække ekstra omkostninger forbundet med f.eks. medicin.
Men tillægget forsvinder altså, når de studerende ansættes i lønnet praktik, hvilket resulterer i en betydelig indtægtsnedgang.
Som eksempel arbejder en studerende i praktik 32,5 timer og får løn for 30 timer.
Lønnen udgør før skat ca. 10.700 kr.
Samme studerende på SU får ca. 6.100 kr. plus handicaptillæg på ca. 8.600 kr., i alt 14.700 kr. pr. måned.
Det betyder en nedgang i indtægt på ca. 4.000 kr. pr. måned under praktikken.
 PLS har over for udvalget oplyst, at deres erfaring er, at den økonomiske situation gør, at flere studerende med handicap oplever praktikperioderne som en stressfaktor, og at flere desværre ser sig nødsaget til at afbryde deres uddannelse.
Udvalget er optaget af, at alle unge, også unge med et handicap, har lige mulighed for at gennemføre en uddannelse.
At tage en uddannelse er en vigtig forudsætning for senere at komme ud på arbejdsmarkedet.
PLS har over for udvalget oplyst, at der i 2016 var 704 pædagogstuderende, der modtog handicaptillæg til deres SU i en eller flere måneder.
Opgørelsen omfatter studerende på pædagoguddannelsen, der udbydes på professionshøjskolerne og på Rudolf Steiner Børnehaveseminariet i Charlottenlund.
 P.u.v.
