Skriftlig fremsættelse (23. januar 2013) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om ændring af lov om ophavsret (Forlængelse af beskyttelsestiden for udøvende kunstnere og fremstillere af lydoptagelser, ophør af aftale om overdragelse af en udøvende kunstners rettigheder, udøvende kunstneres ret til årligt supplerende vederlag mv.) (Lovforslag nr.
L 120) Lovforslaget har til formål at implementere et EU-direktiv fra september 2011 om forlængelse af beskyttelsestiden for ophavsret og visse beslægtede rettigheder  det såkaldte beskyttelsestidsdirektiv.
Der stilles konkret forslag om følgende ændringer i ophavsretsloven: For det første foreslås en forlængelse af beskyttelsestiden for udøvende kunstneres ret til lydoptagelser af disses fremførelser fra de nuværende 50 år til 70 år.
Tilsvarende foreslås beskyttelsestiden forlænget for de rettigheder, som fremstilleren af lydoptagelser har til lydoptagelsen.
 For det andet foreslås at harmonisere beregningen af beskyttelsestiden for musikværker med tekst, så beskyttelsestiden for både musikværket og teksten bliver beregnet som 70 år fra dødsåret for den længstlevende af enten komponist eller tekstforfatter.
For at sikre at den udøvende kunstner får glæde af den forlængede beskyttelsestid, indeholder lovforslaget nogle ledsageforanstaltninger.
Konkret foreslås, at udøvende kunstnere får ret til et årligt supplerende vederlag i den forlængede beskyttelsestid.
Dette vederlag skal udgøre 20 pct. af den indtægt, fremstilleren af lydoptagelsen genererer fra de konkrete lydoptagelser i den forlængede beskyttelsestid.
Derudover foreslås også, at den udøvende kunstner får ret til at bringe en aftale om overdragelse af rettigheder til ophør, såfremt de overdragede rettigheder ikke i tilstrækkelig grad bliver udnyttet.
 Endelig indeholder lovforslaget overgangsbestemmelser, som regulerer i hvilket omfang, de foreslåede lovændringer finder anvendelse på eksisterende rettigheder og eksisterende overdragelsesaftaler.
 Det foreslås, at loven træder i kraft den 31. oktober 2013.
 Idet jeg i øvrigt henviser til bemærkninger til lovforslaget, skal jeg anbefale lovforslaget til Folketingets velvillige behandling.
