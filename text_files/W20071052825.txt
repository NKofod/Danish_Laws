Orlovsydelse  sats Xxx CPR-nr. .
 Ankenævnet har behandlet Deres klage på møde den 20. december 2007.
Nævnet traf denne A F G Ø R E L S E De er alene berettiget til at modtage orlovsydelse under Deres børnepasningsorlov med 60 % af højeste dagpengesats for deltidsforsikrede.
 Ankenævnet tiltræder således Arbejdsdirektoratets afgørelse af den 11. juli 2007.
B E G R U N D E L S E Ankenævnet har lagt til grund, at  De er fuldtidsforsikret, og De den 1. januar 2007 påbegyndte et arbejde som reservelæge på fuld tid på Y Sygehus, og  De forud for Deres ansættelse på Y Sygehus var ph.d.- studerende på Z Universitet.
De har siden den 1. juli 2006 ikke modtaget løn fra Z Universitet.
En lønmodtager har ret til et beløb, der svarer til 60 % af arbejdsløshedsdagpengenes højeste beløb for fuldtidsforsikrede, hvis den pågældende i de sidste 10 uger før børnepasningsorloven har været ansat i mindst 24 timer gennemsnitlig pr. uge.
Det fremgår af § 24, stk. 1 i bekendtgørelsen om orlov til børnepasning.
 Efter § 24, stk. 3 i ovennævnte bekendtgørelse udbetales orlovsydelsen til fuldtidsforsikrede lønmodtagere, der ikke opfylder det i § 24, stk. 1 nævnte beskæftigelseskrav, med et beløb svarende til 60 % af arbejdsløshedsdagpengenes højeste beløb for deltidsforsikrede.
 Ankenævnet har lagt vægt på, at De ikke de sidste 10 uger forud for orlovens begyndelse den 22. januar 2007 i gennemsnit har været beskæftiget i mindst 24 timer om ugen.
Det forhold, at De siden 1. juli 2006 og frem til ultimo december 2006 har været ph.d. studerende kan efter nævnets opfattelse ikke føre til et andet resultat.
Nævnet har herved lagt vægt på, at De i denne periode ikke var ansat på Z Universitet.
De har således forud for orlovens start alene været ansat i 3 uger som læge, hvorfor De alene er berettiget til at modtage orlovsydelse under Deres børnepasningsorlov med 60 % af højeste dagpengesats for deltidsforsikrede.
R E G L E R Ankenævnet henviser til:
 § 70, stk. 1, jf. § 47, stk. 1 i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 24, stk. 1 og stk. 3 i Arbejdsmarkedsstyrelsens bekendtgørelse nr. 157 af 20. marts 2002 om orlov til børnepasning.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
 ..
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
§ 47. Dagpengenes højeste beløb udgør for en uge 2.940 kr. pr. 1. januar 2001. Beløbet reguleres én gang om året pr. den første mandag i januar med satsreguleringsprocenten, jf. lov om en satsreguleringsprocent.
Det regulerede beløb afrundes til det nærmeste hele kronebeløb, der kan deles med 5. Det afrundede beløb danner grundlag for det kommende års satsregulering.
Stk. 2. Alle afledte ugesatser for fuldtidsforsikrede beregnes med udgangspunkt i beløbet efter stk. 1, 3. pkt.
Herefter foretages afrunding til nærmeste hele kronebeløb, der kan deles med 5.
§ 70. Dagpengenes størrelse for deltidsforsikrede medlemmer er højst 2 /3 af det beløb, der er fastsat efter § 47, stk. 1, 3. pkt.
Beløbet afrundes til nærmeste hele kronebeløb, der kan deles med 5.
Stk. 2. Alle afledte ugesatser for deltidsforsikrede beregnes med udgangspunkt i beløbet efter stk. 1, 2. pkt.
Herefter foretages afrunding til nærmeste hele kronebeløb, der kan deles med 5.
 Arbejdsmarkedsstyrelsens bekendtgørelse nr. 157 af 20. marts 2002 om orlov til børnepasning:
§ 24. Orlovsydelsen til fuldtidsforsikrede lønmodtagere, der i de sidste 10 uger før orloven i gennemsnit har været ansat mindst 24 timer ugentlig, udgør et beløb svarende til 60 pct. af arbejdsløshedsdagpengenes højeste beløb for fuldtidsforsikrede, jf. § 47 i lov om arbejdsløshedsforsikring m.v.
Har lønmodtageren ikke været ansat til en fast ugentlig arbejdstid, eller dokumenterer lønmodtageren at have arbejdet i flere timer end svarende til ansættelsen, skal det faktiske timetal (løntimer) i gennemsnit være mindst 24 timer ugentlig.
 Stk. 2. Orlovsydelsen til fuldtidsforsikrede lønmodtagere, der i løbet af 10-ugers-perioden forud for orlovens start har modtaget supplerende dagpenge, udgør et beløb, der svarer til 60 pct. af arbejdsløshedsdagpengenes højeste beløb for fuldtidsforsikrede, jf. § 47 i lov om arbejdsløshedsforsikring m.v., uanset om beskæftigelseskravet i stk. 1 er opfyldt.
 Stk. 3. Orlovsydelsen til deltidsforsikrede lønmodtagere og til fuldtidsforsikrede lønmodtagere, der ikke opfylder det i stk. 1 nævnte beskæftigelseskrav, udgør et beløb, der svarer til 60 pct. af arbejdsløshedsdagpengenes højeste beløb for deltidsforsikrede, jf. § 70 i lov om arbejdsløshedsforsikring m.v.
