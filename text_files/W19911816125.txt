En sælger af Tupperware-produkter (»homeparties«), der blev  

 aflønnet med en procentdel af de vejledende udsalgspriser, og hvori A-skat  

 blev indeholdt, blev anset for lønmodtager.
Hendes erhvervsudgifter blev  

 derfor beskåret med 3.000 kr. i henhold til ligningslovens § 9, stk. 1.  

 Landsskatteretten fandt ikke, at de siden Højesterets dom af 20. december  

 1974 foretagne ændringer i forhandlersamarbejdsaftalen kunne bevirke en  

 ændret opfattelse af forhandlerens stilling som provisionslønnet  

 repræsentant.
 Landsskatteretten fandt, at en samlet bedømmelse efter  

 Skatteministeriets cirkulære af 5. oktober 1988 førte til, at omfanget og  

 arten af klagerens driftsudgifter ikke kunne bevirke, at der forelå  

 selvstændig erhvervsvirksomhed.
 A klagede for indkomståret 1987 over, at de stedlige skattemyndigheder  

 havde anset hende for lønmodtager og derfor i henhold til ligningslovens § 9,  

 stk. 1, reduceret klagerens erhvervsudgifter med 3.000 kr.
Det fremgik af sagen, at klageren havde indgået forhandlersamarbejdsaftale  

 med distributører for firmaet B ApS (Tupperware). I henhold til  

 distributonsaftalen skulle klageren sælge firmaets produkter ved  

 »homeparties«, og hendes honorar herfor udgjorde en nærmere fastsat  

 procentdel af firmaets vejledende udsalgspriser.
Selskabet havde indeholdt  

 A-skat i hendes indkomst, 76.895 kr.
Klageren modtog bestillinger på stedet  

 og indkøbte herefter varerne ved Tupperware.
Klageren havde således ikke  

 noget lager.
Klagerens driftsudgifter bestod af gaver, telefon, tøj, kørsel  

 og porto m.v., i alt 28.500 kr.
Ved dom af 20. december 1974 anså Højesteret vederlaget til en  

 Tupperwareforhandler for vederlag for arbejde i tjenesteforhold og dermed som  

 A-indkomst.
Efter dommen havde Tupperware ændret tilknytning til forhandlerne  

 på visse punkter, og spørgsmålet om afgrænsning mellem lønmodtagere og  

 selvstændig virksomhed blev i første omgang forelagt Skatteministeriet ved en  

 henvendelse i juni 1985 fra advokat B til den daværende skatteminister.  

 Henvendelsen var udførligt begrundet i et notat, som klagerens advokat i  

 nærværende sag fremlagde for Landsskatteretten.
Skatteministeriet havde i  

 skrivelse fra april 1987 fastholdt, at forhandlernes indtægt var A-indkomst.  

 Efter at forhandlerkontrakten på ny var ændret, havde klagerens advokat i  

 nærværende sag rettet henvendelse til Skatteministeriet med anmodning om  

 fornyet stillingtagen til spørgsmålet, idet han i skrivelse fra april 1989  

 havde fremført en uddybende begrundelse for, hvorfor Tupperwareforhandlerne  

 måtte betegnes som selvstændig erhvervsdrivende.
Denne skrivelse fremlagde  

 advokaten for Landsskatteretten.
Ved skrivelse fra april 1990 fastholdt  

 Skatteministeriet, Told- og Skattestyrelsen, at der var tale om A-indkomst,  

 idet man fandt, at uanset de i forhandlersamarbejdsaftalen foretagne  

 ændringer og Skatteministeriets cirkulære af 5. oktober 1988 måtte  

 forhandlerindtægterne anses som A-indkomst.
Der henvistes endvidere til  

 Landsskatterettens kendelser af 8. december 1989 og 17. marts 1990.
 I klagen til Landsskatteretten anførte advokaten, at sagen ikke kunne  

 afgøres med en henvisning til Højesterets dom af 20. december 1974.
 For det første fungerede afsætningen af Tupperware ikke længere netop på  

 den måde, som var beskrevet i Vejle Fogedrets kendelse af 10. januar 1973.  

 Advokaten gjorde herved opmærksom på, at det var denne beskrivelse, hvorpå  

 Højesteret baserede, at forhandlerne måtte sidestilles med provionslønnede  

 repræsentanter.
Om de ændringer, der var sket i de forløbne 17-18 år henviste advokaten  

 til de henvendelser, som advokat B og han tidligere havde rettet til  

 Skatteministeriet.
Herudover pegede han i særdeleshed på, at der ikke nu afholdes instruktionskursus for nye forhandlere, at det ikke nu pålægges nye forhandlere at deltage i 3-4 selskaber, at forhandlerne ikke nu afgiver ugentlig rapport til grossisten over  

 planlagte selskaber, at forhandlerne ikke nu er bundet til at tage den vejledende pris, at forhandlernes vederlag ikke - efter indførelsen af den i advokatens  

 henvendelse af april 1989, p. 3, beskrevne indbydelse af »tilbud« -  

 kan beskrives som procentrabat, at forhandlernes handelsrisiko ikke kan betragtes som værende meget  

 begrænset.
Det hænger for det første sammen med den nysnævnte udbydelse af  

 »tilbud«.
For det andet skyldes det indførelsen af den lovfæstede  

 fortrydelsesret (lovbekendt- gørelse nr. 886 af 23. december 1987): det  

 gælder nemlig ikke længere, at grossisten ofte er villig til at tage varer  

 tilbage, som forhandleren ikke får afsat (det er tværtimod undtagelsen), at grossisten fakturerer på bagsiden af forhandlerens ordreseddel.
 Grossistens navn var stadig trykt på den ordreblanket, som kunden  

 anvendte: men det var et krav fra Toldvæsenet - ikke et ønske hos selskaberne  

 eller grossisterne.
 En væsentlig del af de momenter, som Kildeskattedirektoratet,  

 Skattedepartementet og Højesteret havde lagt vægt på, var altså ikke længere  

 karakteristiske for afsætningsformen.
For det andet havde retsreglerne forandret sig, siden højesteretsdommen  

 blev afsagt.
Vestre Landsret havde i sin dom lagt afgørende vægt på, at  

 forhandlervirksomheden i andre skattemæssige relationer ikke blev betragtet  

 som et tjenesteforhold, og især nævnt, at forhandlerne blev nægtet  

 lønmodtagerfradrag.
Højesteret statuerede implicit, at grænsen for A-indkomst  

 kunne drages uafhængigt af, hvordan skattevæsenet i andre henseender trak  

 grænsen mellem lønmodtagere og selvstændige.
Grundlaget for Højesterets dom var en retstilstand, hvor en skatteyder  

 kunne være lønmodtager i en sammenhæng og selvstændig i en anden.
Cirkulæret  

 af 5. oktober 1988, der i pkt. 2 udtrykkeligt fastsatte, at grænsen skulle  

 drages på samme måde i alle skattemæssige relationer, borttog herved en  

 afgørende forudsætning for Højesterets stillingtagen.
Højesteretsdommen angik  

 en retstilstand, der ikke længere eksisterede, og det unddrog sig erkendelse,  

 hvilket resultat Højesteret ville være kommet til, hvis kravet om ensartet  

 grænsedragning havde eksisteret den gang.
Han fandt, at Vestre Landsrets dom  

 - der netop havde afgjort sagen ud fra det princip, som cirkulæret nu havde  

 knæsat - måtte betragtes som det afgørende præjudikat for den retstilstand,  

 der var gældende nu.
For det tredje drejede Højesterets dom sig om efterprøvelse af  

 ministeriets afgørelse om det teknisk prægede spørgsmål, hvorvidt  

 forhandlernes skat skulle opkræves på den ene eller den anden måde.
Dommen  

 gik ud på, at der ikke var fornødent grundlag for at tilsidesætte  

 ministeriets skøn herom.
Det stemte med almindelige grundsætninger for  

 domstolenes prøvelsesret, at Højesteret var forsigtig med at underkende  

 forvaltningens beslutning om, hvordan skatteopkrævningen nærmere skulle  

 gennemføres.
Fra 1. januar 1987 var grænsedragningen ikke blot et spørgsmål om  

 opkrævningsmetoden.
Nu påvirkede den både størrelsen af den skattepligtige  

 indkomst og størrelsen af den effektive skatteprocent.
Dette var baggrunden  

 for, at grænsedragningen denne gang - i modsætning til, hvad der var  

 tilfældet i højesteretssagen - var henlagt til Landsskatteretten.
 Advokaten fandt ud fra en samlet vurdering af de i cirkulæret af 5.  

 oktober 1988 opregnede omstændigheder, at klageren måtte anses for  

 selvstændig erhvervsdrivende og henviste herved til sin detaljerede  

 redegørelse herfor i skrivelsen fra april 1989 til Skatteministeriet.
 Endelig henviste han til en oversigt over forskellige forhandleres  

 indtægter, udgifter og omkostningsprocenter, der viste en stor spredning, som  

 efter hans opfattelse var karakteristisk for selvstændig erhvervsvirksomhed.
 Landsskatteretten bemærkede, at retten ved tidligere afgørelser efter de  

 stedfundne ændringer af aftalen havde taget stilling til spørgsmålet om,  

 hvorvidt Tupperwareforhandlere kunne anses for lønmodtagere, jf. rettens  

 kendelser af 8. december 1989, 6. marts 1990, 12. marts 1990 og 7. maj 1990.  

 Retten havde heri konkluderet, at i overensstemmelse med den af Højesteret  

 den 20. december 1974 afsagte dom måtte de pågældende klagere sidestilles med  

 en provisionslønnet repræsentant, og efter sagens oplysninger i øvrigt  

 fandtes der ikke at foreligge selvstændig erhvervsvirksomhed.
Landsskatteretten fandt ikke, at det af advokaten fremførte kunne danne  

 grundlag for en ændret bedømmelse af sagen, idet de ændringer, der forelå i  

 forhandlerkontrakterne siden 1974, ikke reelt medførte, at forhandleren  

 skulle opfattes som andet end en provisionslønnet repræsentant.
En samlet  

 bedømmelse af forhandlerens stilling i overensstemmelse med cirkulæret af 5.  

 oktober 1988 måtte føre til, at klageren ansås for lønmodtager, idet retten  

 efter det oplyste om omfanget og arten af klagerens driftsudgifter ikke  

 fandt, at der forelå selvstændig erhvervsvirksomhed.
 Den påklagede ansættelse blev herefter stadfæstet.
 LV 1990, C 4.2.4.
