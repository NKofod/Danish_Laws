 I medfør af § 12, stk. 2, i lov om tilsyn med skibe, jfr.  

 lovbekendtgørelse nr. 336 af 31. august 1965 fastsættes herved følgende:
 § 1.  I denne bekendtgørelse forstås ved:
 »Eksisterende skib« . Et skib, der er indrettet til  

 transport af flydende kemikalier i bulk, og hvis køl er lagt, eller som er på  

 et tilsvarende konstruktionsstadium, før den 12. maj 1970. Skibe, på hvilke  

 der efter nævnte dato påbegyndes ombygning med henblik på transport af  

 flydende kemikalier i bulk, eller skibe, der til nævnte formål indkøbes fra  

 udlandet, betragtes ikke som eksisterende skibe.
 »Direktoratet« . Direktoratet for statens skibstilsyn.
 »Godkendt« . Godkendt af direktoratet for statens  

 skibstilsyn.
 § 2.  Denne bekendtgørelse finder anvendelse ved  

 enhver transport til søs af farlige kemikalier i bulk, som er flydende ved  

 den omgivende atmosfæres temperatur og tryk.
 Stk. 2.  Såfremt en fuldstændig gennemførelse af de i §§  

 4-11 indeholdte bestemmelser ikke kan anses for rimelig eller praktisk mulig  

 i eksisterende skibe, kan direktoratet fritage sådanne skibe for fuldt ud at  

 opfylde de nævnte bestemmelser.
§ 3.  I bilag 1 til bekendtgørelsen er optrykt  

 eksempler på farlige kemikalier, som er omfattet af bekendtgørelsen, med  

 angivelse af arten af det enkelte kemikalies farlighed.
Kemikalier, der ikke  

 er anført i bilag 1, og hvis farlighed ikke er kendt, må, jfr. dog stk. 2,  

 ikke medtages til transport, før nærmere oplysninger om deres farlighed og  

 behandling er indhentet i direktoratet eller hos en kompetent udenlandsk  

 myndighed.
Stk. 2.  Kemikalier, der ikke er mere brandfarlige end  

 mineralolieprodukter, og som ikke frembyder anden væsentlig risiko, henregnes  

 ikke i denne bekendtgørelse til farlige kemikalier.
I bilag 2 er anført  

 eksempler på sådanne kemikalier.
 Skibets konstruktion.
 § 4.  Skibe, der er indrettet til transport af farlige  

 flydende kemikalier i bulk, skal, udover de i denne bekendtgørelse fastsatte  

 regler, opfylde andre i medfør af lov om tilsyn med skibe fastsatte  

 bestemmelser, der efter deres indhold er anvendelige på tankskibe.
 Rørarrangement m.v.
 § 5.  Lastpumper, rørledninger og ventilationsanlæg  

 til tanke indeholdende giftige ladninger eller ladninger, der reagerer  

 farligt med sig selv eller med andre stoffer, herunder vand, skal fuldstændig  

 adskilles fra rørledninger og luftrør for anden ladning eller vand.  

 Adskillelse ved hjælp af aftagelige rørstykker anses for fuldstændig  

 adskillelse, hvorimod adskillelse med blændflanger, ventiler o. lign. ikke  

 anses for fuldstændig.
 § 6.  Følgende rør skal være omgivet af et tæt  

 beskyttelsesrør eller en rørtunnel:
a.
Lastrør til tanke indeholdende giftige ladninger eller ladninger, der  

 reagerer farligt med andre stoffer, når rørene føres gennem andre lasttanke  

 eller bunkertanke.
b.
Lastrør til tanke indeholdende ladninger, der reagerer farligt med  

 vand, når rørene føres gennem andre lasttanke, bunkertanke eller  

 ballasttanke.
c.
Ballastrør, når de føres gennem lasttanke indeholdende ladninger, der  

 reagerer farligt med vand.
 § 7.  Ballastfylderør og lastlænseledninger, der  

 passerer gennem lasttanke, samt andre rørledninger, der står i forbindelse  

 med lasttanke, dobbeltbunde eller kofferdamme inden for lasttankområdet må  

 ikke føres ind i eller igennem aptering og arbejdsrum.
 Stk. 2.  Ballastfylderør, der ikke passerer gennem  

 lasttanke, men som føres ind i eller igennem aptering eller arbejdsrum, skal  

 være forsynet med kontraventiler.
 § 8.  Giftige ladninger eller ladninger, der reagerer  

 farligt med andre stoffer, herunder vand, må ikke gennem eventuelle  

 opvarmnings- eller nedkølingsanlæg kunne ledes ind i andre lasttanke eller  

 rørsystemer, tørlastrum eller arbejdsrum.
 Ventilation.
 § 9.  Luftrør fra tanke skal udmunde i sikker højde  

 over tankdæk og løbebroer og i sikker afstand fra eventuelle  

 antændelseskilder samt fra døre og ventilationsåbninger til aptering og  

 arbejdsrum.
 Stk. 2.  Luftrør skal være således indrettet, at  

 udstrømmende luft ikke ledes nedefter.
§ 10.  Lastpumperum skal være forsynet med mekanisk  

 ventilation med en kapacitet på mindst 20 luftskift pr. time.
Bestemmelserne  

 i § 9 finder tilsvarende anvendelse på afgangsrør for pumperumsventilation.
 Pumperum.
 § 11.  Alle pumper i pumperum, lænseanlæg for pumperum  

 samt pumperumsventilation skal i fornødent omfang kunne betjenes fra et sted  

 uden for pumperummet.
 Stk. 2.  Lastrør, der fører fra lasttanke til pumperum,  

 skal være forsynet med ventiler, der kan betjenes fra åbent dæk.
 Lastadskillelse.
 § 12.  Ladninger, der reagerer farligt med vand, som  

 f. eks. chlorosulphonic acid og sulphuric acid, må ikke transporteres i  

 tanke, der udgør en del af skibets sider eller bund, ligesom de ikke må  

 transporteres i tanke, der støder op til tanke, der indeholder vand.
 Stk. 2.  Ladninger, der ved udstrømning vil forårsage  

 alvorlig fare for skibets omgivelser, som f. eks. acetone cyanohydrin,  

 acrylonitrile, aniline, crotonaldehyde og ephichlorohydrin, må ikke  

 transporteres i tanke, der udgør en del af skibets sider eller bund.
 Stk. 3.  Ladninger, der reagerer farligt indbyrdes, må  

 ikke transporteres i tanke, der støder op til hinanden.
 Stk. 4.  Ladninger må ikke transporteres i tanke, der  

 støder op til tørlastrum, såfremt der i tørlastrummet føres stoffer, som  

 ladningen kan reagere farligt med.
 Stk. 5.  Lasttanke skal være adskilt fra aptering og  

 arbejdsrum med mindst 2 skodder.
Stk. 6.  Giftige ladninger må ikke transporteres i  

 tanke, der støder op til brændselsolietanke.
Sådanne ladninger skal iøvrigt  

 transporteres i de af skibets tanke, der ligger længst muligt fra aptering og  

 arbejdsrum.
§ 13.  Ladninger, der udvikler giftige dampe, skal  

 normalt transporteres i tanke med lukket pejlsystem.
Såfremt sådanne  

 ladninger undtagelsesvis transporteres i tanke med åbent pejlsystem, skal der  

 være truffet foranstaltninger til at hindre gasansamlinger på dækket, og  

 personer, der pejler sådanne tanke, skal bære røgdykkerapparat med  

 komprimeret luft.
 Beskyttelses- og sikkerhedsudstyr.
 § 14.  Til beskyttelse for besætningsmedlemmer, der er  

 beskæftiget med laste- og lossearbejde eller andet arbejde med ladninger,  

 skal der forefindes egnet beskyttelsesudstyr bestående af store forklæder,  

 handsker med lange manchetter, passende fodtøj, tætsluttende  

 beskyttelsesbriller og/eller ansigtsskærme samt kedeldragter.  

 Beskyttelsesudstyret skal være modstandsdygtigt overfor kemikalier og skal  

 såvidt muligt beskytte hele legemet.
Stk. 2.  Beskyttelsesudstyr skal opbevares i særlige  

 velventilerede skabe på et let tilgængeligt sted og må ikke medtages i  

 apteringen, medmindre det er tilfredsstillende rengjort.
Det samme gælder  

 arbejdstøj, der har været benyttet under beskyttelsesudstyr eller under det i  

 § 15 omhandlede sikkerhedsudstyr.
 Stk. 3.  Beskyttelsesudstyr eller det i § 15 omhandlede  

 sikkerhedsudstyr skal i fornødent omfang benyttes under alt arbejde i  

 forbindelse med ladning og alt andet arbejde, der kan medføre risiko for at  

 komme i kontakt med ladningen eller gasser derfra.
 § 15.  I skibe, der transporterer giftige ladninger,  

 skal der foruden det i § 14 omhandlede beskyttelsesudstyr forefindes mindst 3  

 sæt sikkerhedsudstyr af godkendt type hvert bestående af:
a.
Et røgdykkerapparat med komprimeret luft og mindst 2 fyldte  

 reserveflasker.
Såfremt der findes en særskilt kompressor til luftforsyning,  

 kan reserveflasker undlades.
b.
Et sæt beskyttelsesklæder, støvler, handsker og tætsluttende  

 beskyttelsesbriller.
c.
En redningsline med bælte.
d.
En eksplosionssikker lampe.
 Stk. 2.  Sikkerhedsudstyret skal tillade en person at gå  

 ind i et gasfyldt rum og udføre arbejde deer i mindst 20 minutter.
Stk. 3.  Sikkerhedsudstyret skal være fordelt med et sæt  

 i hver sit skab.
Skabene, der skal være velventilerede og let tilgængelige  

 samt tydeligt mærkede med deres indhold, skal være hensigtsmæssigt anbragt i  

 skibet.
Et af skabene skal være anbragt tæt ved pumperummet.
 Stk. 4.  Sikkerhedsudstyret samt de i § 16 nævnte  

 åndedrætsværn skal underkastes eftersyn af en af skibets officerer mindst en  

 gang månedligt, og der skal tilføres tilsynsbogen oplysning om det foretagne  

 eftersyn.
§ 16.  Der skal forefindes åndedrætsværn af godkendt  

 type til samtlige ombordværende.
Udstyret skal tillade, at personer kan  

 undslippe fra aptering og arbejdsrum, der er forurenet af gas fra den  

 ombordværende ladning.
Udstyret skal anbringes på hensigtsmæssige og tydeligt  

 afmærkede steder i skibet.
 § 17.  På et lettilgængeligt sted skal der være  

 anbragt en hejsebåre eller hejsesele, som er egnet til at hejse en  

 tilskadekommet person op fra pumperum og lign.
 § 18.  Der skal forefindes brandslukningsmateriel og  

 -midler, der er egnede til slukning af brand i de ladninger, der  

 transporteres.
 § 19.  Der skal forefindes udstyr af passende type til  

 påvisning og måling af giftige og/eller letantændelige dampe fra de  

 ladninger, der transporteres.
 § 20.  I skibe, der transporterer giftige ladninger,  

 skal der være et sæt genoplivningsudstyr af egnet type, samt modgift egnet  

 til behandling af personer, der er blevet forgiftet af ladningen.
 § 21.  Der skal under hensyntagen til ladningens art  

 træffes foranstaltninger til, at personer, der kommer i kontakt med  

 ladningen, kan oversprøjtes med store mængder vand.
 Almindelige sikkerhedsforanstaltninger.
 § 22.  Personer må ikke begive sig ind i lasttanke,  

 kofferdamme, pumperum eller andre rum, der benyttes under arbejde med  

 ladning, medmindre rummet er renset for giftige luftarter og ikke er  

 iltfattigt, eller de pågældende i fornødent omfang er iført det i § 15  

 omhandlede sikkerhedsudstyr.
 § 23.  Under lastning og losning skal alle døre,  

 koøjer og andre åbninger, hvorigennem der kan trænge gasarter ind i aptering  

 og arbejdsrum, være lukkede.
 Stk. 2.  Døre, der i henhold til stk. 1 skal holdes  

 lukkede, skal være tydeligt afmærket herom.
 § 24.  Mekanisk ventilation af aptering og arbejdsrum  

 skal afbrydes, såfremt der er mulighed for, at der kan ske indsugning af  

 gasarter.
 Stk. 2.  Luftventiler til naturlig ventilation af  

 aptering og arbejdsrum skal indstilles således, at indsugning af gasarter  

 undgås.
 § 25.  Der skal i fornødent omfang foretages  

 ventilation af rum, herunder tomme tanke, der støder op til tanke, hvori der  

 føres farlige ladninger.
 § 26.  Under lastning, losning og transport af  

 ladninger, der udvikler letantændelige eller giftige dampe, samt under  

 indtagelse af ballast efter losning af sådanne ladninger, skal tankluger være  

 lukkede.
 Stk. 2.  Tankluger, pejle- og observationsåbninger og  

 tankrensningsdæksler må uanset ladningens art kun åbnes, når det er  

 nødvendigt.
 § 27.  Under lastning skal fyldningsgraden af tanke  

 afpasses således, at tankene under alle normale forhold ikke kan blive fulde  

 ved termisk ekspansion.
 § 28.  Under arbejde med ladning skal der være truffet  

 foranstaltninger til at formindske faren for dannelse af statisk  

 elektricitet.
 § 29.  Lastning og losning samt flytning af ladning  

 indenfor skibet må kun ske gennem skibets lastrør eller særlige dertil egnede  

 flangede og påboltede slanger.
 § 30.  Under arbejde med letantændelige ladninger,  

 skal antændelseskilder fjernes fra områder, hvor letantændelige dampe kan  

 forekomme.
 § 31.  Ladninger, der udvikler meget giftige dampe,  

 som ikke umiddelbart kan erkendes, skal være tilsat røbestoffer.
 Oplysninger om ladningen.
 § 32.  Der skal om bord findes alle nødvendige  

 oplysninger om de ladninger der transporteres, herunder oplysninger om:
a. ladningens fysiske, kemiske og sundhedsfarlige egenskaber, herunder  

 dens evne til at reagere med sig selv og med andre stoffer, b. forholdsregler, der skal træffes i tilfælde af spild eller lækage, c. behandling af personer, der har været i berøring med eller indåndet  

 dampe fra ladningen, d. fremgangsmåden ved brandslukning og egnede brandslukningsmidler, e. fremgangsmåden, herunder personbeskyttelse, ved lastning, losning,  

 pumpning og anden flytning af ladning, f. fremgangsmåden ved tankrensning, gasfrigørelse og ballastning.
 Stk. 2.  Findes de i stk. 1 nævnte oplysninger ikke  

 ombord, må lastning ikke påbegyndes.
 Besætningen.
§ 33.  Såvel skibets fører som navigations- og  

 maskinofficererne skal have indgående kendskab til de i § 32, stk. 1,  

 omhandlede oplysninger.
Mindst 2 officerer skal være i stand til at yde den  

 under hensyn til ladningens art nødvendige førstehjælp.
 Stk. 2.  Det påhviler føreren at påse, at ethvert medlem  

 af besætningen har fået fornøden instruktion i brugen af sikkerheds- og  

 beskyttelsesudstyr.
 Stk. 3.  Besætningsmedlemmer, der skal udføre arbejde i  

 forbindelse med lastning, losning, tankrensning eller andet arbejde, der kan  

 bringe dem i forbindelse med ladningen, skal have den for dette arbejde  

 nødvendige instruktion.
 Syn og godkendelse.
 § 34.  Inden et skib benyttes til transport af en af  

 denne bekendtgørelse omfattet ladning, skal det underkastes syn af statens  

 skibstilsyn eller af et klassifikationsselskab, som af handelsministeriet  

 specielt er anerkendt til at foretage sådant syn.
Stk. 2.  Efter afsluttet syn udfærdiges af direktoratet  

 eller vedkommende klassifikationsselskab en erklæring om, at skibet for så  

 vidt angår konstruktion, indretning og udstyr opfylder såvel de i denne  

 bekendtgørelse indeholdte krav som sådanne yderligere krav, som måtte være  

 fastsat af vedkommende klassifikationsselskab eller, for så vidt angår  

 uklassede skibe, af direktoratet.
Af erklæringen skal endvidere fremgå,  

 hvilke ladninger eller typer af ladninger skibet må transportere.
Ved  

 afgørelsen af, hvilke ladninger eller typer af ladninger skibet må  

 transportere, skal der tages fornødent hensyn til en i medfør af § 2, stk. 2,  

 af direktoratet meddelt fritagelse for fuldt ud at opfylde de i §§ 4-11  

 indeholdte bestemmelser.
 Stk. 3.  Skal et skib benyttes til transport af et  

 farligt flydende kemikalie, som ikke er omfattet af den i stk. 2 nævnte  

 erklæring, må sådan transport ikke finde sted, før en erklæring omfattende  

 den pågældende ladning er udfærdiget.
 Stk. 4.  En i medfør af stk. 2 udfærdiget erklæring skal  

 fornyes med højst et års mellemrum.
 Almindelige bestemmelser.
 § 35.  I skibe, der anvendes til transport af flydende  

 kemikalier i bulk, skal der findes 3 eksemplarer af denne bekendtgørelse.
 § 36.  Overtrædelse af denne bekendtgørelse straffes i  

 medfør af § 42 i lov om tilsyn med skibe med bøde.
 § 37.  Bekendtgørelsen træder i kraft den 1. august  

 1970.
 Stk. 2.  For eksisterende skibe kan direktoratet tillade  

 at iværksættelsen af bekendtgørelsens §§ 4-11 og 34 udskydes, dog længst til  

 den 1. maj 1971.
 Handelsministeriet, den 12. maj 1970.
 Knud Thomsen.
 / E.Lysgaard.
 Bilag 1.
Fortegnelse over farlige kemikalier (jfr. § 3, stk. 1).
 NB! Den omstændighed, at et kemikalie ikke angives at have en bestemt  

 farlig egenskab, udelukker ikke, at et vist faremoment kan være til stede.
 Bilag 2.
 Eksempler på kemikalier (engelske navne), der ikke henregnes til  

 farlige kemikalier i denne bekendtgørelse (jfr. § 3, stk. 2).
