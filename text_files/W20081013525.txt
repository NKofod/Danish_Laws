Erstatningsansvarslovens § 26, stk. 1 og 2, tortgodtgørelse  Forbrydelser mod kønssædeligheden mv., nævnets j. nr. 07-520-08812 N. j.nr. 07-520-08812 Tiltalte var i retten tiltalt for overtrædelse af straffelovens § 245 for blandt andet at have slået ansøger flere gange i ansigtet og på kroppen med et kabel og med knyttet hånd, taget kvælertag på hende, samt trukket bukserne af hende og slået hende flere gange i skridtet med knyttet hånd.
Retten fandt, at forholdet skulle henføres til straffelovens § 244.
Ansøgers bistandsadvokat fremsendte efterfølgende en erstatningsopgørelse til nævnet, hvori advokaten anførte, at han fejlagtigt ikke havde modtaget indkaldelsen til retsmødet, og at der derfor ikke var blevet fremsat krav om erstatning/godtgørelse i retten.
Advokaten ansøgte blandt andet om tortgodtgørelse på 15.000 kr.
Som begrundelse herfor anførte advokaten, at der som minimum burde være rejst tiltale for blufærdighedskrænkelse, jf. straffelovens § 232, da der var tale om en grov seksuel forulempelse, og at det havde været ydmygende og nedværdigende for ansøger.
Nævnet gav afslag på ansøgningen om godtgørelse for tort med den begrundelse, at det ikke ud fra ansøgers forklaring til politiet eller i retten fandtes godtgjort, at ansøger var blevet blufærdighedskrænket.
Nævnet lagde endvidere vægt på, at anklagemyndigheden kun havde valgt at rejse tiltale for grov vold.
Nævnet fandt endvidere ikke, at ansøger var berettiget til krænkelsesgodtgørelse efter erstatningslovens § 26, stk. 3, allerede fordi tiltalte i retten alene blev idømt 3 måneders fængsel.
Derved havde forbrydelsen ikke resulteret i en straf på omkring 1 års fængsel, som er et krav for at tilkende krænkelsesgodtgørelse.
