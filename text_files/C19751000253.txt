Efter lov nr. 305 af 14. juni 1974 om forbrugerklagenævnet § 12 kan nævnet  

 godkende, at klager, der ellers kunne behandles ved nævnet, i stedet  

 behandles ved klage- eller ankenævn omfattende bestemte brancher eller andre  

 afgrænsede områder.
I medfør af forbrugerklagenævnets forretningsorden § 12,  

 stk. 1, jfr. handelsministeriets bekendtgørelse nr. 192 af 23. maj 1975, har  

 forbrugerklagenævnets forretningsudvalg udarbejdet nedenstående  

 retningslinier for godkendelse af private klage- og ankenævn.
 1. Nævnet bør sammensættes med et ligeligt antal  

 repræsentanter fra forbrugernes og erhvervslivets organisationer.
 Der bør sikres nævnet den fornødne juridiske sagkundskab ved behandlingen  

 af klager, så vidt muligt ved udpegning af en jurist som uvildig formand for  

 nævnet.
 For nævnets medlemmer og medarbejdere i nævnets sekretariat bør gælde  

 samme inhabilitetsregler, som for forbrugerklagenævnet.
Nævnets virksomhed bør omfatte alle eller den overvejende del af  

 erhvervsvirksomhederne inden for den pågældende branche eller det pågældende  

 område.
Efter omstændighederne kan godkendelse forventes meddelt, selvom  

 nævnets virksomhedsområde er mindre, særlig hvis der er tale om brancher  

 eller områder, der undtages fra forbrugerklagenævnets virksomhed i medfør af  

 lovens § 3, stk. 2.
 2. Klager skal kun kunne indgives mod personer eller  

 virksomheder, der efter retsplejelovens regler kan sagsøges ved dansk domstol  

 om de af klagen omfattede spørgsmål.
3. Klager skal kun kunne indbringes for nævnet, hvis  

 forbrugeren først forgæves har rettet henvendelse til den erhvervsdrivende om  

 klagen.
Klagen bør indgives på en af nævnet udfærdiget klageformular.
Finder nævnet, at en til dette indsendt klage henhører under et andet  

 privat klage- eller ankenævn eller under forbrugerklagenævnet, skal klagen  

 videresendes hertil.
Henhører klagen ikke under et privat klage- eller  

 ankenævn eller forbrugerklagenævnets virksomhedsområde, henvises forbrugeren  

 til at anlægge sag ved de almindelige domstole.
 Oversendes en ved retten anlagt sag til et godkendt nævn efter en  

 forbrugers anmodning, skal forbrugeren hermed anses for at have indbragt  

 sagen for nævnet.
4. Nævnet kan opkræve gebyr for klagesagens  

 behandling, hvis størrelse skal godkendes af forbrugerklagenævnets  

 forretningsudvalg.
Gebyret skal så vidt muligt tilbagebetales til  

 forbrugeren, hvis klagen ikke bliver undergivet egentlig nævnsbehandling,  

 eller nævnet giver forbrugeren helt eller delvist medhold i klagen.
 5. Der bør sikres hver af parterne adgang til - inden  

 for visse nærmere angivne frister - at afgive erklæring i sagen, ligesom der  

 må sikres en part kendskab til oplysning fra modparten, som må anses af  

 betydning for sagens afgørelse, og til skriftlige sagkyndige erklæringer til  

 brug for nævnsbehandlingen.
Afgørelsen i nævnet skal træffes efter en juridisk og fagmæssig bedømmelse  

 af sagens omstændigheder.
Nævnet kan dog forlige sagen på et grundlag, hvorpå  

 en afgørelse ikke vil kunne baseres.
Afgørelsen af de enkelte sager træffes i et møde i nævnet, hvori alle  

 nævnets medlemmer skal deltage, og hvor hver enkelt mævnsmedlem skal have  

 adgang til samtlige oplysninger i sagen.
Afgørelserne træffes ved almindelig  

 stemmeflerhed.
Nævnets afgørelser og forlig skal være skriftlige.
Afgørelsen skal være  

 ledsaget af en begrundelse.
Både afgørelser og forlig skal underskrives af  

 nævnets formand eller den, han bemyndiger hertil.
Nævnet fastsætter en frist  

 på normalt 30 dage til opfyldelse af afgørelsen eller forliget.
 Parterne skal have en kopi af afgørelsen eller forliget, ligesom de skal  

 underrettes om reglerne om indbringelse for domstolene.
 Er sagen indbragt for nævnet ved rettens oversendelse, skal nævnet straks  

 sende en kopi af afgørelsen eller forliget til retten.
 6. Ingen af parterne betaler omkostninger ved  

 nævnsbehandlingen til den anden part.
Nævnet afholder de udgifter, der er forbundet med at indhente sagkyndige  

 erklæringer, som nævnet skønner nødvendige til behandlingen af en sag.
Nævnet  

 kan dog i vedtægterne bestemme, at omkostninger over en vis størrelse i  

 forbindelse med indhentelse af sagkyndige erklæringer kan fordeles mellem  

 parterne efter nærmere fastsatte regler.
7. En repræsentant fra forbrugerklagenævnet skal til  

 enhver tid uden stemmeret have adgang til at deltage i nævnets møder.
Nævnet  

 tilsender hvert kvartal forbrugerklagenævnet kopier af de af nævnet trufne  

 afgørelser og udarbejder en årsberetning, der efter finansårets udløb  

 tilsendes forbrugerklagenævnet.
Nævnets afgørelser skal være offentligt tilgængelige.
Reglerne om  

 offentlighedens adgang til at gøre sig bekendt med nævnsafgørelserne skal  

 godkendes af forbrugerklagenævnet.
