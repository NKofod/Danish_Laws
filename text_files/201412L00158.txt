Fremsat den 10. marts 2015 af Morten Marinus (DF), Kristian Thulesen Dahl (DF), Mette Hjermind Dencker (DF), Mikkel Dencker (DF), Dennis Flydtkjær (DF) og Peter Skaarup (DF) Forslag til Lov om ændring af lov om valg til Folketinget (Indførelse af prioriteret sideordnet opstilling) § 1 I lov om valg til Folketinget, jf. lovbekendtgørelse nr. 369 af 10. april 2014, som ændret ved lov nr. 312 af 29. marts 2014, foretages følgende ændringer:
 1. § 40, stk. 2, ophæves, og i stedet indsættes:
 »Stk. 2. Kandidaterne anføres i alfabetisk rækkefølge på stemmesedlen, jf. dog stk. 3 og 4. Efter opstillingskredsens kandidater anføres eventuelle øvrige kandidater i storkredsen i alfabetisk rækkefølge, jf. dog stk. 4.
Stk. 3. Et parti, der har sideordnet opstilling i en eller flere opstillingskredse, kan anmelde, at en bestemt kandidat anføres først på stemmesedlen i den eller de pågældende opstillingskredse (nominering), jf. § 41, stk. 2. Efter den nominerede kandidat anføres opstillingskredsens øvrige kandidater i alfabetisk rækkefølge.
Efter opstillingskredsens kandidater anføres eventuelle øvrige kandidater i storkredsen i alfabetisk rækkefølge.
Stk. 4. Et parti, der har sideordnet opstilling i en eller flere opstillingskredse, kan anmelde, at storkredsens kandidater anføres i den af partiet prioriterede rækkefølge på stemmesedlen (prioriteret sideordnet opstilling), jf. § 41, stk. 3. Opstillingskredsens kandidater skal dog anføres før eventuelle øvrige kandidater i storkredsen.« Stk. 3 og 4 bliver herefter stk. 5 og 6.
 2. I § 41 indsættes efter stk. 2. som nyt stykke:
»Stk. 3. Inden for de frister, der er anført i stk. 1, kan et parti, der har sideordnet opstilling i en eller flere opstillingskredse, anmelde en prioriteret sideordnet opstilling i den eller de pågældende opstillingskredse.« Stk. 3 bliver herefter stk. 4.
 3. I § 41, stk. 3, der bliver stk. 4, ændres »stk. 1 og 2« til: »stk. 1-3«.
 4. I § 42, stk. 1, indsættes som 2. pkt.:
»Hvis et parti med sideordnet opstilling i en eller flere opstillingskredse har anmeldt en prioriteret rækkefølge for sine kandidater i den eller de pågældende opstillingskredse, jf. § 41, stk. 3, skal anmeldelsesmyndigheden snarest muligt efter udløbet af fristen i § 37, jf. § 41, tillige udarbejde en fortegnelse, der for den eller de pågældende opstillingskredse angiver den rækkefølge, hvori alle det pågældende partis kandidater i storkredsen skal anføres på stemmesedlen for den eller de pågældende opstillingskredse.« 5. I § 43, stk. 3, 2. pkt., ændres »§ 40, stk. 2« til: »§ 40, stk. 2-4«.
§ 2 Loven træder i kraft den 1. juli 2015 og finder anvendelse for folketingsvalg, der udskrives den 1. juli 2015 eller senere.
Bemærkninger til lovforslaget Lovforslaget er en ajourført genfremsættelse af lovforslag nr.
L 34, folketingsåret 2008-09, jf.
Folketingstidende, 2008-09, forhandlingerne side 1159, og tillæg A side 929 og 933. L 34 var en genfremsættelse af lovforslag nr.
L 49 fra folketingsåret 2007-08 (2. samling), jf.
Folketingstidende 2007-08, forhandlingerne side 1251 og tillæg A side 1953 og 1955. L 49 var en delvis genfremsættelse af lovforslag nr.
L 205 fra folketingsåret 2006-07, jf.
Folketingstidende 2006-07, forhandlingerne side 5950 og tillæg A side 7347 og 7349.
Som en udløber af kommunalreformen gennemførte Folketinget i foråret 2006 en valgkredsreform, som indebar en indskrænkning af antallet af opstillings- og valgkredse.
Der skete derimod ingen ændringer i de nuværende fire opstillingsformer:
  Partilisteopstilling, hvor partistemmerne tilfalder kandidaterne i rækkefølge.
  Kredsopstilling, hvor kredspartistemmerne tilfalder kredsens kandidat.
  Sideordnet opstilling med alfabetisk rækkefølge, hvor kredspartistemmerne fordeles i forhold til personlige stemmetal i kredsen.
  Nomineret sideordnet opstilling, dvs. med en kredskandidat øverst og resten i alfabetisk rækkefølge.
 Forslagsstillerne finder, at de nuværende opstillingsformer bør suppleres for at skabe mulighed for en politisk prioriteret opstillingsliste og ikke  som i dag  kun en tilfældig alfabetisk.
I dag er det kun muligt at opstille kandidaterne i alfabetisk rækkefølge (eventuelt med en nomineret kandidat øverst), medmindre man vælger partilisteopstilling.
Lovforslaget her skaber mulighed for, at partiet selv kan fastsætte rækkefølgen.
Bemærkninger til lovforslagets enkelte bestemmelser Til § 1 Til nr. 1 Med forslaget indføres muligheden for også at vælge den prioriterede sideordnede opstilling.
Herved åbnes mulighed for, at partiet kan fravælge den alfabetiske rækkefølge mod at anvende en rækkefølge, der er prioriteret af partiet selv.
Forslagsstillerne har ikke villet blande sig i, om der sker en prioritering af rækkefølgen af kandidaterne på opstillingskredsniveau eller på storkredsniveau.
Det gøres endvidere muligt, at de enkelte kredse kan vælge deres individuelle kandidater og placere dem øverst på listen.
 I overensstemmelse med systematikken i den gældende folketingsvalglov betragtes prioriteret sideordnet opstilling som en ny og udvidet adgang for partiet til at fravige den lovbestemte rækkefølge for kandidaterne på stemmesedlen i tilfælde af sideordnet opstilling.
Endvidere bør det ligesom efter den gældende folketingsvalglov gælde, at den eller de kandidater, der er opstillet i opstillingskredsen, anføres først.
I overensstemmelse med dette princip er der i den foreslåede bestemmelse om prioriteret sideordnet opstilling indsat en bestemmelse om, at opstillingskredsens kandidater skal anføres før eventuelle øvrige kandidater i storkredsen, jf. det foreslåede § 40, stk. 4, 2. pkt.
Til nr. 2 og 3 I overensstemmelse med de gældende frister i folketingsvalgloven bør anmeldelsen af prioriteret sideordnet opstilling ske inden for samme frister som partiets anmeldelse af andre fravigelser af den lovbestemte rækkefølge for kandidaterne på stemmesedlen (anmeldelse af partiliste og nominering), dvs. senest kl. 12.00 10 dage før valgdagen og tidligst, når valget er udskrevet.
Til nr. 4 En ordning med adgang til særskilt prioritering i de enkelte opstillingskredse indebærer, at den samlede fortegnelse over alle opstillede kandidater i en storkreds, som anmeldelsesmyndigheden skal udarbejde i medfør af folketingsvalglovens § 42, stk. 1, skal suppleres med særskilte fortegnelser for hver af de opstillingskredse, hvor blot ét parti har anmeldt prioriteret sideordnet opstilling.
Der er derfor indsat en bestemmelse om, at anmeldelsesmyndigheden har pligt til at udfærdige sådanne særskilte fortegnelser.
Til nr. 5 Dette er en konsekvensændring som følge af indsættelsen af nye stykker i § 40, jf. bemærkningerne til nr. 1.
Til § 2 Det foreslås, at de ændrede regler træder i kraft den 1. juli 2015 og gælder for folketingsvalg efter denne dato.
Skriftlig fremsættelse Morten Marinus (DF):
 Som ordfører for forslagsstillerne tillader jeg mig herved at fremsætte:
Forslag til Lov om ændring af lov om valg til Folketinget (Indførelse af prioriteret sideordnet opstilling) (Lovforslag nr.
L 158) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
