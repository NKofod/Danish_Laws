Cirkulære om akutjob i staten § 1. Som led i Aftale om akutjob er det besluttet, at der på statens område skal tilvejebringes 1.200 akutjob frem til 1. juli 2013. Målgruppen for stillingerne er ledige medlemmer af en arbejdsløshedskasse, hvis dagpengeret udløber inden for højst 13 uger i perioden fra den 1. oktober 2012 til den 1. april 2013 og senest den 30. juni 2013. Aftalen er udmøntet ved lov nr. 1033 af 7. november 2012 om akutjob og jobpræmie til arbejdsgivere.
§ 2. Med henblik på opfyldelse af § 1 fastsættes følgende kvoter for akutjob for de enkelte ministerområder, jf.
Budgetvejledningens punkt 2.5.4:
§ 3. Den kvote, der er fastsat i § 2, gælder for ministerområdet som helhed.
Det enkelte ministerium fordeler selv kvoten på de underliggende institutioner.
 § 4. Det påhviler de enkelte ministerområder at opfylde kvoten.
§ 5. Akutjob er job på ordinære løn- og arbejdsvilkår og kan være både permanente og midlertidige stillinger.
Et akutjob skal dog have en varighed af minimum 13 uger.
 Stk. 2. Det er ikke en betingelse, at akutjobbet er på mindst 32 timer om ugen, men stillingen skal have en vis tidsmæssig tyngde.
 Stk. 3. En stilling kan kun opslås som akutjob, hvis det vurderes, at stillingen kan besættes med en person fra målgruppen.
§ 6. Akutjob opslås i Jobnet.dk efter de almindelige regler for opslag af stillinger.
Akutjob opslås ved, at følgende tekst indskrives i job-opslaget: Der er tale om et akutjob.
Ledige medlemmer af en arbejdsløshedskasse, hvis dagpengeret udløber inden for højst 13 uger i perioden fra den 1. oktober 2012 til den 1. april 2013 og senest ved udgangen af uge 26 i 2013, opfordres særligt til at søge jobbet. § 7. Herudover opfordres statslige arbejdsgivere til opslag af alle jobåbninger på Jobnet.dk.
Statslige arbejdsgivere har i dag kun pligt til at opslå varige stillinger samt midlertidige stillinger af over 1 års varighed.
 § 8. Som en midlertidig foranstaltning er der ved akutjoblovens § 2, stk. 2, etableret hjemmel til, at offentlige arbejdsgivere, der opslår et akutjob, får mulighed for at fravige kravet om alene at lægge vægt på en ansøgers kvalifikationer ved at give ledige i målgruppen fortrinsadgang til disse stillinger.
 Stk. 2. Fortrinsadgangen betyder, at en statslig arbejdsgiver kan lade hensyn til, at der er tale om personer, der er i risiko for at opbruge deres dagpengeret, indgå, og hvis den pågældende arbejdsgiver ønsker det, være afgørende for, hvem arbejdsgiveren indkalder til samtale eller ansætter i akutjob.
 § 9. De enkelte ministerier skal løbende følge op på:
1) om de fastsatte måltal for akutjob realiseres 2) antal ansøgere fra målgruppen til akutjob 3) antal ansøgere fra målgruppen til akutjob, der indkaldes til samtale 4) antal akutjob, der besættes med personer omfattet af målgruppen.
 Stk. 2. Moderniseringsstyrelsen vil senere udsende materiale om, hvordan ministerierne vil skulle indberette oplysningerne omfattet af stk. 1 til styrelsen.
 § 10. Cirkulæret har virkning fra den 8. november 2012.
