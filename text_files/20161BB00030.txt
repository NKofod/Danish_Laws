Fremsat den 7. december 2016 af Karsten Hønge (SF) og Jacob Mark (SF) Forslag til folketingsbeslutning om, at indehavere af et kategori B-kørekort kan føre et køretøj op til 4.250 kg, når det er en elbil Regeringen pålægges senest den 1. februar 2017 at iværksætte de nødvendige ændringer af kørekortsbekendtgørelsen, så det bliver muligt for indehavere af kørekort, kategori B, at føre et køretøj på op til 4.250 kg, når køretøjet er eldrevet.
Bemærkninger til forslaget Reglerne om, at en indehaver af et kategori B-kørekort kun må føre et køretøj på 3.500 kg, lægger i dag gift for udbredelsen af elkørertøjer, primært i varetransporten i de større byer.
Dette er uheldigt, hvis man dels ønsker at undgå den tunge transport i byerne, dels skal nedsætte CO2-emissionen og partikelforureningen fra især dieselbiler i byerne.
Derfor ønsker forslagsstillerne, at reglerne for erhvervelse af kørekort ændres, så indehavere af kategori B-kørekort får lov til at køre med elkøretøjer på op til 4.250 kg.
Det er forslagsstillernes opfattelse, at elvarebiler af den traditionelle type på op til 3.500 kg har svært ved holde sig inden for en aktionsradius på ca. 100 km, fordi batteriet i disse biler bliver for småt.
Hvis der i disse elvarebiler monteres et batteri, der giver bilen en større aktionsradius, vil bilens vægt typisk overskride 3.500 kg, og bilen kan dermed ikke føres af bilister, der er indehaver af et almindeligt kategori B-kørekort.
Dette gør det svært for elvarebiler at konkurrere med konventionelle varebiler  ikke mindst hvis chauførerne skal have mulighed for at køre hjem i varebilen, hvilket samlet set udgør en barriere for udbredelsen af elbiler i varetransportsektoren.
 Nærværende beslutningsforslag er desuden udarbejdet efter inspiration fra Tyskland, hvor en regelændring siden begyndelsen af 2015 har gjort det muligt for personer med et kategori B-kørekort at føre en eldrevet varebil på op til 4.250 kg.
De nuværende regler bygger angiveligt på hensynet til trafiksikkerhed, men i takt med at bilerne over tid har udviklet sig og at sikkerheden og køreegenskaberne er blevet stærkt forbedret, mener forslagsstillerne ikke, at der er de samme sikkerhedsmæssige udfordringer, som der har været tidligere.
Samtidig gælder det specifikt for elbilerne, at deres tyngdepunkt typisk er forskudt nedad, fordi elbatterierne typisk ligger under bilen.
Det er forslagsstillernes opfattelse, at dette aspekt i sig selv er med til at forbedre køreegenskaberne og dermed er med til at øge trafiksikkerheden.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at indehavere af et kategori B-kørekort kan føre et køretøj op til 4.250 kg, når det er en elbil.
(Beslutningsforslag nr.
B 30) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
