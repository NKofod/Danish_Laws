Ved lov nr. 649 af 19. december 1975 er i ligningsloven indsat § 33A, der  

 i et vist omfang fritager lønindkomst, der er erhvervet i udlandet, for  

 beskatning i Danmark.
Samtidig er der tilføjet et nyt stk. 3 til  

 ligningslovens § 33. Ligningsloven er senest udsendt som lovbekendtgørelse  

 nr. 38 af 30. januar 1976.
Endvidere er der i bekendtgørelse nr. 42 af 5. februar 1976 om beskatning  

 af lønindkomst erhvervet i udlandet givet regler om henstand med  

 skattebetalingen i tilfælde, der er omfattet af ligningslovens § 33A.
De nye  

 bestemmelser i ligningsloven samt bekendtgørelsen er optrykt som bilag til  

 cirkulæret.
 1. Fritagelsesreglen i § 33A omfatter alle, der er  

 fuldt skattepligtige efter kildeskattelovens § 1, og den nye lovregel  

 medfører ingen ændringer i de gældende regler om subjektiv skattepligt.  

 Indkomst, der er omfattet af fritagelsesreglen, skal på sædvanlig måde  

 medtages i opgørelsen af den skattepligtige indkomst.
2. Fritagelsesreglen gælder for lønindkomst ved  

 personligt arbejde i tjenesteforhold under ophold uden for riget.
Ved  

 lønindkomst forstås den kontante løn inklusive tantieme, gratiale og  

 godskrivning på konto m.v. med tillæg af eventuelle i anledning af  

 udlandsarbejdet modtagne løntillæg og den i forbindelse med udlandsarbejdet  

 optjente feriegodtgørelse, i det omfang denne efter almindelige regler  

 medregnes i den skattepligtige indkomst i indkomståret.
Lønindkomsten  

 omfatter herudover værdien af skattepligtige naturalydelser i forbindelse med  

 udførelsen af det pågældende arbejde i udlandet som f.eks. fri kørsel, bolig,  

 telefon, beklædning m.v.
Det er uden betydning, om lønnen udbetales af en  

 dansk eller af en udenlandsk arbejdsgiver.
3. Lønindkomsten skal være erhvervet i forbindelse med  

 ophold uden for Danmark, Færøerne og Grønland i mindst et år.
Et-års perioden  

 kan påbegyndes på et hvilket som helst tidspunkt inden for et indkomstår.  

 Opholdets varighed skal kunne dokumenteres ved f.eks. arbejdskontrakt,  

 folkeregisteroplysninger eller på anden efter ligningsmyndighedernes skøn  

 betryggende måde.
Ophold i flere lande, der kun afbrydes af ferie eller lign.  

 i Danmark, gælder som en samlet opholdsperiode.
Fritagelse tilkommer  

 lønmodtagere, der er antaget til eller udstationeret til beskæftigelse i  

 udlandet.
Lønmodtagere, der er beskæftiget ved et arbejdssted inden for riget  

 og i medfør af denne ansættelse foretager rejser i udlandet, f.eks. handels-  

 og forretningsrejsende, tilsynsførende, eksportchauffører og lignende, er  

 ikke omfattet af § 33A.
4. Opholdsperioden uden for riget kan afbrydes af  

 ferie eller lign., uden at retten til nedslag fortabes.
Ordningen forudsættes  

 administreret efter samme principper som reglerne om afbrydelse af ophold i  

 Grønland, jfr. kildeskattelovens § 3, stk. 4. Dette indebærer bl.a., at kun  

 sædvanlig ferie kan tages i betragtning, og at ferie afholdt i Danmark som  

 afslutning på et udlandsophold ikke kan medregnes til et-års perioden.
Ved  

 vurderingen af, om en ferie kan anses som sædvanlig, vil der f.eks. kunne  

 tages hensyn til de ferieregler, der normalt gælder for arbejde af den  

 pågældende art.
5. Den udenlandske lønindtægt indgår i den samlede  

 indkomst på normal vis, og den skattepligtige indkomst opgøres efter de i  

 øvrigt gældende regler.
Nedslaget udgør den del af den samlede skat, der  

 herefter falder på den udenlandske indkomst.
Beregningsmetoden er den samme  

 som ved den såkaldte "ny exemption" metode.
Ved nedslagsberegningen  

 henføres de ligningsmæssige fradrag, der har direkte tilknytning til  

 erhvervelsen af den udenlandske indkomst, til denne.
 For lønindkomst, der er omfattet af ligningslovens § 33A, stk. 1, kan der  

 ikke gives credit-nedslag efter ligningslovens § 33. Hvis der skal gives  

 credit-nedslag for andre indkomstarter samtidig med nedslag efter § 33A, stk.  

 1, foretages begge beregninger med udgangspunkt i den skattepligtige indkomst  

 og den dertil svarende danske skat.
 Såfremt lønindkomsten er omfattet af en dobbeltbeskatningsaftale, vil  

 reglen i § 33A, stk. 1, og lempelsesreglerne ifølge dobbeltbeskatningsaftalen  

 ikke kunne anvendes samtidig på denne lønindkomst.
6. Ligningslovens § 33A, stk. 1, gælder ikke for  

 lønindkomst ved tjeneste udenfor riget for den danske stat eller anden dansk  

 offentlig myndighed.
Denne undtagelsesregel omfatter således en videre kreds  

 end den kreds af udsendte personer, der er omfattet af kildeskattelovens § 1,  

 nr. 5.
7. Nedslagsreglen gælder heller ikke for lønindkomst  

 ved tjeneste ombord på dansk fartøj eller dansk, norsk eller svensk  

 luftfartøj.
Udtrykket "dansk fartøj" omfatter ethvert dansk skib,  

 uanset om det er omfattet af sømandsskatteordningen eller ikke, herunder også  

 dansk indregistrerede skibe, der er bortchartret uden besætning (på bare-boat  

 basis).
8. Nedslagsreglen gælder ikke, i det omfang en  

 dobbeltbeskatningsaftale har tillagt Danmark beskatningsretten til den  

 pågældende lønindkomst.
Dette vil f.eks. kunne være tilfældet, hvor et  

 udlandsophold påbegyndes eller afsluttes med en opholdsperiode, der er  

 kortere end 183 dage inden for et kalenderår eller ved anvendelsen af den  

 såkaldte "professorregel", som findes i en række  

 dobbeltbeskatningsaftaler.
Reglen i § 33A, stk. 3, har ingen betydning for  

 beregningen af tidsfristen i § 33A, stk. 1.
 Eksempel:
En skatteyder udrejser den 1. september 1976 til et land, med hvilket  

 Danmark har en dobbeltbeskatningsaftale, der indeholder den sædvanlige  

 183-dages regel.
Hjemrejse finder sted den 1. oktober 1977. Under opholdet  

 erhverver den pågældende lønindkomst, der udbetales af en dansk arbejdsgiver,  

 der ikke har fast driftssted i det andet land.
Opholdet uden for riget har  

 strakt sig over mere end et år, således at nedslagsreglen i ligningslovens §  

 33A, stk. 1, kan finde anvendelse.
Danmark har imidlertid ifølge 183-dages  

 reglen beskatningsretten til den lønindkomst, der erhverves i perioden 1.  

 september - 31. december 1976 (under 183 dage inden for et kalenderår),  

 medens det andet land har beskatningsretten til lønindkomsten for den øvrige  

 periode (mere end 183 dage inden for et kalenderår). Efter ligningslovens §  

 33A kan der herefter ikke gives nedslag vedrørende den lønindkomst, der er  

 erhvervet i 1976, medens nedslagsreglen finder anvendelse på den lønindkomst,  

 der er erhvervet i 1977.
9. Ved bekendtgørelse nr. 42 af 5. februar 1976 om  

 beskatning af lønindkomst erhvervet i udlandet, er der tilvejebragt hjemmel  

 til at indrømme henstand med skattebetalingen i de tilfælde, hvor  

 nedslagsreglen finder anvendelse.
Det er en betingelse for at indrømme  

 henstand, at det - f.eks. på grundlag af bestemmelserne i en arbejdskontrakt  

 - må anses for godtgjort, at et ophold uden for riget vil strække sig over  

 mindst et år.
Henstandsreglen praktiseres efter samme principper som den for  

 ophold i Grønland gældende ordning, dog således at ligningslovens § 33A kun  

 kræver en opholdsperiode på et år.
Henstand meddeles af den kommune, der er berettiget til at ændre  

 forskudsregistreringen.
Kommunens afgørelse kan - bortset fra Københavns og  

 Frederiksberg kommuner - indbringes for vedkommende amtsskatteinspektorat.  

 Skattedepartementet har den endelige administrative afgørelse i sager om  

 henstand efter bekendtgørelsen.
 10. Loven har virkning fra og med indkomståret 1976.  

 Dette betyder, at ophold uden for riget inden indkomstårets begyndelse ikke  

 kan medregnes til et-års perioden i ligningslovens § 33A, stk. 1, samt at der  

 alene kan gives nedslag for lønindkomst, der er erhvervet i indkomståret 1976  

 eller senere.
 Skattedepartementet, den 29. april 1976.
Hans P.
Gøtrik.
/ E.
Møller.
