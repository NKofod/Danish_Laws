Skriftlig fremsættelse (4. oktober  

 2000) Socialministeren (Henrik Dam Kristensen):
 Jeg tillader mig herved for Folketinget at  

 fremsætte:
Forslag til lov om ændring af lov om social  

 service (Hjemmel til opkrævning af betaling i forbindelse med  

 godkendelse af private høreapparatleverandører) (Lovforslag nr.
L 5).
 Lovforslaget er en præcisering af allerede  

 gældende lov om tilskud til høreapparater.
 Forslaget indebærer, at der i lov om social service  

 skabes hjemmel for sundhedsministeren til at fastsætte regler om  

 opkrævning af betaling for omkostningerne i forbindelse med udstedelse  

 og vedligeholdelse af de private høreapparatleverandørers  

 endelige godkendelse.
 Ved gennemførelsen af lov nr. 465 af 31. maj 2000  

 var det forudsat, at godkendelsesordningen skulle hvile i sig selv,  

 således, at godkendte, private høreapparatleverandører  

 skulle betale for udstedelse og vedligeholdelse af godkendelsen.
 Der har imidlertid været rejst tvivl om, der i den  

 gældende lov er tilstrækkelig hjemmel til at opkræve  

 betaling i forbindelse med godkendelsen af de private  

 høreapparatleverandører, der skal levere høreapparater  

 til personer der opnår et offentligt tilskud hertil.
 Forslaget er derfor stillet med henblik på, at det i  

 loven præciseres, at der ved godkendelse af private  

 høreapparatleverandører kræves betaling.
 Som følge af forslaget vil sundhedsministeren med  

 hjemmel i serviceloven fastsætte regler om opkrævning af betaling  

 i forbindelse med udstedelse af og vedligeholdelse af de private  

 høreapparatleverandørers endelige godkendelse.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Tingets hurtige og velvillige behandling.
