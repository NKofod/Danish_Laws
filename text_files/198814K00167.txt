Nr BTL 167 Betænkning over Forslag til lov om ændring af lov om arbejdsformidling og  

 arbejdsløshedsforsikring m.v. (Ændring af reglerne om mobilitetsfremmende  

 ydelser m.v.)   

 Nr L 167 1988-89, 1. samling Afgivet af Arbejdsmarkedsudvalget Afgivet: 19890502 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Det Konservative Folkepartis,  

 Socialistisk Folkepartis, Venstres, Det Radikale Venstres,  

 Centrum-Demokraternes og Kristeligt Folkepartis medlemmer af udvalget)  

 lovforslaget til vedtagelse med det stillede ændringsforslag.
 Flertallet ønsker i øvrigt at udtale:
 Det understreges, at formålet med lovforslaget er at skabe mulighed for  

 lokalt at anvende midler, således at de bedst muligt fremmer kontakten mellem  

 arbejdssøgende og arbejdsgivere fra forskellige geografiske områder og dermed  

 kan bidrage til øget mobilitet.
 Lovforslaget rummer ingen sparebestræbelser, idet bevillingsrammen er  

 uændret endda med mulighed for, at der lokalt anvendes et større beløb end  

 hidtil.
 Der ændres gennem lovforslaget ikke ved forvaltningen af  

 rådighedsreglerne.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling og vil ved  

 lovforslagets 2. behandling redegøre nærmere for sin stilling til det  

 stillede ændringsforslag.
Mindretallet udtaler i den forbindelse, at arbejdsministeren har fremsat  

 lovforslaget på baggrund af et længerevarende udvalgsarbejde.
Lovforslagets  

 gennemførelse vil ikke på nogen måde løse arbejdsmarkedets  

 mobilitetsproblemer, snarere tværtimod.
I løbet af et til to år vil der opstå flaskehalsproblemer på  

 arbejdsmarkedet på grund af den lavere tilgang af unge og stigende afgang af  

 ældre.
Derfor burde regeringen have styrket mulighederne for at øge  

 arbejdskraftens mobilitet og ikke gøre det omvendte, som dette lovforslag er  

 udtryk for.
 Socialdemokratiet ville isoleret set kunne have støttet forslaget om en  

 decentralisering af beslutningsprocessen ud til de lokale  

 arbejdsmarkedsregioner, men det har ikke under udvalgsarbejdet været muligt  

 at få oplyst de retningslinjer for regionernes virke, som  

 arbejdsdirektøren/ministeren vil fastlægge for de lokale AF-kontorer i deres  

 arbejde med loven.
 Det eneste, der er præciseret i loven, er, at de mobilitetsfremmende  

 ydelser i fremtiden skal kunne ydes til virksomhederne.
 Socialdemokratiet finder, at dette vil svække mulighederne for at gøre  

 arbejdskraften så mobil som muligt, da det er overordentlig beskedne midler,  

 der er sat af til dette arbejde.
Socialdemokratiet havde gerne set, at mobilitetsydelserne til medlemmerne  

 ved lovens vedtagelse var blevet gjort ikke-skattepligtige.
Dette ville have  

 betydet, at tilskyndelsen for den enkelte til at søge arbejde uden for den  

 hjemlige region var blevet større.
Denne skattefritagelse ville have betydet  

 en ubetydelig merudgift, men ville have haft stor virkning for at fremme  

 mobiliteten.
Lovforslaget som helhed vil betyde en svækkelse af den mobilitetsfremmende  

 indsats, og det vil derfor skade mere, end det vil gavne.
Det er med nogen  

 forundring, at det nu er konstateret, at SF har indgået aftale med regeringen  

 uden at søge nogle af de grundlæggende problemer på dette område løst, men  

 kun har fået taget reglerne som foreslået af regeringen om tilskud til  

 virksomhedernes annoncering efter arbejdskraft ud af lovforslaget.
Dette er  

 for sølle.
 Socialdemokratiet kan derfor ikke anbefale lovforslagets gennemførelse.
Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan dog  

 stemme for ministerens ændringsforslag.
Når Fremskridtspartiet stemmer ja til  

 ændringsforslaget, beror det på, at det vil formindske merudgifterne ved  

 lovforslagets gennemførelse, men Fremskridtspartiet synes, at § 14 er en  

 dårlig paragraf også i den nye udformning.
Ændringsforslag Til § 1 Af arbejdsministeren, tiltrådt af et flertal (udvalget med  

 undtagelse af S):
 1) I nr. 1 udgår i den foreslåede nye affattelse af § 14  

 ordene »annoncering og«.
Bemærkninger Til nr. 1 Ændringsforslaget medfører, at der ikke kan ydes tilskud til annoncering.
 I forbindelse med tilskud til gennemførelse af virksomheders  

 informationsmøder vil det være naturligt, at det drejer sig om besættelse af  

 et vist antal ledige stillinger, f.eks. mindst 6.
 Det forudsættes tilstræbt, at informationsmøderne tilrettelægges således,  

 at der væsentligt efterspørges den ledige arbejdskraft og de ledige job, der  

 opfylder betingelsen i forslaget til § 13.
