Bilag 1 Betænkning afgivet af Arbejdsmarkedsudvalget den 8. december 2010 Betænkning over Forslag til lov om ændring af lov om sygedagpenge (Ændring af refusionssatser) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 17. november 2010 og var til 1. behandling den 30. november 2010. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 2 møder.
Høring Lovforslaget har samtidig med fremsættelsen været sendt i høring, og beskæftigelsesministeren sendte den 17. november 2010 en orientering herop til udvalget, jf.
L 67  bilag 1. Den 25. november 2010 sendte beskæftigelsesministeren de indkomne høringssvar til udvalget.
Den 26. november 2010 sendte beskæftigelsesministeren et notat herom og et ligestillingsnotat til udvalget.
Skriftlig henvendelse Udvalget har i forbindelse med udvalgsarbejdet modtaget 1 skriftlig henvendelse fra Skive Kommune.
 Beskæftigelsesministeren har over for udvalget kommenteret den skriftlige henvendelse.
Spørgsmål Udvalget har stillet 6 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, DF, KF, RV og LA) indstiller lovforslaget til vedtagelse uændret.
 Et mindretal i udvalget (S, SF og EL) indstiller lovforslaget til forkastelse ved 3. behandling.
 Socialdemokratiets, Socialistisk Folkepartis og Enhedslistens medlemmer af udvalget mener grundlæggende, at lovforslaget svækker sygefraværsindsatsen.
S, SF og EL finder det veldokumenteret, at en velfungerende og effektiv sygefraværsindsats nødvendigvis må indeholde en bred vifte af tilbud, der matcher sygedagpengemodtagernes forskelligartede behov.
Derfor er der brug for, at man fra politisk side understøtter og bidrager til, at kommunerne har mulighed for at give sygedagpengemodtagerne de rette tilbud.
Den rigtige model er derfor frihed for kommunerne til at vælge de redskaber, som de i hvert enkelt tilfælde mener er bedst til at hjælpe den syge tilbage i job, uden at være styret af refusionsovervejelser i forhold til staten.
 Med lovforslaget lægges der op til det modsatte, nemlig en ensretning og indsnævring af sygefraværsindsatsen, idet taksterne for statsrefusion ændres således, at kommunerne udelukkende får mulighed for at kunne hjemtage refusion på højeste takst (50 pct.) for virksomhedsrettet aktivering.
 Med det begrænsede økonomiske råderum i kommunerne bliver konsekvensen, at sygefraværsindsatsen langt overvejende vil blive koncentreret om virksomhedsrettet aktivering, uanset om det nødvendigvis er det bedste tilbud til den enkelte set ud fra et socialfagligt perspektiv, idet andre tilbud efter kapitel 10 i lov om en aktiv beskæftigelsesindsats kun giver kommunerne mulighed for at hjemtage statsrefusion på laveste takst (30 pct.). Dermed lægger lovforslaget reelt op til fortsat kassetænkning og en centralistisk styring af sygefraværsindsatsen i kommunerne, hvilket S, SF og EL finder stærkt bekymrende.  S, SF og EL er endvidere bekymrede for, at den foreslåede ændring af refusionssystemet generelt vil favorisere ressourcestærke sygedagpengemodtagere, der kan klare virksomhedsrettet aktivering, mens ressourcesvage sygedagpengemodtagere, der ikke er parate til et løntilskudsjob eller virksomhedspraktik, vil blive presset ud på arbejdsmarkedet af økonomiske hensyn.
 S, SF og EL finder, at denne problematik i særlig grad gør sig gældende i forhold til gruppen af sygedagpengemodtagere med psykiske lidelser, idet virksomhedsrettet aktivering kan have en decideret skadelig effekt på mennesker med psykiske lidelser, der ikke er parate til at træde ind på arbejdsmarkedet.
S, SF og EL noterer sig i den forbindelse, at beskæftigelsesministeren i bemærkningerne til lovforslaget angiver, at der på et senere tidspunkt vil blive fremsat lovforslag om fritagelse af visse grupper fra aktive tilbud og samtaler.
Ministeren har dog samtidig givet udtryk for, at borgere, der fritages for aktivering, fortsat kun giver kommunerne mulighed for at hjemtage statsrefusion på laveste takst ligesom reglerne i dag vedrørende standby.
Derved indføres indirekte en afgift på at tage menneskelige hensyn, hvilket udhuler ideen om fritagelse.
Set under ét mener partierne, at lovforslaget svækker ideen om en bredspektret sygefraværsindsats gennem en ensidig satsning på, at løntilskud og virksomhedspraktik er de rigtige redskaber for alle sygedagpengemodtagere.
Dermed mindskes hensynet til den enkeltes individuelle behov.
 Socialdemokratiet, Socialistisk Folkeparti og Enhedslisten indstiller lovforslaget til forkastelse.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Vibjerg (V) Peter Juel Jensen (V) Peter Madsen (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Rasmus Prehn (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
