Klage over utilstrækkelig behandling af 9 måneder gammel pige Nævnet fandt ikke grundlag for kritik af vagtlægens behandling af den lille pige.
Nævnet lagde vægt på, vagtlægen ved sin objektive undersøgelse af pigen, som var afklædt ved undersøgelsen, fandt normale forhold fraset, at pigen var lidt irritabel.
Der var normal lytteundersøgelse af lungerne, normal undersøgelse af ørerne og ingen feber.
Pigen havde pæne farver og det bløde punkt i kraniet var normal.
Der var ikke nakke-ryg-stivhed.
 Nævnet fandt, at det forhold, at pigen senere på dagen blev indlagt på sygehuset, hvor det blev konkluderet, at der formentlig var tale om en viral luftvejsinfektion, ikke kunne tages til indtægt for, at vagtlægen handlede under normen for almindelig anerkendt faglig standard, idet vagtlægens kliniske undersøgelse af pigen var dækkende, hvorfor rådet om at give en Panodil stikpille og se tiden an fandtes forsvarligt.
