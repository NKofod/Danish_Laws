Nr BSF 49 Forslag til folketingsbeslutning om katalysatoriske efterbrændere til  

 motorkøretøjer Fremsat af Camre (S) Dorte Bennedsen (S) Ritt Bjerregaard (S) Hjortnæs (S)  

 Erik Holst (S) Tove Lindbo Larsen (S) Henning Nielsen (S) Løvig Simonsen (S) den 18. november 1986 Folketinget opfordrer regeringen til at gennemføre en fast afgiftslempelse for miljøvenlige nye biler efter samme retningslinier, som gælder for biler med særligt sikkerhedsfremmende udstyr, f.eks. blokeringsfri bremser.
Oprindeligt fremsat beslutningsforslag Blad nr 217 Folketinget opfordrer regeringen til:
AT gennemføre fritagelse for registreringsafgift af den del af et motorkøretøjs pris, som dækker en katalysatorisk efterbrænder af godkendt type, og AT sikre en sådan forskel på afgiften af blyfri benzin og blyholdig benzin, at denne forskel ved vedvarende anvendelse opvejer de merudgifter, der i et motorkøretøjs levetid medgår til vedligeholdelse og udskiftning af en katalysatorisk efterbrænder.
BEMÆRKNINGER TIL LOVFORSLAGET Beslutningsforslaget er en uændret genfremsættelse af et i folketingsåret 1985-86 fremsat forslag, se Folketingstidende 1985-86, forhandlingerne sp. 7691 og sp. 9296, samt tillæg A sp.
 4939.
Formålet med beslutningeforslaget er at opnå en mere miljøvenlig sammensætning af bilparken.
Da EF-reglerne i øjeblikket gør det umuligt at fastsætte strengere miljøregler for bilernes udstødningsgas, må målet nås ved at gennemføre økonomiske lettelser for købere af miljøvenlige biler.
Dette kan opnås ved at gennemføre en fritagelse for registreringsafgift på katalysatoriske efterbrændere af godkendt type.
For at dække de løbende udgifter til eftersyn, vedligeholdelse og eventuel udskiftning af efterbrændere må forskellen i afgift af blyholdig henholdsvis blyfri benzin være af en sådan størrelse, at besparelsen ved at købe blyfri benzin kan kompensere disse udgifter.
Det bemærkes, at en bil med katalysatorisk efterbrænder skal anvende blyfri benzin.
Forudsætningen for, at en katalysatorisk efterbrænder kan godkendes, er, at den forureningsbegrænsende virkning opfylder bestemte af miljøministeren fastsatte normer.
Som det fremgår af den undersøgelse fra Teknologisk Institut, afdelingen for automobilteknik, der er tilsendt Folketingets miljø- og planlægningsudvalg (alm. del 1985-86, bilag 123) fjerner en katalysator påmonteret en Opel Ascona 1.8 ca. 90 pct. af kulilten (CO) og 50-70 pct. af kulbrinten (HC). En tysk undersøgelse viser, at katalysatorer fjerner ca. 80 pct. af de ligeledes farlige kvælstofilter (NOx). Altså en meget væsentlig reduktion af de farlige stoffer.
Undersøgelsen fra Teknologisk Institut viste desuden, at der ikke var driftsmæssige problemer ved montering og drift af en katalysatorisk efterbrænder.
Fritagelsen for registreringsafgift af den del af et motorkøretøjs pris, der skyldes monteringen af en katalysatorisk efterbrænder, bør udvides til anden teknik, som kan udvirke en tilsvarende eller større nedsættelse af en bils luftforurening.
Den eneste kendte teknik, som i øjeblikket kan mindske benzinmotorers forurening svarende til de i USA opstillede krav, er imidlertid katalysatoriske efterbrændere, og forslaget er derfor begrænset til at omfatte registreringsafgiftsfritagelse for disse.
