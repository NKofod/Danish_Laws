Nr LSF 196 Forslag til Lov om ændring af lov om social bistand (Sikring af betaling  

 for børns ophold i daginstitution m.v.) Fremsat af socialministeren (Else Winther Andersen) den 15. maj 1991 Vedtaget ved tredjebehandling den 30. maj 1991 Lov nr. 404 af 06/06/1991 § 1 I lov om social bistand, jf. lovbekendtgørelse nr. 817 af 6. december  

 1990, indsættes i § 49 som stk. 2:
» Stk. 2. Har en person, der modtager kontanthjælp efter §  

 37, undladt at betale for dagpleje, jf. § 64, stk. 3, eller daginstitution,  

 jf. § 73, kan kommunalbestyrelsen tilbageholde den fremtidige månedlige  

 betaling i den fremtidige kontanthjælp.« § 2 Loven træder i kraft den 1. august 1991.
Oprindeligt fremsat forslag § 1 I lov om social bistand, jf. lovbekendtgørelse nr. 817 af 6. december  

 1990, indsættes i § 49 som stk. 2:
» Stk. 2. Har en person, der modtager kontanthjælp efter § 37,  

 undladt at betale for dagpleje, jf. § 64, stk. 3, eller daginstitution, jf. §  

 73, kan kommunalbestyrelsen tilbageholde den fremtidige månedlige betaling i  

 den fremtidige kontanthjælp.« § 2 Loven træder i kraft den 1. august 1991.
Bemærkninger til lovforslaget Lovforslaget fremsættes som led i regeringens samlede indsats for at  

 forebygge restancer til det offentlige.
Forslaget skal desuden ses i  

 sammenhæng med de forslag, som regeringen fremsætter med henblik på  

 forbedring af børnefamiliernes vilkår.
 Med det foreliggende lovforslag stilles der på bistandslovens område  

 forslag om at indføre regler, der kan sikre kontanthjælpsmodtageres løbende  

 betaling for dagtilbudspladser.
Med virkning fra 1. maj 1989 blev der i Socialministeriets bekendtgørelse  

 af 16. marts 1989 om betaling for børns ophold i daginstitutioner m.v.  

 indført bestemmelser om, at kontanthjælpsmodtagere skal betale for deres  

 børns ophold i dagtilbud.
Baggrunden for indførelsen af disse regler var et  

 ønske om, at forældre med kontanthjælp i betalingsmæssig henseende skulle  

 ligestilles med forældre beskæftiget på lavtlønsområdet.
 For kontanthjælpsmodtagere med børn i daginstitution m.v. er der efter de  

 gældende regler om inddrivelse af personlige skatter ikke mulighed for at  

 inddrive en udebleven betaling ved at indeholde det skyldige beløb i  

 kontanthjælpen.
 Derimod er der efter bistandsloven adgang til at »modregne« en  

 restance i forældrenes krav på udbetaling af overskydende skat, ligesom  

 kommunalbestyrelsen kan beslutte at opkræve et særligt gebyr, når betalingen  

 sker for sent.
 Herudover kan kommunalbestyrelsen efter bistandslovens § 49 undtagelsesvis  

 og efter en individuel vurdering gå ind i administrationen af kontanthjælpen,  

 så det sikres, at der ikke bliver tale om gentagne misligholdelser.
 Socialministeriet har i januar 1991 fremlagt en undersøgelse til belysning  

 af restanceproblemet i forbindelse med betaling for daginstitutionspladser  

 m.v.
Det fremgår af undersøgelsen, at for kontanthjælpsmodtagernes vedkommende  

 er restanceproblemet stigende.
Over 60 pct. af de kontanthjælpsmodtagere med  

 børn i dagtilbud, der skal betale for pladsen - dvs. ud over dem, der  

 modtager fuld friplads - er i dag i restance.
Samtidig er der et stigende  

 antal kontanthjælpsmodtagere, der får hel eller delvis friplads.
Samlet viser undersøgelsen, at kun ca. en fjerdedel af  

 kontanthjælpsmodtagerne betaler.
Resten får friplads, eller også undlader de  

 at betale det, de skal.
 Opkrævning af betalingen efter bestemmelsen i bistandslovens § 49, dvs.  

 ved hjælp af administration af kontanthjælpen, bruges ifølge undersøgelsen  

 kun i ringe omfang af kommunerne.
 Med henblik på at forebygge fremtidige restancer foreslås der derfor  

 indført en bestemmelse om, at kommunalbestyrelsen kan tilbageholde den  

 fremtidige månedlige betaling pr. barn i den fremtidige kontanthjælp.  

 Tilbageholdelsen kan således månedligt ikke overstige det beløb, der svarer  

 til den månedligt fastsatte betaling for ophold i dagpleje eller  

 daginstitution.
 Med forslaget skal der først kunne iværksættes tilbageholdelse i  

 kontanthjælpen til dækning af den løbende betaling for dagtilbud, når der er  

 konstateret for sen betaling.
 Det er med forslaget en klar forudsætning, at der som altovervejende  

 hovedregel skal foretages tilbageholdelse i kontanthjælpen, således at det  

 sikres, at der ikke opstår fremtidige restancer med dagtilbudsbetalingen.
 Forslaget er dog udformet således, at det ikke er obligatorisk for  

 kommunalbestyrelsen at tilbageholde beløbet til dagtilbudsbetaling.  

 Kommunalbestyrelsen vil derfor i enkelte tilfælde kunne gøre undtagelse, hvis  

 der er formildende omstændigheder i forbindelse med overskridelse af  

 betalingsfristen, eller der i øvrigt er særlige sociale hensyn at tage til  

 forældrene.
 Det foreslås, at loven træder i kraft den 1. august 1991.  

 Kommunalbestyrelsen vil herefter på baggrund af manglende betaling for  

 dagtilbud kunne beslutte straks at anvende den foreslåede bestemmelse i  

 lovens § 49, stk. 2.
 Forslaget har ingen konsekvenser for de økonomiske forhold mellem staten  

 og kommunerne.
 Med hensyn til forslagets administrative konsekvenser lægges det til  

 grund, at kommunernes merarbejde i forbindelse med tilbageholdelse i  

 kontanthjælpen vil blive modsvaret af et mindrearbejde med hensyn til  

 restanceinddrivelse.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget I lov om social bistand, jf. lovbekendtgørelse nr. 817 af 6. december  

 1990, indsættes i § 49 som stk. 2:
» Stk. 2. Har en person, der modtager kontanthjælp efter § 37,  

 undladt at betale for dagpleje, jf. § 64, stk. 3, eller daginstitution, jf. §  

 73, kan kommunalbestyrelsen tilbageholde den fremtidige månedlige betaling i  

 den fremtidige kontanthjælp.« § 49. Hvis en person, der søger hjælp efter bestemmelserne i dette  

 afsnit, ikke skønnes i stand til ved bistand fra den kommunale rådgivning at  

 administrere kontante beløb, kan kommunalbestyrelsen undtagelsesvis beslutte,  

 på hvilken måde hjælpen skal udbetales.
