 Klage over fire indslag i TV-Avisen i december 1988 og januar 1989  

 vedrørende en hændelse på det vesttyske A-kraftværk Biblis den 17.
 december 1987, hvor der blev nedlagt påstand om, at det blev pålagt  

 Danmarks Radio at dementere indslagenes forkerte eller fordrejede oplysninger  

 eller påstande på en måde, så det for seerne klart fremgår, at der er tale om  

 en korrektion af tidligere indslag.
 Radionævnet udtalte i kendelsen, at således som sagen var oplyst for  

 Radionævnet, indeholdt udsendelsen urigtige oplysninger.
Udgangspunktet måtte herefter være, at Radionævnet i medfør af § 18,  

 stk. 1, i loven om radio- og fjernsynsvirksomhed burde pålægge Danmarks Radio  

 at berigtige disse oplysninger.
Radionævnet fandt ikke, at der i denne sag  

 forelå omstændigheder, der kunne give grundlag for at fravige dette  

 udgangspunkt.
Radionævnet pålagde derfor Danmarks Radio i den første kl.  

 19.30 TV-Avis efter kendelsens modtagelse at bringe en nærmere angivet  

 berigtigelse, hvoraf det fremgik, at de udsendte oplysninger ikke var  

 korrekte.
Denne sag vedrører en klage over indslag i TV-Avisen den 5., 6. og 21.  

 december 1988 samt den 24. januar 1989 vedrørende en hændelse på det  

 vesttyske A-kraftværk Biblis den 17. december 1987. Klagen er blevet afgjort  

 af programchefen for TV-Aktualitetsafdelingen ved skrivelse af 9. februar  

 1989 og af Generaldirektøren for Danmarks Radio ved skrivelse af 1. juni  

 1989. Uffe Korsbech har ved skrivelse af 11. juni 1989 påklaget  

 Generaldirektørens afgørelse til Radionævnet, hvor han har nedlagt påstand  

 om, at det pålægges Danmarks Radio at dementere indslagenes forkerte eller  

 fordrejede oplysninger eller påstande på en måde, så det for seerne klart  

 fremgår, at der er tale om en korrektion af tidligere indslag.
Uffe Korsbech  

 har herved gjort gældende, at dementiet eller korrektionen bør omfatte  

 følgende punkter:
 »at TVA i udsendelser i december 1988 og januar 1989 bragte mange  

 forkerte oplysninger om en driftshændelse, der et år tidligere havde fundet  

 sted på det vesttyske kernekraftværk Biblis.
at det var forkert, at myndighederne havde sagt, at man var tæt på en  

 katastrofe.
Myndighederne havde - i overensstemmelse med sagkyndige  

 institutioner - tværtimod understreget, at man havde været langt fra et  

 alvorligt uheld.
 at der hele tiden havde været tilstrækkeligt med kølesystemer til  

 rådighed.
 at det også var forkert, at TVA meddelte, at kun takket være en hurtig  

 indgriben af en snarrådig medarbejder udviklede det sig ikke til en  

 katastrofe.
at det var forkert, at der strømmede vand fra hovedsystemet over i  

 nødkølesystemet - og at køleanlægget kunne være brudt sammen på grund af  

 overophedning.
Kølesystemerne var - modsat hvad der blev sagt i TVA - hele  

 tiden i orden.
at hændelsen ikke som hævdet havde været hemmeligholdt.
Oplysninger var  

 blevet viderebragt til alle relevante myndigheder m.m. på samme måde som ved  

 andre tilsvarende hændelser.
at direktøren for Biblis ikke - som hævdet i TVA - havde sagt, at  

 hændelsen kunne have fået meget alvorlige følger, hvis værket havde kørt på  

 fuld effekt.« Uffe Korsbech har fastholdt påstanden om berigtigelse, selv om der nu er  

 gået over et halvt år siden den 5. december 1988. Da han den 2. juni 1989  

 modtog Generaldirektørens svar af 1. juni 1989, var der gået 179 dage siden  

 den 5. december 1988. Heraf havde sagen været hos Danmarks Radio i 140 dage,  

 hos Uffe Korsbech i 36 dage og hos postvæsenet i 3 dage.
 Generaldirektøren for Danmarks Radio har ved skrivelse af 28. juni 1989  

 til Radionævnet fastholdt sin afgørelse af 1. juni 1989. Han har  

 understreget:
»at det emne, der er behandlet i de kritiserede udsendelser, er et  

 emne, der er vanskeligt tilgængeligt for den ikke teknisk kyndige seer,  

 ligesom der er tale om en problemkreds, hvor der foreligger betydelige  

 meningsbrydninger i spørgsmål om sikkerhed/ikke-sikkerhed.
Efter min  

 opfattelse har det været den journalistisk set bedste måde at skaffe seerne  

 det mest nuancerede og korrekte billede af problemerne at anvende den form,  

 som har fundet sted, nemlig opfølgningen i TV-Avisen den 2. marts 1989. Denne  

 mere generelle opfølgning bringer efter min vurdering seeren »sandheden  

 nærmere« end løsrevne korrektioner/rettelser af specifikke  

 enkeltelementer på et teknisk vanskeligt tilgængeligt område ville have  

 kunnet gøre.
Ud fra den opgave, der er Danmarks Radios - at bringe korrekt og  

 nuanceret oplysning ud til seeren i en for denne tilgængelig og forståelig  

 journalistisk form - finder jeg, at Danmarks Radio ved i denne sag at have  

 valgt den nævnte fremgangsmåde har opfyldt sine forpligtelser på en rimelig  

 måde.' Sagens omstændigheder er i øvrigt følgende:
 Ved skrivelse af 30. december 1988 klagede Uffe Korsbech til  

 TV-Aktualitetsafdelingen over TV-Avisens indslag om det vesttyske A-kraftværk  

 Biblis den 5. og 6. december 1988. Det blev heri gjort gældende, at følgende  

 oplysninger i indslagene var forkerte: 1. Kraftværket havde været tæt ved et  

 alvorligt uheld eller ligefrem en katastrofe. 2. Kun en hurtig indgriben af  

 en enkelt kvik medarbejder forhindrede, at hændelsen blev en katastrofe. 3.  

 Der strømmede vand fra hovedsystemet over i nødkølesystemet. 4. Anlægget  

 havde kørt med overophedet kølevand i 15 timer. 5. Køleanlægget kunne være  

 brudt sammen på grund af overophedning. 6. Der er blevet hemmeligholdt noget,  

 som skulle være offentliggjort. 7. De vesttyske myndigheder har hemmeligholdt  

 hændelsen over for internationale kontrolinstanser. 8. Myndighederne har kun  

 modvilligt villet indrømme, at der var sket noget på Biblis. 9. Der var noget  

 i vejen med værkets køleanlæg.
 10. Værkets direktør indrømmer, at hvis reaktoren havde kørt på fuld  

 kraft, kunne det have fået meget alvorlige følger.
 11. Der har været fare på færde.
 Uffe Korsbech anmodede heri - som for Radionævnet - om berigtigelse af de  

 anførte urigtige oplysninger.
 Ved skrivelser af 5. og 29. januar 1989 udvidede Uffe korsbech klagen til  

 at omfatte indslag i TV-Avisen den 21. december 1988 og den 24. januar 1989,  

 hvori nogle af de påklagede oplysninger blev gentaget.
 Programchefen for TV-Aktualitetsafdelingen besvarede Uffe Korsbechs klager  

 ved skrivelse af 9. februar 1989, der er sålydende:
 »TV-Aktualitetsafdelingen har modtaget Deres klager af 30. december  

 f.å., 5. januar og 29. januar d.å. over indslag i TV-Aviserne hhv. 5., 6.,  

 21. december 1988 og 24. januar 1989 om uheldet på det vesttyske  

 kernekraftværk Biblis et år tidligere.
 Indledningsvis skal afdelingen konstatere, at en række af de oplysninger,  

 De giver som grundlag for Deres klage, er oplysninger, der er fremkommet  

 senere end 5. og 6. december 1988. At oplysningerne er kommet senere er i  

 denne sammenhæng naturligt, i og med at der ikke i forbindelse med  

 afsløringen af uheldet blev givet fyldestgørende informationer, og dermed  

 heller ikke var grundlag for en endelig vurdering af, hvad der var sket på  

 Biblis, og hvor alvorligt situationen på Biblis kunne have udviklet sig.
Samtidig har debatten primært i den vesttyske offentlighed siden 5./6.  

 december 1988 - ikke overraskende - med al tydelighed understreget, at der er  

 vidt forskellige vurderinger af uheldet og de mulige konsekvenser fra såvel  

 højt kvalificerede eksperter som de ansvarlige politikere og myndigheder.
En  

 række af de vurderinger, der er fremsat offentligt, er naturligt nok farvede,  

 enten på grund af, at de pågældende har haft et ansvar eller et medansvar for  

 uheldet, eller på grund af et følelsesmæssigt engagement i atomkraftdebatten.
Under alle omstændigheder har både informationer og forklaringer ikke  

 været fyldestgørende på det tidspunkt.
Der vil formentlig senere foreligge et  

 mere fyldestgørende vurderingsgrundlag, i og med oppositionspartierne i  

 delstaten Hessen har krævet en uvildig undersøgelse af forløbet, og i og med  

 at delstaten Hessens miljøminister Karl Heinz Weimar har meddelt, at der vil  

 blive taget skridt til en politimæssig undersøgelse af sagen.
 Den centrale del af Deres klage er Deres påstand om, at TV-Avisens  

 medarbejder har givet offentligheden forkerte oplysninger med hensyn til  

 uheldets karakter: De anfører, at det er forkert, når der i TV-Avisen bruges  

 udtryk som »tæt ved et alvorligt uheld« og »tæt på en  

 katastrofe«.
Vurderingerne af, hvorvidt en »driftforstyrrelse« på et  

 atomkraftværk har været alvorlig eller ej har altid været til debat mellem  

 tilhængere og modstandere af atomkraft og mellem atomkrafteksperter  

 indbyrdes.
Det er også tilfældet i Biblis-sagen.
Det vil aldrig blive  

 opklaret, hvad der kunne være sket.
Men de vesttyske miljømyndigheder (BMU)  

 skriver i en pressemeddelelse dateret den 5. december 1988 (den dag uheldet  

 kom til offentlighedens kendskab), at den statslige tilsynsmyndighed har:
- orienteret alle delstater med kernekraftværker og opfordret de  

 atomretslige tilsynsmyndigheder til kontrolforanstaltninger, - foranlediget en mere indgående analyse af drifthændelsen, hvilket har  

 ført til, at den er indplaceret på et højere sikkerhedstrin, - inddraget reaktorsikkerhedskommissionen (RSK), som er kommet med forslag  

 til tekniske forbedringer, og - endelig er der aflagt en fyldestgørende rapport til kerneenergiagenturet  

 inden for OECD (NESA), der har videregivet oplysningerne til medlemslandene.
 Yderligere har tilsynsmyndighederne foranlediget, at koncernen har  

 gennemført »organisatoriske foranstaltninger«, der udelukker, at en  

 sådan hændelse kan gentage sig.
Alt i alt kan BMU's oplysninger til offentligheden kun tolkes, som om der  

 er tale om en situation, BMU tager særdeles alvorligt, og at man af hensyn  

 til de konsekvenser, der kunne være affødt af uheldet, har grebet ind på en  

 række områder.
I modsat fald havde de nævnte indgreb fra BMU's side ikke  

 været nødvendige.
Ser man på de udsagn, der er fremsat, efter at uheldet blev offentlig  

 kendt, afviger vurderingerne på centrale punkter fra Deres.
Vi skal ikke gøre  

 os til dommere over, hvis vurderinger, der er de rigtige, men her blot pege  

 på, at der fra anerkendte kernefysikere foreligger udsagn, der er i  

 overensstemmelse med de formuleringer, TV-Avisens medarbejdere har anvendt.
I TV-magasinet »Monitor« beskæftigede man sig den 13. december  

 1988 i detaljer med Biblis-forløbet, herunder med de centrale oplysninger om  

 diverse ventiler, der indgår i værkets sikkerhedssystem.
I TV-udsendelsen  

 interviewes kernefysikeren Lothar Hahn (der sad i Biblis' tilsynsråd indtil  

 1979). Hahn bliver spurgt:
- Hvad ville der være sket, hvis sikkerhedsventilen ligeledes havde sat  

 sig fast? Ville det have betydet en »Super-GAU«? Lothar Hahn: - Det  

 ville med stor sandsynlighed kunne have ført til en nedsmeltning af  

 reaktorkernen - givetvis - for det ville have været muligt, ja endda  

 sandsynligt, at der opstår en lækage uden for sikkerhedsbeholderen.  

 Spørgsmål: - RWE og RSK betegner denne anden barriere i dette tilfælde som en  

 prøveventil.
Er det egentlig legitimt? Lothar Hahn: - De skal ikke lade Dem forvirre af begrebet prøveventil.  

 Sikkerhedsteknisk er denne armatur den sidste barriere, der forhindrer  

 radioaktiviteten i at komme ud til omgivelserne.
Det vil sige, at hvis  

 armaturen svigter, har vi en lækage til det omkringliggende område uden for  

 sikkerhedsbeholderen.
Spørgsmål: - Og hvor pålidelige er disse armaturer? Lothar Hahn: Ja, de er  

 vel ikke særlig pålidelige.
Det sker en gang imellem, at en armatur bliver  

 stående åben.
Spørgsmål: - Og hvis den i dette tilfælde havde svigtet, så ville det  

 efter Deres ord ikke længere have været muligt at undgå en katastrofe? Lothar Hahn: - Så ville det med stor sandsynlighed være kommet til en stor  

 katastrofe, helt givet.
Et endnu stærkere udsagn og en endnu alvorligere vurdering bringer  

 TV-programmet fra den tidligere inspector ved NRC, den amerikanske  

 reaktorsikkerhedskontrol, Robert Pollard.
Interviewet med Pollard blev bragt  

 med tysk over-voice.
Han sagde:
- At påstå, at der ikke har været fare på færde, er for mig at se en meget  

 vildledende information.
Det, der er sket på Biblis, er lige præcis den type  

 uheld, som kernekraftselskaber både her og hos Dem påstår er umulige.
Biblis  

 har været tæt på et stort uheld.
Jeg har indtryk af, at økonomien her er  

 blevet prioriteret højere end sikkerheden.
At uheldet har indikeret en seriøs mulighed for alvorligere uheld ved  

 tilsvarende, senere episoder, og at værket ikke har taget den aktuelle  

 situation alvorligt nok, understreges af, at - ventilerne på alle tilsvarende anlæg er udskiftet, - computerne er omprogrammeret, - værkets direktør Fred Meyer er blevet afskediget, og -sikkerhedssystemerne hos RWE er blevet forbedret for mellem 400 og 500  

 millioner D-mark.
Der er altså tungtvejende grunde til at tage situationen alvorligt alene  

 med udgangspunkt i, hvad der kunne være sket, hvis uheldet havde fået et  

 andet forløb.
Og eksperter siger utvetydigt, at der efterfølgende måtte  

 foretages omfattende foranstaltninger for at minimere risikoen for, hvad der  

 i værste fald kunne ske, hvis et vesttysk atomkraftværk blev ramt af et  

 tilsvarende uheld fremover.
I forlængelse af dette føler afdelingen behov for at understrege, hvad  

 TV-avisen sagde om det, der rent faktisk skete.
I indslaget den 5. december  

 1988 sagde vi, at »nu skete der kun et kortvarigt udslip af radioaktivt  

 damp, og værkets ledelse og miljømyndighederne understreger, at der ikke var  

 større fare på færde«.
Et døgn senere - altså den 6. december 1988 - havde offentligheden fået  

 flere oplysninger.
Det samme var tilfældet for de danske myndigheder.
 I indslaget den 6. december 1988 oplyste TV-Avisen:
 - At de vesttyske myndigheder ikke overtrådte varslingsaftalen med  

 Danmark, da de i 1987 undlod at orientere om udslippet på Biblis.
 - At de vesttyske miljømyndigheder samme dag havde oplyst over for den  

 danske regering, at to liter kølevand var løbet ud i en af værkets bygninger.
 - At udslippet var under en tiendedel af det tilladte.
 - At der ikke havde været fare for grænseoverskridende udslip af  

 radioaktive stoffer.
 TV-Avisen har altså viderebragt meddelelserne fra værkets ledelse og  

 myndighederne om, at der i den aktuelle situation ikke var fare på færde.
I Deres klage anker de specielt over, at TV-Avisen har brugt udtrykket  

 »en snarrådig medarbejder«.
De henviser til, at »Alle indgreb  

 blev foretaget af personalet efter aftale med den vagthavende ingeniør«.
 Det skal ikke afvises, at udtrykket »en snarrådig medarbejder«  

 er en overskrift-jargon, som nogle finder stødende.
Det havde været rigeligt at gøre opmærksom på, at - to skiftehold i kontrolrummet overså fejlen, - et advarselsblink i kontrolrummet ikke blev taget alvorligt, - driftspersonalet ikke opfattede afgivne meldinger, - der i forløbet indgik menneskelige fejlreaktioner.
 Men selvfølgelig var det een medarbejder, der opdagede, at noget var galt  

 - mens andre forud havde overset systemets advarsler, eller ikke taget dem  

 alvorligt.
 Hvad der kunne være sket, hvis den »kvikke« (citat fra Deres  

 klage) medarbejder ikke havde opdaget fejlen, er der forskellige vurderinger  

 af, jfr. foranstående.
 Når De anfører, at seerne i denne forbindelse får det indtryk, at kun  

 indgriben fra en snarrådig medarbejder forhindrede, uheldet udviklede sig til  

 en katastrofe, er der igen tale om forskellige vurderinger af situationen.  

 Miljøminister Klaus Tøpfer bliver den 8. december 1988 i Frankfurter  

 Allgemeine Zeitung citeret for at indrømme, at »det under usandsynlige,  

 men dog tænkelige omstændigheder kunne have udviklet sig til en alvorlig  

 driftsforstyrrelse (storfall). Det ville ifølge Tøpfers udtalelser have været  

 muligt, hvis prøvearmaturen, der kun var blevet åbnet ubetydeligt, ikke havde  

 kunnet lukkes igen, hvis samtidig første afspærring var blevet ved med at stå  

 åben, og hvis dertil var kommet et svigt af prøverørledningen«.
 I Landdagen i Wiesbaden den 13. december 1988 sagde miljøminister Karl  

 Heinz Weimar:
 »Man kan på baggrund af denne driftsforstyrrelse meget vel forestille  

 sig et scenario, som kunne have udviklet sig til en alvorlig forstyrrelse, og  

 under ekstreme forhold p.g.a. sammenkædning med yderligere fejlreaktioner  

 samt komponentsvigt endda have ført til en drifthændelse, der ikke kunne  

 kontrolleres«.
Ovenstående citat fra Landdagen er et relevant eksempel på, hvordan ord og  

 udtryk kan bruges forskelligt alt afhængigt af, hvilke interesser, der skal  

 plejes. »En driftshændelse, der ikke kan kontrolleres« er et  

 udtryk, som aldrig ville blive anvendt i normalt sprogbrug.
Alt afhængig af  

 omstændighederne, ville den normale betegnelse for »En driftshændelse,  

 der ikke kan kontrolleres«, være uheld, ulykke eller katastrofe.
De anker i klagen over, at TV-Avisen har brugt udtrykket, at »der  

 strømmede kølevand fra hovedsystemet over i nødkølesystemet«.
Afdelingen  

 skal ikke gå ind i en debat om udtrykket »strømmede« cfr. udtrykket  

 »sivede«.
Selv om der jfr. nedenstående kom 200 liter radioaktivt  

 vand ud på syv sekunder, er det afgørende, om der er tale om en farlig  

 situation eller ej.
Myndighederne har under alle omstændigheder anset  

 situationen for så risikabel, at værket har fået pålagt at udskifte alle  

 ventiler både i Biblis og i tilsvarende anlæg tillige med de øvrige  

 foranstaltninger, der tidligere er omtalt.
Her er det interessant at se på oplysningerne om de forskellige ventiler,  

 der spiller en central rolle i forløbet.
Frem for en gennemgang af  

 ventilsystemet og BMU's pressemeddelelse den 5. december 1988 - De er bekendt  

 med begge dele - skal afdelingen henvise til, at der siden skete en  

 rekonstruktion af forløbet, og at denne rekonstruktion giver et andet billede  

 end de første oplysninger fra RWE og BMU.
Rekonstruktionen skete i TV-magasinet »Monitor« den 13. december  

 1988 og er i alle detailler bekræftet af Biblis-værkets produktionschef  

 (Citat fra »Monitor«: Zum technischen Ablauf werden der  

 Offentlichkeit noch immer wichtige Fakten vorenthalten.
Diese hat Monitor  

 direkt im Kernkraftwerk recherchiert.
Filmaufnahmen liess die Leitung des  

 Reaktors nicht zu, doch der wirkliche Ablauf des Størfalls wurde an Hand  

 eines von uns mitgebrachten Schaltbildes von Biblis-Produktionschef Hauch in  

 allen Details bestatigt.
Laut Hauch und anderen Experten verlief der Størfall  

 so:). Den af produktionschefen bekræftede rekonstruktion lyder således:
Fordi den første ventil, som blinkede øverst til venstre (her vises  

 diagram af reaktoren og dens kølesystem) havde sat sig fast, nåede kølevand,  

 som står under højt tryk, ud til sikkerhedsarmaturerne.
Advarselsblinket til  

 venstre blev ikke taget alvorligt.
Den havde gentagne gange tidligere givet  

 falsk alarm.
Da der så åbnede sig en sikkerhedsventil, kunne vagtpersonalet  

 ikke reagere på grund af en kontrolpaneldefekt.
Men andre advarselssignaler  

 to timer senere pegede på nye forhold.
I stedet for at stoppe reaktoren nu,  

 hvilket koster 1 million (D-mark) pr. dag, risikerede vagtholdet en farlig  

 manøvre.
De åbnede for prøveventilen, i virkeligheden sikkerhedsventilen, den  

 sidste sikkerhedsbarriere.
For alle de følgende rørledninger i den hvide  

 kasse (her vises en figur) er lavtryksledninger.
Disse blev nu påvirket af et  

 trefoldigt overtryk.
Officielt hedder det kun, at prøveventilen var blevet  

 åbnet, men over for Monitor måtte man indrømme, at også de tre følgende stod  

 åbne.
Således opstår en farlig lækage nu allerede uden for  

 sikkerhedsbarriererne. 200 liter radioaktivt vand strømmede ud.
Heldigvis  

 kunne sikkerhedsventilen lukkes igen efter syv sekunder.
 Citat slut.
De beskæftiger Dem i klagen med udtrykket »overophedet«.
Af egne  

 forklaringer fremgår det, at vandet i røret til »Chemical and Volume  

 Control System« blev ophedet til den maksimalt tilladte værdi.
Der er  

 altså tale om en temperatur, der ikke alene ligger over det normale, men oven  

 i købet når den maksimalt tilladte værdi, og at der på dette tidspunkt bliver  

 afgivet alarm.
 På denne baggrund finder afdelingen, at udtrykket »overophedet«  

 ikke alene er på sin plads, men må siges at være både præcist og dækkende.
Dertil kommer, at der i indslaget klart skelnes mellem, hvad der i værste  

 fald kunne være sket, og hvad der rent faktisk skete, jfr.
Deres egen  

 afskrift af indslaget.
En teknisk vurdering af, om en overophedning eller et  

 overtryk førte til nedlukning af værket, er selvfølgelig set med en teknikers  

 øje interessant.
Men for lægmand må det være afgørende, om der ved den  

 pågældende »drifthændelse« har været eller ikke har været risiko  

 for, at situationen kunne have udviklet sig til en langt farligere situation,  

 som ikke kunne kontrolleres.
Tekniske og politiske myndigheders krav til  

 ændringer efter uheldet dokumenterer klart og utvetydigt, at man ikke vil  

 acceptere de risici, der var i forbindelse med uheldet den 17. december 1987.
 De anfægter i Deres klage brugen af vendingen »det (uheldet) har  

 været holdt hemmeligt«.
 Udtrykket dækker - som det også fremgår af Deres klage - over to forhold.
 For det første, at offentligheden først har fået kendskab til uheldet  

 næsten et år senere.
 For det andet at diverse kontrolinstanser og politiske instanser ikke er  

 blevet informeret om uheldet på værkets initiativ så hurtigt, som det burde  

 være sket.
Værket har ved uheld af denne karakter ikke pligt til at informere  

 offentligheden.
Til gengæld føler den vesttyske offentlighed sig ført bag  

 lyset, netop fordi ingen instanser på noget tidspunkt på eget initiativ har  

 informeret offentligheden.
Det var ikke mindst dette forhold, der skabte en  

 voldsom offentlig debat i Vesttyskland i forbindelse med afsløringen, hvilken  

 fremgik af TV-Avisens indslag den 5. december 1988. Afsløringen blev af de  

 vesttyske politiske myndigheder vurderet særdeles alvorligt på baggrund af,  

 at atomenergidebatten i Vesttyskland er langt mere følelsesladet og føres med  

 langt større styrke end i Danmark.
Som det fremgik af TV-Avisens indslag,  

 fandt miljøminister Klaus Tøpfer situationen omkring den manglende  

 information af offentligheden så alvorlig, at han samme dag indkaldte til et  

 pressemøde for at informere om sagen.
Han understregede her, at de politiske  

 ansvarlige myndigheder ikke betragter sagen som en bagatel, der ikke skal  

 diskuteres.
Hessens miljøminister Karl Heinz Weimar bliver den 6. december 1988 på  

 forsiden af Frankfurter Rundschau citeret for at sige, at »Det har været  

 en fejlvurdering ikke at informere offentligheden om driftsforstyrrelsen i  

 atomkraftværket Biblis A.
Samtidig beskyldte Weimar i tirsdags i Wiesbaden  

 energikoncernen RWE for at have forsynet tilsynsmyndighederne med klart  

 fejlagtige informationer«, skriver bladet.
Men allerede dagen før siger Karl Heinz Weimar i ZDF: - Offentligheden er  

 sikkert, ja i allerhøjeste grad foruroliget over dette, og jeg kan dertil  

 sige, at vi netop har reageret passende, ved at vi på den ene side har  

 efterforsket sagen, og hændelsens fulde rækkevidde i grunden først er blevet  

 kendt på grund af vores tiltag.
For det andet har vi også taget skridt til en  

 politimæssig undersøgelse af sagen, hvilket - går jeg ud fra - vil føre til,  

 at de ansvarlige bliver straffet.
 Videre siger Karl Heinz Weimar i samme udsendelse:
Koncernen har ikke informeret os om driftshændelsen på den måde, den burde  

 have gjort, idet den har indplaceret denne forstyrrelse på et for lavt  

 sikkerhedstrin.
Og jeg gentager, at først gennem de tiltag, embedsmændene for  

 tilsynet med kernekraftanlæg fra Ministeriet for Miljøspørgsmål og  

 Reaktorsikkerhed i delstaten Hessen (har taget, TV-A's tilføjelse), er  

 rækkevidden i løbet af ugerne og månederne blevet kendt.
 TV-Avisen har ikke, kan ikke og skal ikke tage stilling til, om  

 RWE-koncernen bevidst har underklassificeret uheldet den 17. december 1987.
Det er imidlertid en kendsgerning, at uheldet blev underklassificeret,  

 nemlig placeret i laveste kategori af driftsforstyrrelser, som skal meldes  

 til myndighederne.
Det betød en uhyre langsommelig information gennem  

 systemerne.
Denne klassificering er blevet underkendt.
Uheldet burde have  

 været placeret i den langt alvorligere kategori E, hvilket betyder, at uheld  

 af denne karakter skal meldes pr. telefon omgående.
De manglende informationer af offentligheden og relevante politiske  

 myndigheder i uger og måneder har ikke alene givet anledning til en voldsom  

 offentlig debat, selvom reglerne er overholdt (forudsat en indplacering i  

 kategori N havde været korrekt), den har også fået de politisk ansvarlige til  

 at reagere.
Miljøminister Klaus Tøpfer blev først orienteret den 28. april  

 1988 under et møde mellem forbundsministeren og miljøministrene fra de  

 enkelte delstater.
Først i september 1988 blev OECD/NEA orienteret, men det skete med en  

 væsentlig tilføjelse.
Citat fra »Nucleonics Week«: - De vesttyske  

 sikkerhedsmyndigheder har videregivet informationer vedrørende  

 driftshændelsen til indberetningssystemet for driftsforstyrrelser i  

 kernekraftværker inden for OECD's atomenergimyndighed, men deklarerede den  

 som klassificeret (stamped it proprietary). Ifølge oplysninger fra  

 NRC-embedsmænd betød dette, at de ikke kunne diskutere driftshændelsen  

 offentligt og ikke kunne nævne landet og den pågældende reaktor.
At værket har forsøgt at hemmeligholde uheldet blev understreget af, at  

 RWE af egen drift nogle dage tidligere havde meddelt offentligheden, at der  

 havde været en mindre lækage i dampsystemet i den ikke-nukleare del af  

 værket.
Lækagen medførte, at Blok A blev lukket nogle få dage.
Det var under  

 opstarten den 16./17. december, uheldet skete.
Men denne gang fandt værket  

 ikke anledning til at meddele offentligheden noget.
 Tværtimod.
TV-journalisten Christoph-Maria Frøhder fra Hessischen Rundfunk havde en  

 tidligere indgået aftale om at lave optagelser på Biblis den 17. december  

 1987. Da han mødte op som aftalt, blev han og optageholdet afvist uden anden  

 forklaring, end at man i øjeblikket ikke var interesseret i, at nogen filmede  

 i Biblis.
Her havde været lejlighed til at give en åben og seriøs beskrivelse  

 af og forklaring på uheldet.
Men værket valgte at fortie uheldet og dermed  

 forsøge at skjule, at uheldet havde fundet sted.
 På eet punkt har TV-Avisen ikke taget de nødvendige forbehold, nemlig i  

 formuleringen i indslaget den 24. januar 1989, hvor TV-Avisens medarbejder  

 omtaler, hvad der kunne være sket på Biblis, men uden kildeangivelse og uden  

 en tiltrækkelig præcisering af sammenhængen mellem Biblisuheldet og det,  

 indslaget handlede om, nemlig den slesvigholstenske delstatsregerings  

 sagsanlæg mod forbundsmyndighederne for at få lukket atomkraftværkerne.
Dog henviser Slesvig-Holstens energiminister Gunther Jansen direkte til  

 Biblis-uheldet i sin omtale af informationsproblemerne omkring  

 kernekraftuheld i Vesttyskland.
Her har den slesvig-holstenske regering valgt  

 en helt åben informationspolitik i modsætning til en række andre delstater.  

 Formuleringen i det pågældende indslag skal dog ses på baggrund af, at det i  

 tidligere indslag er sagt, at der i den aktuelle situation på Biblis ikke var  

 fare på færde, ligesom der i tidligere indslag er oplyst f.eks. om de  

 vesttyske myndigheders information af danske myndigheder.
På baggrund af de i denne besvarelse referede synspunkter og aktuelle  

 oplysninger finder afdelingen ikke grundlag for et dementi efter de  

 retningslinier, De anfører, men da der siden offentliggørelsen af  

 Biblis-uheldet den 5. december 1988 er kommet en række nye oplysninger frem,  

 dels om modstridende holdninger til og vurderinger af, hvad der kunne være  

 sket, dels om de meget omfattende tiltag, myndighederne har gennemført på  

 baggrund af Biblis-uheldet for at minimere risikoen ved fremtidige uheld, har  

 afdelingen bedt DR's korrespondent i Vesttyskland producere et indslag til  

 TV-Avisen, hvor der redegøres for både de fremkomne vurderinger og om de  

 siden uheldet gennemførte tiltag.
Det vil snarest blive sendt.
TV-Avisen vil desuden følge udviklingen i Biblis-sagen i fremtiden,  

 herunder resultaterne af de bebudede undersøgelser og resultatet af den af  

 miljøminister Karl Heinz Weimar bebudede politanmeldelse, idet vi vil  

 informere seerne om alle de oplysninger, der kan have interesse for danske  

 seere i nyheds- og aktualitetssammenhæng.' Uffe Korsbech påklagede ved skrivelse af 20. februar 1989  

 TV-Aktualitetsafdelingens afgørelse til Generaldirektøren for Danmarks Radio.  

 Uffe Korsbech opretholdt heri samtlige 11 klagepunkter og anførte, at  

 klagesagen efter hans opfattelse næsten alene kunne afgøres på grundlag af  

 den dokumentation, der var indeholdt i Forbundsmiljøministeriets  

 pressemeddelelse af 5. december 1988. Uffe Korsbech kommenterede  

 TV-Aktualitetsafdelingens afgørelse således:
 »KLAGEPUNKT 1.
 TVA har i svarskrivelsen (TVA-brevet af 9. feb.) ikke angivet nogen  

 dokumentation for den i TVA-indslaget d. 5. to gange anførte påstand:
»-nu har de vesttyske myndigheder indrømmet, at man var tæt på en  

 katastrofe.-» I pressemeddelelsen (d. 5. dec.) fra forbundsmiljøministeriet (BMU) - og i  

 den vesttyske presse - har myndighederne »indrømmet« det modsatte,  

 nemlig:
»Det kan imidlertid slås fast, at tilstanden på værket var langt fra  

 forholdene på kernekraftværket i Harrisburg.« (Tremileøen).
Som dokumentation for, at man »var tæt på en katastrofe« (altså  

 foruden at lade myndighederne »indrømme« dette ) har TVA-brevet  

 anført udtalelse fra to kendte A-kraftmodstandere med mindre eller større  

 faglig indsigt i A-kraftsikkerhed.
Udtalelserne stammer fra en vesttysk  

 TV-udsendelse d. 13. dec. 1988 og kan derfor ikke have dannet grundlag for  

 TVA's indslag d. 5. og 6. december.
Derimod forbigår TVA helt udtalelser fra  

 vesttyske sagkyndige institutioner (som forelå d. 5. og 6. dec. og citeredes  

 i vesttysk presse). TVA-brevet omtaler heller ikke de udenlandske sagkyndige  

 institutioner m.m., der efter d. 6. dec. har givet udtryk for det samme som  

 angivet i BMU-pressemeddelelsen.
 KLAGEPUNKT 2.
Den i TVA-indslaget d. 5. dec. to gange omtalte »snarrådige  

 medarbejder«, der afværgede en katastrofe, har ikke eksisteret i den  

 virkelige verden - kun i TVA-medarbejdernes og andre mediepersoners  

 forestillingsverden.
Personen er opfundet for at give historien et indslag af  

 dramatik, der ikke eksisterede i virkeligheden.
 KLAGEPUNKT 3.
TVA-brevets argumentation for at opretholde den i TVA-indslaget fremsatte  

 påstand beror på en forkert opfattelse af de faktiske forhold, som er  

 gennemgået i mine kommentarer.
Intet vand fra hovedsystemet sivede - eller  

 strømmede - over i nødkølesystemet.
 KLAGEPUNKT 4.
 Reaktoren kørte ikke med overophedet kølevand i 15 timer (ej heller i to  

 minutter). Hvis reaktoren havde kørt med overophedet kølevand i blot to  

 minutter, havde der været en farlig situation med noget meget alvorligt i  

 vejen med køle- og styresystemerne: og det var der ikke.
 KLAGEPUNKT 5.
 TVA-brevet kommenterer ikke dette klagepunkt.
 KLAGEPUNKT 6.
TVA-brevet har ikke anført nogen dokumentation for, at Biblis-hændelsen  

 ikke har været behandlet helt efter reglerne - og helt på samme måde som  

 andre tilsvarende hændelser.
De lokale myndigheder er blevet behørigt  

 orienteret, det samme er forbundsmyndighederne, lokalmyndighederne i de andre  

 vesttyske delstater og internationale samarbejdsorganisationer.
 KLAGEPUNKT 7.
TVA-brevet berører næsten ikke dette punkt.
I BMU-pressemeddelelsen af d.  

 5. dec. (og i de vesttyske medier d. 5. og 6. dec.) pointeres det, at de  

 relevante internationale samarbejdsorganisationer er blevet behørigt  

 orienteret.
Dette er ..... senere blevet bekræftet af OECD i Paris og af NRC  

 i Washington.
 KLAGEPUNKT 8.
 TVA-brevet anfører ingen begrundelse for brugen af vendingen  

 »modvillige indrømmelser«.
 KLAGEPUNKT 9.
 Samme kommentarer som til klagepunkt 4.
 KLAGEPUNKT 10.
TVA-brevet kommenterer ikke dette punkt.
Fra Biblis-værket foreligger der  

 .... en skriftlig afvisning af TVA's påstand om direktørens udtalelse.  

 Endvidere indeholder brevet fra Biblis en afvisning af den i TVA-indslaget  

 anførte betydning af, at værket havde kørt på fuld kraft.
TVA indslaget  

 indeholder derfor her en »lodret« usandhed.
 KLAGEPUNKT 11.
Her henvises til klagepunkt 1.' Generaldirektøren for Danmarks Radio besvarede Uffe Korsbechs klage ved  

 skrivelse af 1. juni 1989, der er sålydende:
 »Indledningsvis vil jeg gerne beklage den sene besvarelse, men som De  

 selv har anført, er det en ret kompliceret sag.
 Jeg har gennemgået sagen og har set de pågældende indslag i TV-Avisen for  

 den 5., 6. og 21. december 1988 og den 24. januar 1989. Jeg har endvidere set  

 et indslag fra den 2. marts 1989 om en rapport vedrørende uheldet på  

 Biblis-værket og jeg skal herefter anføre:
Formidling af informationer inden for en TV-Avis« relativt snævre  

 rammer forudsætter en vis forenkling.
En sådan forenkling må selvsagt ikke  

 ende i fordrejninger, men skal altid efterlade modtageren (seerne) med  

 indtrykket af en korrekt afspejling af de begivenheder, hvorom der refereres.
 Der skal i forenklingsprocessen også udvises varsomhed med udformningen af  

 f.eks. oplæg til indslag/udsendelser - oplæg, som ofte har den samme funktion  

 som avisernes overskrifter.
 Det centrale i sagen er efter min opfattelse, om seerne på baggrund af de  

 pågældende indslag og oplæggene hertil er blevet bibragt et fejlagtigt  

 helhedsbillede af dels den såkaldte driftsforstyrrelse på Biblis-værket, dels  

 af den opmærksomhed, driftsforstyrrelsen fik i den vesttyske offentlighed og  

 medieverden - herunder ikke mindst offentlighedens kritik af den mangelfulde  

 måde, den følte sig orienteret om de omhandlede begivenheder på.
 Jeg finder derimod i den foreliggende situation, at det har noget mindre  

 betydning, om der i de omhandlede indslag måtte have forekommet enkelte  

 ukorrekte oplysninger af en karakter, som typisk kun vil blive fundet vigtige  

 af en snæver kreds af atomkrafteksperter.
 Jeg har behandlet den foreliggende sag ud fra de nævnte overordnede  

 synspunkter.
 Således som sagen foreligger oplyst, er det uomtvistet, at der har  

 forekommet driftsforstyrrelser på Biblis-værket, at disse har medført  

 offentlig debat i Vesttyskland om kernekraftværkers sikkerhed og at der er  

 fremkommet kritik af den mangelfulde måde, hvorpå den vesttyske offentlighed  

 er blevet informeret om sådanne begivenheder.
 Da kritikken blev rejst i begyndelsen af december 1988 og fik bred omtale  

 i de vesttyske medier, blev dette omtalt i TV-Avisen sådan som begivenhederne  

 tog sig ud for vor korrespondent »på stedet«.
 For en nøgtern ekspert - og set på baggrund af senere oplysninger,  

 »tilbundsgående rapporter« m.v. - må denne gengivelse af de  

 faktiske omstændigheder i dag siges at have været mere dramatiserende end  

 nødvendigt (f.eks. gennem anvendelsen af en formulering i oplægget til et  

 indslag som »tæt på en katastrofe«).
Som begivenhederne forløb, var det naturligt såvidt muligt at gengive  

 såvel synspunkter fra de, der fandt driftsforstyrrelserne af mindre alvorlig  

 karakter - f.eks.
Biblis-værket - som fra dem, der syntes det modsatte.
Dette  

 kom da også til udtryk i dækningen af begivenhederne i TV-Avisens indslag.
 I TV-Aktualitetsafdelingens svar til Dem af 9. februar 1989 anføres  

 afslutningsvis, at:
»....da der siden offentliggørelsen af Biblis-uheldet den 5. december  

 1988 er kommet en række nye oplysninger frem, dels om modstridende holdninger  

 til og vurderinger af, hvad der kunne være sket, dels om de meget omfattende  

 tiltag, myndighederne har gennemført på baggrund af Biblis-uheldet for at  

 minimere risikoen ved fremtidige uheld, har afdelingen bedt Danmarks Radios  

 korrespondent i Vesttyskland producere et indslag til TV-Avisen, hvor der  

 redegøres for både de fremkomne vurderinger og om de siden uheldet  

 gennemførte tiltag.
Det vil snarest blive sendt.
TV-Avisen vil desuden følge udviklingen i Biblis-sagen i fremtiden,  

 herunder resultaterne af de bebudede undersøgelser og resultatet af den af  

 miljøminister Karl Heinz Weimar bebudede politianmeldelse, idet vi vil  

 informere seerne om alle de oplysninger, der kan have interesse for danske  

 seere i nyheds- og aktualitetssammenhæng.« Et sådant opfølgende indslag blev bragt den 2. marts 1989.
 Jeg er som ovenfor nævnt opmærksom på, at de omhandlede indslag i  

 TV-Avisen december 1988/januar 1989 i dag med den foreliggende undersøgelse  

 på nogle punkter kan forekomme noget dramatiserende: Jeg finder imidlertid,  

 at indslaget fra 2. marts 1989 bragte disse forhold på plads med den  

 udførlige omtale af resultaterne af undersøgelsen, som Hessens miljøminister  

 Karl Heinz Weimar havde udbedt sig samt gennem hans egne og andres  

 kommentarer hertil.
 Jeg har med hensyn til dette indslag især noteret mig, at indslaget  

 indeholdt følgende elementer:
Miljøminister Karl Heinz Weimars kommentar til undersøgelsen.
Han  

 interviewes i indslaget og siger blandt andet: »Rapporten kommer til et  

 entydigt resultat.
Med de forhåndenværende muligheder for at styre atomkraft  

 også under de nævnte problematiske omstændigheder var det ikke kommet til en  

 nedsmeltning af reaktoren.
Og det er jo det afgørende punkt.« Fysikeren Lothar Hahn er (fortsat) ikke tilfreds med sikkerheden på  

 Biblis-værket.
Også han interviewes i indslaget.
Nyhedsmagasiet Der Spiegel var et af de medier, der gravede i  

 Biblis-sagen.
Den journalist, der arbejdede med sagen, Winfried Didzoleit  

 interviewedes også i indslaget.
Han siger her:
»Denne strid forekommer mig at være nytteløs.
Hvis man indbygger en  

 dobbelt sikring og den ene bryder sammen, og den anden holder, så siger  

 nogle, at systemet fungerede.
Andre siger, at når en sikring går, kan den  

 anden også gå.
Og så har man katastrofen.
Det var ikke det, der rystede  

 mig.« På et spørgsmål om, hvad der især havde faldet ham i øjnene i forbindelse  

 med sin undersøgelse af sagen, siger Winfried Didzoleit:
»Afgørende er, at en grundlæggende påstand fra atomindustriens side  

 ikke længere kan opretholdes.
Der blev holdt en kongres om sikkerheden i Wien  

 efter Tjernobyl.
Og nu viser det sig, at de tyske medarbejdere, som man  

 påstår er så veluddannede, som en slags cowboys prøver at undgå at lukke  

 reaktoren.
De er helt tydeligt uddannet sådan, at atomindustriens  

 driftshåndbog, som man skal handle efter, ikke betragtes som en helligdom.
I  

 tvivlstilfælde er de snarere bange for at lukke reaktoren, fordi det medfører  

 tab, end at satse på sikkerhed, hvilket officielt er atomindustriens  

 grundsætning, men det skete ikke.« Efter disse interviews behandles i indslaget spørgsmålet om forekomsten af  

 menneskelige fejl i forbindelse med uheldet på Biblis.
 Herom siger Karl Heinz Weimar:
»I Biblis indtraf en mærkelig konstellation.
Et mandskab, der er  

 anerkendt i hele verden som højt kvalificeret har måske overvurderet sig selv  

 og ment, at man har kunnet gøre det og har startet noget, som ikke var  

 tilladt.
Det har vi reageret på.
Og alle vil arbejde på, at den menneskelige  

 faktor ikke bliver til en risiko, men at den kan virke stabiliserende.
Der er  

 nationalt og internationalt behov for en diskussion.« I indslaget følges denne udtalelse op med en udtalelse fra Lothar Hahn,  

 der blandt andet siger:
»Mennesket er ikke fuldkomment.
Mennesker gør fejl.
Trods en masse  

 uddannelse gør mennesker fejl.
Og et anlæg som Biblis tilgiver ikke  

 fejl.« Indslaget afsluttes med såvel Karl Heinz Weimars som Lothar Hahns -  

 indbyrdes modstridende - vurdering af det forsvarlige i at starte reaktoren  

 op igen.
På denne baggrund og efter en samlet vurdering af sagen finder jeg  

 herefter ikke, at TV-Avisen i dag har efterladt den danske offentlighed med  

 et unuanceret billede af begivenhederne på og som følge af forholdene på  

 Biblis og dermed ej heller grundlag for, at Deres krav om rettelser  

 efterkommes.' Uffe Korsbech har ved sagens indbringelse for Radionævnet bemærket, at  

 Generaldirektøren for Danmarks Radio ikke med et ord er kommet ind på hans  

 ovenfor nævnte kommentarer til TV-Aktualitetsafdelingens afgørelse.
 Radionævet, der har gennemarbejdet sagens omfattende akter og set de fem  

 indslag, der den 5., 6. og 21. december 1988 samt den 24. januar 1989 og den  

 2. marts 1989 blev udsendt om hændelsen på det vesttyske A-kraftværk Biblis  

 den 17. december 1987, skal herefter udtale:
TV-Avisen bragte i indslag den 5., 6. og 21. december 1988 samt den 24.  

 januar 1989 oplysninger om en driftshændelse på det vesttyske A-kraftværk  

 Biblis den 17. december 1987. Der blev i disse indslag blandt andet givet  

 følgende oplysninger: De vesttyske myndigheder har indrømmet, at man var tæt  

 på en katastrofe.
Kun takket være en snarrådig medarbejder udviklede det sig  

 ikke til en katastrofe.
Der strømmede vand fra hovedsystemet over i  

 nødkølesystemet, og køleanlægget kunne være brudt sammen på grund af  

 overophedning.
Reaktoren kørte med overophedet kølevand i 15 timer.
Hændelsen  

 blev holdt hemmelig over for de internationale kontrolinstanser.
Direktøren  

 for Biblis har indrømmet, at hændelsen kunne have fået meget alvorlige  

 følger, hvis værket havde kørt på fuldt kraft.
Således som sagen er oplyst for Radionævnet, er ingen af disse oplysninger  

 rigtige.
Udgangspunktet må herefter være, at Radionævnet i medfør af § 18,  

 stk. 1, i loven om radio- og fjernsynsvirksomhed bør pålægge Danmarks Radio  

 at berigtige disse oplysninger.
Radionævnet finder ikke, at der i denne sag  

 foreligger omstændigheder, der kan give grundlag for at fravige dette  

 udgangspunkt.
Radionævnet finder ikke, at de ukorrekte oplysninger alene er  

 af en karakter, som kun bliver fundet vigtige af en snæver kreds af  

 atomkrafteksperter.
Radionævnet finder heller ikke, at indslaget den 2. marts  

 1989, der intet oplyste om, at der herved skete en berigtigelse af de  

 tidligere udsendte urigtige oplysninger, opfylder betingelserne for at kunne  

 anses for en berigtigelse.
Radionævnet finder endelig ikke - under hensyn til  

 den tid, klagesagen har verseret hos Danmarks Radio - at der nu er gået så  

 lang tid, at berigtigelse ikke bør ske.
 Radionævnet pålægger herved Danmarks Radio i den første kl. 19.30 TV-Avis  

 efter denne kendelses modtagelse at bringe følgende berigtigelse:
TV-avisen bragte i indslag den 5., 6. og 21. december 1988 samt den 24.  

 januar 1989 oplysninger om en driftshændelse på det vesttyske A-kraftværk  

 Biblis den 17. december 1987. Der blev i disse indslag blandt andet givet  

 følgende oplysninger: De vesttyske myndigheder har indrømmet, at man var tæt  

 på en katastrofe.
Kun takket være en snarrådig medarbejder udviklede det sig  

 ikke til en katastrofe.
Der strømmede vand fra hovedsystemet over i  

 nødkølesystemet, og køleanlægget kunne være brudt sammen på grund af  

 overophedning.
Reaktoren kørte med overophedet kølevand i 15 timer.
Hændelsen  

 blev holdt hemmelig over for de internationale kontrolinstanser.
Direktøren  

 for Biblis har indrømmet, at hændelsen kunne have fået meget alvorlige  

 følger, hvis værket havde kørt på fuldt kraft.
Ingen af disse oplysninger er  

 rigtige.
