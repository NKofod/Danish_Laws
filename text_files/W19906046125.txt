Meddelt tilladelse efter lovens § 3, stk. 3, til registrering i et  

 privat manuelt medicinsk registrerings-, rådgivnings- og forskningsregister  

 vedrørende en dominant arvelig sygdom, uanset betingelserne i lovens § 3,  

 stk. 2, ikke var opfyldt.
Endvidere meddelt tilladelse efter lovens § 4, stk.  

 1, 2. pkt., til, at der videregives oplysninger fra registeret.
Endelig  

 henstillet videreførelse af registeret i offentligt regi på baggrund af  

 registerets omfattende karakter.
Meddelt tilladelse efter lovens § 3, stk. 3, til registrering i et privat  

 manuelt medicinsk registrerings-, rådgivnings- og forskningsregister  

 vedrørende en dominant arvelig sygdom, uanset betingelserne i lovens § 3,  

 stk. 2, ikke var opfyldt.
Endvidere meddelt tilladelse efter lovens § 4, stk.  

 1, 2. pkt., til, at der videregives oplysninger fra registeret.
 Registertilsynet har behandlet en sag om, hvorvidt et privat manuelt  

 register til brug for rådgivning, forskning og sygdomsregistrering skulle  

 anmeldes til Registertilsynet som et privat forskningsregister, eller om den  

 pågældende registrering skulle bedømmes efter lovens almindelige regler.
 På baggrund af en henvendelse fra Frederiksborg Amt i anledning af, at  

 amtet havde modtaget en anmodning om udtræk fra Frederiksborg  

  Amts Sygehusinformationssystem til brug for opdatering af et register,  

 kaldet  Polyposeregisteret, indhentede Registertilsynet herefter en nærmere  

 redegørelse for Polyposeregisteret og dets førelse samt foranledigede,  

 at Den centrale Videnskabsetiske  Komite blev orienteret om registeret.
 Det fremgik af sagen, at registeret, der blev oprettet i 1971 og føres for  

 private midler af en medicinsk overlæge, er et landsdækkende register over  

 familier med familiær colonpolypose, en dominant arvelig sygdom, som hos alle  

 ubehandlede personer udvikles til kræft i tyktarm eller endetarm senest ved  

 40 års alderen.
 Registerets formål er registrering af danske tilfælde af familiær  

 polypose, koordination af profylaktiske undersøgelser, rådgivning vedrørende  

 arvelighed og disposition samt forskning i sygdommen.
 Det blev oplyst, at oplysningerne i registeret stammer fra anmeldelser af  

 nydiagnosticerede polyposepatienter fra praktiserende læge eller  

 hospitalsafdeling samt indhentning af supplerende oplysninger  

 fra CPR-registeret, Folkeregisteret, hospitalsafdelinger, patologiske  

 institutter, Sundhedsstyrelsen og  Cancerregisteret.
 Det blev endvidere oplyst, at registerets oplysninger ikke benyttes  

 direkte til behandling af de registrerede personer, da denne behandling  

 foregår lokalt på landets kirurgiske afdelinger, og at al henvendelse til de  

 registrerede sker via egen læge eller lægerne på den behandlende afdeling.
Vedrørende registerets anvendelse til forskningsformål blev det oplyst, at  

 der siden 1987 er forsket i arveanlægget for polypose i samarbejde med et  

 arvebiologisk institut, og at der siden 1980, på basis af  

 ikke-personhenførbare oplysninger, er udgået en række videnskabelige artikler  

 fra registeret.
Der forelå desuden planer for flere nye konkrete projekter.
I 1989 rummede registeret oplysninger om ca. 3.550 patienter og ca. 2.000  

 slægtninge, og der registreres ca. 10 nye patienter om året.
Registeret føres  

 udelukkende manuelt, og oplysninger om de enkelte patienter og den samlede  

 familie opbevares i diverse kartoteker.
Det fremgår af slægtstavler, hvilke  

 familiemedlemmer der er truede, og den profylaktiske undersøgelse påbegyndes  

 hos børn ved det 10. år og tilrådes derefter udført hvert 2. år til det 40.  

 år og herefter med 3,5 - 5 års mellemrum til det 60. år.
 Siden registerets oprettelse i 1971 har man på grundlag af profylaktiske  

 rektoskopiske undersøgelser nedbragt antallet af udviklet cancer i tyktarm  

 eller endetarm fra 70% af de potentielle polyposepatienter til 3%.
Endelig blev det oplyst, at polyposepatienterne bliver informeret om  

 registerets eksistens og formål af egen læge eller af den behandlende  

 hospitalslæge.
Imidlertid informeres patienterne ikke om opsporing og  

 kortlægning af fjernere slægtninge i en familie.
Baggrunden herfor er, at det  

 først efter omfattende kortlægning af familien kan afklares, hvilke  

 familiemedlemmer der eventuelt kan have arvet sygdommen, og dermed bør  

 undersøges forebyggende.
Den manglende information begrundes således med  

 hensynet til ikke at vække ængstelse om en potentielt ondartet lidelse på et  

 endnu usikkert grundlag.
På denne baggrund fandt Registertilsynet, at der ikke var tale om et  

 egentligt anmeldelsespligtigt forskningsregister, idet registeret i vidt  

 omfang blev anvendt til opsøgende arbejde med henblik på forebyggende  

 undersøgelser og rådgivning, som er opgaver, der normalt varetages af den  

 offentlige sundhedssektor.
Hertil kom, at det var oplyst, at vedkommende  

 videnskabsetiske komite havde udtalt, at der i det foreliggende tilfælde ikke  

 var tale om et konkret forskningsprojekt.
 Registertilsynet fandt således, at registreringen måtte vurderes i henhold  

 til lovens almindelige bestemmelser.
I henhold til § 3, stk. 2, i lov om private registre m.v. må oplysninger  

 om enkeltpersoners rent private forhold, herunder oplysninger om race,  

 religion og hudfarve, om politiske, seksuelle og strafbare forhold samt  

 oplysninger om helbredsforhold, væsentlige sociale problemer og misbrug af  

 nydelsesmidler og lignende, ikke registreres, medmindre dette følger af anden  

 lovgivning.
Registrering må dog ske, såfremt oplysningen er afgivet af den  

 pågældende selv eller indhentet med hans samtykke, og der foreligger  

 omstændigheder, hvor han må vide, at oplysningen vil blive registreret.
Det  

 er endvidere en betingelse, at det er nødvendigt for virksomheden m.v. at  

 være i besiddelse af den pågældende oplysning for at muliggøre en berettiget  

 varetagelse af virksomhedens eller andres tarv.
På baggrund af det oplyste fandt Registertilsynet, at  

 registreringsbetingelserne i § 3, stk. 2, tidligst kan anses for opfyldt på  

 det tidspunkt, hvor de enkelte personer orienteres af egen læge eller den  

 behandlende hospitalslæge om registerets eksistens og formål, idet personerne  

 herved bliver vidende om registreringen.
Registertilsynet var endvidere af  

 den opfattelse, at nødvendighedskriteriet i lovens § 3, stk. 2, er opfyldt,  

 idet registrering af oplysningerne er nødvendige for varetagelsen af  

 registeret.
 Derimod var det Registertilsynets opfattelse, at indhentelse af  

 oplysninger om de enkelte personers helbredsforhold i oplysnings- og  

 kortlægningsfasen ikke opfylder registreringsbetingelserne i lovens § 3, stk.  

 2, idet dette sker uden de pågældendes samtykke eller vilje.
 I henhold til lovens § 3, stk. 3, kan Registertilsynet imidlertid tillade,  

 at oplysninger registreres, uanset at betingelserne i stk. 2 ikke er opfyldt,  

 når det er nødvendigt at være i besiddelse af de pågældende oplysninger for  

 at kunne varetage sådanne private eller offentlige interesser, herunder  

 hensynet til den registrerede person selv, der klart overstiger hensynet til  

 de interesser, der taler imod registrering.
 Registertilsynet fandt, at det var af væsentlig betydning, at man ikke  

 hindrer den fortsatte videreførelse af registeret, idet registerets formål i  

 første række er forebyggelse af en livstruende sygdom.
 Registertilsynet fandt på denne baggrund i henhold til § 3, stk. 3, at  

 kunne tillade at den registeransvarlige registrerer oplysninger om de  

 pågældende personer til det formål, der fremgår af sagen, uden at der  

 foreligger samtykke fra de pågældende.
 Registertilsynet lagde især vægt på, at man hermed undgik at skabe unødig  

 ængstelse om en potentielt ondartet lidelse, ved at man undlader at indhente  

 samtykke fra de registrerede, før der foreligger en større sikkerhed med  

 hensyn til, om den pågældende har arvet sygdommen.
Vedrørende videregivelse af oplysninger om enkeltpersoners rent private  

 forhold, herunder oplysninger om bl.a. helbredsforhold, følger det af lovens  

 § 4, stk. 1, 1. pkt., at sådanne oplysninger ikke må videregives uden  

 samtykke fra den registrerede, medmindre dette følger af anden lovgivning.  

 Registertilsynet kan dog tillade i henhold til § 4, stk. 1, 2. pkt., at  

 videregivelse finder sted, uden at de almindelige videregivelsesbestemmelser  

 er opfyldt, når det sker til varetagelse af offentlige eller private  

 interesser, herunder hensynet til den pågældende selv, der klart overstiger  

 hensynet til de interesser, der begrunder hemmeligholdelse.
Registertilsynet  

 meddelte således, under hensyntagen til de ovenfor nævnte grunde, tilladelse  

 til, at oplysningerne fra registeret kan videregives uden samtykke til læger  

 og andre lægelige institutioner med henblik på forebyggelse af patienternes  

 sygdom.
 Registertilsynet bemærkede i øvrigt, at der i henhold til § 4, stk. 3,  

 fortsat er hjemmel til at videregive oplysninger om helbredsforhold fra  

 registeret til brug alene i videnskabeligt og statistisk øjemed.
 Registertilsynet fandt afslutningsvis, under hensyntagen til registerets  

 formål, anvendelse samt meget omfattende indsamling, registrering og  

 videregivelse af oplysninger, at registeret mest hensigtsmæssigt burde  

 videreføres i offentligt regi og opfordrede derfor den registeransvarlige  

 overlæge til at undersøge mulighederne for at overdrage registeret til det  

 offentlige.
 (* 1) Registertilsynets årsberetning 1990 side 90.
