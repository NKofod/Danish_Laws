Fremsat den 10. november 2021 af Charlotte Broman Mølbæk (SF) og Jacob Mark (SF) Forslag til folketingsbeslutning om borgmestres og regionsformænds ekstraindtægter fra bestyrelsesarbejde og mellemkommunale hverv Folketinget opfordrer regeringen til inden den 1. november 2022 at fremsætte lovforslag om, at de honorarer og vederlag som borgmestre, rådmænd og regionsformænd modtager ud over borgmester- og formandsvederlaget fra hverv og bestyrelsesposter i mellemkommunale selskaber og forsynings-, affalds- og § 60-selskaber, tilfalder den kommune eller de kommuner og den region, som de pågældende repræsenterer.
Bemærkninger til forslaget Beslutningsforslaget er en stort set uændret genfremsættelse af senest beslutningsforslag nr.
B 11, folketingsåret 2005-06. Der henvises til Folketingstidende 2005-06, forhandlingerne side 1413 og tillæg A side 851 og 852.
Som borgmester, rådmand eller regionsformand i en kommune eller en region repræsenterer den pågældende kommunen eller regionen i en række bestyrelser og mellemkommunale selskaber.
Forslagsstillerne mener ikke, dette bør udløse store ekstra honorarer, når den pågældende i forvejen modtager et pænt vederlag som borgmester, rådmand eller regionsformand, der i øvrigt er blevet kraftigt opreguleret så sent som i 2016. Derfor foreslås det, at honorarerne fra ekstraindtægterne fra bestyrelser og mellemkommunale selskaber tilfalder kommunen/regionen, som den pågældende repræsenterer.
Det skal understreges, at beslutningsforslaget udelukkende tager sigte på de hverv, som en person indtager i medfør af borgmester- eller rådmandsposten i hjemkommunen eller regionen.
Honorarer, som en person modtager for poster i KKR, KL og Danske Regioner, vil ikke kunne udsættes for konfiskation, da der er tale om private interesseorganisationer.
Tilsvarende vil selvsagt gælde for andre bestyrelsesposter, som intet har med kommunen at gøre.
Eventuelle tvivlsspørgsmål vedrørende honorartildelingen, og hvilken repræsentation der er tale om, afgøres af de kommunale tilsynsmyndigheder.
Skriftlig fremsættelse Charlotte Broman Mølbæk (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om borgmestres og regionsformænds ekstraindtægter fra bestyrelsesarbejde og mellemkommunale hverv.
(Beslutningsforslag nr.
B 38) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
