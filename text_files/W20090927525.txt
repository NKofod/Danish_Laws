Pressenævnets kendelse i sag nr. 2009-6-0813 [K] har ved pressechef [A] klaget til Pressenævnet over en artikel i Fyns Amts Avis den 6. marts 2009, idet han mener, at god presseskik er tilsidesat.
1 Sagsfremstilling Fyns Amts Avis bragte den 6. marts 2009 en artikel under overskriften [K] presser chauffører og underoverskriften Buschauffører klager til fagforening over, at de ikke kan overholde køre- og hviletidsregler på flere regionale ruter.
Af artiklen fremgik følgende:
 FYN: Flere af de fynske regionalbusser kører rundt med buler og ridser i lakken, og denne miserable tilstand er dårlig reklame og får ikke flere fynboer til at tage bussen.
 Det fastslår brancheformand John Noach, 3F Transport i Odense.
 - Nogle busser er ikke i orden, de er ikke et kønt syn, og det er ikke optimalt, konstaterer han.
 Chaufførernes arbejdsgiver, busselskabet [K], afviser, at der er noget galt med busserne:
 - Hvis en fejl opstår mellem eftersyn, og chaufføren melder fejlen ind, som han skal, tages bussen ud af drift, indtil fejlen er udbedret, og bussen igen opfylder gældende regler, forklarer kommunikationskonsulent Morten Starup.
Møder med fagforening Bussernes manglende vedligeholdelse var blot et af flere temaer på en række møder, som fagforeningen 3F på Fyn i denne uge har holdt med chaufførerne for at gøre status efter sidste års strejke, hvor chaufførerne trak i nødbremsen, fordi en ny køreplan gjorde deres arbejde umuligt.
 Den overenskomststridige arbejdsnedlæggelse fik busselskabet [K] og Dansk Arbejdsgiverforening til at slæbe chaufførerne i Arbejdsretten med krav om, at de skulle idømmes en bod på fem millioner kroner.
 - Arbejdsretten er ikke færdig med at behandle sagen, og i næste uge er der endnu et forberedende retsmøde, oplyser faglig sekretær Steen Jespersen, 3F Sydfyn.
Seks timer uden pause På orienteringsmøderne, der blev holdt i henholdsvis Svendborg og Odense, gav buschaufførerne udtryk for, at der fortsat er problemer, selv om en ny, forbedret køreplan trådte i kraft i januar.
 Chaufførerne er for så vidt tilfredse med trafikselskabet FynBus overordnede planlægning af den regionale bustrafik, men de giver samtidig udtryk for, at deres arbejdsgiver, busselskabet [K], presser citronen så meget, at de på nogle busruter ikke kan overholde køre- og hviletidsreglerne.
 - Chaufførerne er ikke tilfredse med, at de på nogle vagter skal arbejde seks timer uden at holde pauser, forklarer Steen Jespersen.
 - Buschaufførerne har også klaget over, at [K] har indført fire dages arbejdsuger på 37 timer.
- Det vil sige, at chaufførerne får længere ture.
Vi skal have en lokalaftale med [K], ellers må vi have fjernet de fire dages arbejdsuger, siger Steen Jespersen.
Snydt for uddannelse Endelig er chaufførerne sure over, at de ikke får efteruddannelse, som ville opkvalificere og give dem en lønforhøjelse på fire kroner mere i timen.
 - Det står i overenskomsten, men det er bare ikke sket, erkender Steen Jespersen og tilføjer, at chaufførerne også skyder på fagforeningen.
- Chaufførerne spørger, hvorfor vi har indgået sådan en overenskomst, når den alligevel ikke bliver overholdt, siger Steen Jespersen, der for så vidt godt kan forstå chaufførernes undren. 2 Parternes synspunkter 2.1 [K] synspunkter Pressechef [A] har anført, at artiklen hovedsagligt udtaler kritik af [K], fordi busserne ikke er i orden. [K] har i overensstemmelse med god presseskik fået forelagt denne del af kritikken og svaret på denne kritik. [K] er imidlertid ikke blevet forelagt buschaufførernes kritik af, at nogle busruters planlægning umuliggør overholdelse af køre- og hviletidsreglerne, en 4-dages arbejdsuge på 37 timer samt chaufførernes manglende efteruddannelse i henhold til overenskomsten.
2.2 Fyns Amts Avis synspunkter Fyns Amts Avis har anført, at [K] ikke har gjort gældende, at der er fremsat forkerte påstande.
De indklagede udsagn er holdninger og vurderinger fremsat af de omtalte chauffører og deres fagforening på orienteringsmødet.
Sådanne holdninger skal ikke forelægges.
Dertil kommer, at der ikke er tale om oplysninger, der kan være skadelige.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Axel Kierkegaard, Hans Peter Blicher, Kaare R.
Skou og Marianne Druedahl.
 Efter det oplyste lægges til grund, at køreplaner angiver ruter og afgangs- og ankomsttider og udarbejdes af FynBus, og at arbejdskøreplanerne beskriver chaufførernes vagtplaner mv. og udarbejdes af [K].
 Det følger af de vejledende regler for god presseskik, at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, jf. punkt A.3.
Pressenævnet finder, at de påklagede udsagn er buschaufførernes holdninger fremført på et orienteringsmøde mellem chaufførerne og fagforeningen 3F.
Disse udsagn er et referat fra mødet, og nævnet udtaler på denne baggrund ikke kritik af Fyns Amts Avis for ikke at forelægge holdningerne for [K].
