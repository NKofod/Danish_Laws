Betænkning afgivet af Klima-, Energi- og Forsyningsudvalget den 20. februar 2020 Betænkning over Forslag til folketingsbeslutning om en dansk klimalov nu (borgerforslag) [af Peter Skaarup (DF), Sofie Carsten Nielsen (RV), Karsten Hønge (SF), Pernille Skipper (EL), Mai Mercado (KF), Rasmus Nordqvist (ALT), Pernille Vermund (NB), Ole Birk Olesen (LA) og Aaja Chemnitz Larsen (IA)]:
1. Indstillinger Et flertal i udvalget (S, V, DF, RV, SF, EL, KF og ALT) indstiller beslutningsforslaget til vedtagelse uændret.
 Et mindretal i udvalget (NB og LA) indstiller beslutningsforslaget til forkastelse.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti og Alternativet Socialdemokratiets, Venstres, Dansk Folkepartis, Radikale Venstres, Socialistisk Folkepartis, Enhedslistens, Det Konservative Folkepartis og Alternativets medlemmer af udvalget takker for det store arbejde, der er lagt i udarbejdelsen af borgerforslaget.
Borgerforslaget har været en betydningsfuld trædesten i det politiske arbejde frem mod aftalen om en klimalov, som er indgået mellem regeringen (S), V, DF, RV, SF, EL, KF og ALT.
Aftalen om en klimalov fastsætter de overordnede målsætninger og principper for Danmarks klimapolitik.
I aftalen er fastlagt, at Danmark skal tage et nationalt og internationalt lederskab for den grønne omstilling.
Danmark skal arbejde aktivt for Parisaftalens mål om at holde den globale temperaturstigning nede på 1,5 grader.
Danmark skal have en klimalov med et mål om 70 pct. reduktion af drivhusgasudledningerne i 2030 i forhold til 1990 og et langsigtet mål om klimaneutralitet i senest 2050 og med 1,5-gradersmålsætningen for øje.
Et udkast til forslag om en klimalov er allerede sendt i høring, og forslaget forventes fremsat i Folketinget i sidste halvdel af februar 2020.
S, V, DF, RV, SF, EL, KF og ALT finder, at der med aftalen om klimaloven og den kommende lovbehandling vil ske en opfyldelse af en række af de vigtigste elementer i borgerforslaget  dog uden at imødekomme samtlige detaljer i borgerforslaget.
Partierne takker således forslagsstillerne for at sætte fokus på Danmark som international drivkraft, og partierne ser frem til det fortsatte samarbejde med borgerne og organisationerne bag forslaget om den grønne omstilling.
 Socialdemokratiets og Dansk Folkepartis medlemmer af udvalget ønsker at understrege, at Socialdemokratiets og Dansk Folkepartis støtte til borgerforslaget alene indebærer implementeringen af aftale om klimalov af 6. december 2019 og ikke implementeringen af selve borgerforslaget.
Liberal Alliance Liberal Alliances medlem af udvalget bemærker, at som alle andre partier ønsker Liberal Alliance, at vi skal igennem en omstilling til et CO2-neutralt samfund, men når der skal træffes så store samfundsændrende beslutninger, kan det ikke ske i blinde.
Som beslutningstagere skal vi gøre os klart, hvad omkostningerne bliver ved en så grundlæggende forandring af samfundet.
Vi skal sikre os, at vi ikke bliver fattigere som samfund, og at omstillingen ikke sker på bekostning af den velstand, vi har brugt generationer på at opbygge.
Det kan vi kun, hvis vi tager tingene i den rigtige rækkefølge.
Vi kan ikke vedtage en så ambitiøs målsætning uden at kende virkemidlerne.
Lige nu aner vi reelt ikke, hvordan vi skal opnå målsætningen, hvad det vil koste i kroner og øre, hvad det vil koste i vækst, eller hvor mange danskere der vil miste deres arbejde.
Hvis den grønne omstilling ikke skal betyde, at vi som samfund bevæger os tilbage, bliver det nødt til at ske, ved at vi grundlæggende omlægger den måde, vi bruger afgifter den dag i dag.
Vi skal investere massivt i forskning i nye teknologier, som kan hjælpe os på vej, og det skal ikke mindst ske gennem et stærkt internationalt samarbejde, og ikke gennem dansk enegang.
Først når der er politisk enighed om disse grundlæggende virkemidler, giver det mening at vedtage bindende målsætninger.
3. Udvalgsarbejdet Beslutningsforslaget blev fremsat den 3. oktober 2019 og var til 1. behandling den 3. december 2019. Beslutningsforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 4 møder.
Bilag Under udvalgsarbejdet er der omdelt 2 bilag på beslutningsforslaget.
Anders Kronborg (S) Anne Paulin (S) Bjarne Laustsen (S) Tanja Larsson (S) Henrik Møller (S) Jesper Petersen (S) Dorthe Hindborg (S) Orla Hav (S) Ida Auken (RV) fmd.
Zenia Stampe (RV) Rasmus Helveg Petersen (RV) Signe Munk (SF) Carl Valentin (SF) Søren Egge Rasmussen (EL) Mai Villadsen (EL) Rasmus Nordqvist (ALT) Gitte Willumsen (V) Christoffer Aagaard Melson (V) Lars Christian Lilleholt (V) Marie Bjerre (V) Tommy Ahlers (V) Carsten Kissmeyer (V) nfmd.
Morten Messerschmidt (DF) Jens Henrik Thulesen Dahl (DF) Mette Abildgaard (KF) Orla Østerby (KF) Katarina Ammitzbøll (KF) Peter Seier Christensen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
