Cirkulære nr. 1995-11 af 3. juli  

 1995 Reference : Momslovens § 34, m.v. 1993 D.2.5 I tilknytning til styrelsens cirkulære nr. 1995-11 af 3. juli 1995  

 (TfS 1995.493), kan styrelsen tilføje følgende:
 Cirkulærets indhold.
 Ifølge cirkulæret kan virksomheder, der leverer  

 transportydelser efter momslovens § 34, stk. 1, nr. 12, ikke længere  

 blive delregistreret efter ordningen for virksomheder med momsfri  

 eksportomsætning (eksportmomsordningen).
 Efter eksportmomsordning bliver virksomheden efter lovens § 47, stk. 3,  

 delt op i en kvartalsafregnet hovedenhed og en månedsafregnet delenhed  

 (delregistrering). Leverancer mellem disse to enheder bliver herefter  

 momsberigtiget her i landet.
Transportydelser, der er afgiftsfritaget efter § 34, stk. 1, nr. 12, kan  

 ikke momsberigtiges, idet fritagelsen vedrører selve transportens  

 karakter.
Det er derfor heller ikke muligt at gennemføre en  

 delregistrering, der muliggør, at transportydelser kan medtages i den  

 afgiftspligtige omsætning.
 Cirkulærets baggrund.
 Cirkulærets baggrund skal findes i styrelsens afgørelse nr.  

 1325/91, som i punkt 5B tillod transport virksomheder at medregne  

 transportydelser i den afgiftspligtige omsætning i  

 delregistreringen.
 Da afgørelsen findes i afgørelsesbindet til Momsvejledning  

 1993, og transportvirksomheder på grund af denne  

 offentliggørelse anvender eksportmomsordningen for transportydelser  

 efter § 34, stk. 1, nr. 12, har styrelsen ændret den tidligere praksis  

 ved udstedelse af cirkulære 1995-11.
 Cirkulærets konsekvenser.
Den økonomiske fordel, de berørte virksomheder har haft ved,  

 at hovedenhedens salgsmoms afregnes kvartalsvis, mens delenhedens købsmoms udbetales  

 månedsvis, vil ophøre med virkning fra 1. juli 1995. Endvidere  

 skal den forskudsvise udbetalte moms for transportydelser reguleres ved den  

 ordinære (12 måneders) regulering, der finder sted efter 1. juli  

 1995.
 Grundlaget for den forskudsvise udbetaling af moms ved den  

 førstkommende ordinære regulering er herefter ikke den faktiske  

 momsbelagte omsætning i den foregående 12 måneders periode,  

 men kun den der efter lovens bestemmelser burde have været belagt med  

 moms.
Udstedelsen af cirkulæret har medført en række  

 henvendelser fra de berørte brancheorganisationer, der har fundet, at  

 ordningens bortfald burde have været meddelt organisationerne  

 før udstedelse af cirkulæret.
Endvidere ønsker  

 organisationerne, at der fastsættes en overgangsordning, således  

 at der bliver mulighed for, at virksomhederne kan indrette sig efter de  

 ændrede regler.
Styrelsen har svaret organisationerne, at et udkast til cirkulæret 2  

 gange inden udstedelsen har været drøftet i Skatte- og Momsudvalget, som er nedsat af Det Centrale  

 Virksomhedsudvalg.
Endvidere er organisationerne blevet orienteret om, at styrelsen ikke kan  

 fastsætte en overgangsordning, idet der ikke er nogen lovhjemmel til at  

 udskyde ophørstidspunktet.
Styrelsen har alene fundet  

 hjemmelsmæssig baggrund for, at fastsætte en maksimal  

 eet-årig overgangsperiode for de virksomheder, der har benyttet  

 mulighederne for forskudsvis udbetaling af overskydende moms.
 Leverancer af aviser og visse skibe, § 34, stk. 1, nr. 8 og 14.
 En region har i forbindelse med cirkulæret rettet henvendelse til  

 styrelsen vedrørende levering af aviser og skibe.
I Momsvejledningen 1993 side 95 er det nævnt, at bladhuse og  

 skibsværfter kan benytte sig af eksportmomsordningen.
Virksomheder, der  

 sælger aviser i detailledet, er dog ikke omfattet.
 Det har dog vist sig, at bladhuse og skibsværfter i den  

 pågældende regions distrikt har momsberigtiget leverancer af  

 aviser og visse skibe trods bestemmelserne i § 34, stk. 1, nr. 8 og 14.
 Dette er efter styrelsens opfattelse i strid med momsloven, idet disse  

 leverancer er afgiftsfritaget når avisen eller skibet foreligger i sin  

 helhed, også ved evt. viderefakturering her i landet i forbindelse med  

 delregistrering af de pågældende bladhuse og  

 skibsværfter.
 Månedsafregning og EU-transporter, § 19, stk. 2.
 I tilknytning til transportvirksomheders muligheder for at blive  

 månedsafregnede for EU-transporter efter den nugældende momslovs  

 § 57, stk. 3, blev der fra styrelsens side rettet henvendelse til  

 Departementet om formuleringen af § 57, stk. 3, for at få en afklaring  

 på bestemmelsen rækkevidde.
Efter bestemmelsens formulering kan der kun tillades  

 månedsregistrering, når der regelmæssigt opstår  

 negativ moms efter bestemmelserne i lovens § 34. Dvs., at negativ moms, som  

 opstår i forbindelse med levering af ydelser efter lovens §§ 15-21  

 efter lovens ordlyd, ikke kan komme ind under ordningen med  

 månedsregistrering.
Disse bestemmelser i momsloven omfatter bl.a. alle  

 transportydelser, som foregår indenfor EU, altså alle  

 transportydelser bortset fra den type, som er omfattet af cirkulæret af  

 3. juli 1995.
 Departementet skrev i sit svarbrev, at det er »bestemt, at § 57, stk. 3, skal fortolkes således, at  

 adgangen til månedsregistrering gælder alle virksomheder, der  

 regelmæssigt har negativ moms, enten fordi en væsentlig del af  

 leverancen er egentlig momsfritaget eller fordi leverancen i øvrigt  

 ikke skal pålægges dansk moms.
 Departementet har herved lagt til grund, at det er åbenbart, at der  

 ikke med den nye bestemmelse er tilsigtet nogen ændring i den hidtidige  

 retstilstand på området.
 Det er således klart tale om en uhensigtsmæssig lovtekst, der  

 derfor også vil blive præciseret ved lejlighed.
Baggrunden for reglen om forkortet afregning er hensynet til de  

 virksomheder, der regelmæssigt skal have udbetalt negativ moms.
Om  

 dette skyldes, at virksomhedens leverancer er omfattet af en egentlig  

 fritagelse eller lovens regler om beskatningsstedet er irrelevant.
Det ville  

 derfor også være helt vilkårligt at sondre mellem de  

 forskellige tilfælde af regelmæssig negativ moms og efter  

 Departementets opfattelse » kræve« en sikker lovhjemmel.
En fortolkning af bestemmelsen alene efter dennes ordlyd ville være  

 i klar strid med lovgivers intentioner.
Der ville således være  

 tale om en væsentlig ændring i forhold til den hidtidige  

 retstilstand, hvorfor der udtrykkeligt skulle have været taget  

 højde herfor i lovbemærkningerne.
 Departementet ser derimod ingen reelle hjemmelsmæssige problemer i  

 at fortolke bestemmelsen i overensstemmelse med lovens klare intentioner«.
