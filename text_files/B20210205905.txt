Bekendtgørelse om ændring af bekendtgørelse om skolepraktikydelse og skoleydelse til elever i fgu-baseret erhvervsuddannelse § 1 I bekendtgørelse nr. 860 af 26. august 2019 om skolepraktikydelse og skoleydelse til elever i fgu-baseret erhvervsuddannelse foretages følgende ændringer:
 1. Overalt i bekendtgørelsen ændres »Undervisningsministeriet« til: »Børne- og Undervisningsministeriet«.
 2. § 4 affattes således:
 »§ 4. Størrelsen af de i §§ 1 og 2 nævnte ydelser fastsættes på de årlige finanslove.
 Stk. 2. Skolepraktikydelse udbetales med fem forskellige satser til følgende grupper:
 1) Elever under 18 år.
 2) Elever, der er fyldt 18 år og er på 1. år af erhvervsuddannelsens hovedforløb.
 3) Elever, der er fyldt 18 år og er på 2. år af erhvervsuddannelsens hovedforløb.
 4) Elever, der er fyldt 18 år og er på 3. år af erhvervsuddannelsens hovedforløb.
 5) Elever, der er fyldt 18 år og er på 4. år og derover af erhvervsuddannelsens hovedforløb.
 Stk. 3. Skoleydelse til elever i fgu-baseret erhvervsuddannelse udbetales med tre forskellige satser til følgende grupper:
 1) Elever under 18 år.
 2) Elever, der er fyldt 18 år og er hjemmeboende.
 3) Elever, der er fyldt 18 år og er udeboende.
Stk. 4. En elev over 18 år anses for hjemmeboende i henhold til stk. 3, nr. 2, når eleven enten bor hos den ene eller begge af sine forældre, eller eleven i folkeregistret står tilmeldt den ene eller begge forældres adresse.
En elev anses for udeboende i henhold til stk. 3, nr. 3, når eleven ikke bor hos den ene eller begge af sine forældre, og eleven ikke i folkeregistret står tilmeldt den ene eller begge forældres adresse.
Bor eleven på kostafdeling eller lignende, anses eleven for udeboende i henhold til stk. 3, nr. 3, også selv om eleven har folkeregisteradresse hos den ene eller begge af sine forældre.« § 2 Bekendtgørelsen træder i kraft den 1. januar 2022.
