Betænkning afgivet af Udvalget for Forretningsordenen  

 den 5. maj 1999 Betænkning og indstilling vedrørende ændring af forretningsordenen for  

 Folketinget (Spørgsmål vedrørende  

 ministeransvar) Betænkningen om undersøgelsesorganer  

 (1315/1996) fra Nordskov-udvalget indeholder i kapitel 4 en udførlig  

 behandling af spørgsmålet om folketingsudvalgs funktion som  

 »undersøgelsesorgan«.
 Nordskov-udvalget har selv resumeret sine vurderinger af  

 dette spørgsmål således:
bortset fra mindre undersøgelser vil et parlamentarisk  

 organ/folketingsudvalg ikke være egnet til at undersøge et  

 faktisk begivenhedsforløb for at belyse spørgsmålet om,  

 hvorvidt der må antages at være grundlag for politisk eller  

 retligt ministeransvar; et parlamentarisk organs opgave, der består i - på  

 grundlag af de oplysninger om et faktisk begivenhedsforløb, som typisk  

 er tilvejebragt gennem en undersøgelseskommission - at overveje,  

 hvorvidt vedkommende minister bør drages politisk til ansvar eller  

 søges gjort retligt ansvarlig, bør formentlig have en fast  

 placering i Folketingets Udvalg for Forretningsordenen; Folketingets Udvalg for Forretningsordenen bør eventuelt  

 nedsætte et fast underudvalg på f.eks. 5-7 personer blandt sine  

 medlemmer, der kan udarbejde udkast til den betænkning/beretning  

 vedrørende ministres forhold, som Udvalget for Forretningsordenen  

 afgiver til Folketinget; folketingsudvalget bør ikke behandle spørgsmål  

 om, hvorvidt der er faktisk eller retligt grundlag for at søge  

 bestemte embedsmænd draget retligt til ansvar; de berørte ministre bør have de rettigheder, som  

 må anses for påkrævede ud fra retssikkerhedsmæssige  

 hensyn; ministeren bør gøres bekendt med de kritikpunkter, som  

 folketingsudvalget overvejer at fremdrage i sin redegørelse; ministeren bør have lejlighed til at udtale sig over for  

 folketingsudvalget, inden udvalget drager sine endelige konklusioner; ministeren bør have ret til en bisidder; hvis folketingsudvalget undtagelsesvis forestår en mindre  

 faktuel undersøgelse, som berørt ovenfor, bør ministeren  

 og den pågældendes bisidder gøres bekendt med det  

 materiale, der indgår i undersøgelsen, og have ret til at  

 overvære udvalgets møder med andre personer; bisidderen  

 bør endvidere have adgang til at stille spørgsmål til de  

 personer, som afgiver forklaring i udvalget, og til at anmode udvalget om at  

 foranstalte yderligere bevisførelse inden for de rammer, der  

  gælder for udvalgets sagsoplysning; der bør afgives en beretning eller betænkning  

 vedrørende folketingsudvalgets arbejde; beretningen/betænkningen  

 bør offentliggøres.
 Disse synspunkter har været grundlag for mere  

 indgående overvejelser i Folketingets Udvalg for Forretningsordenen,  

 der i princippet kan tilslutte sig disse.
I udvalgets beretning af 25. juni 1997 over forslag til  

 lov om undersøgelseskommissioner er navnlig behandlet de  

 spørgsmål - uden for lovforslagets ramme - der vedrører  

 Folketingets opfølgning på de beretninger, der måtte komme  

 fra fremtidige undersøgelseskommissioner.
Herom anførte  

 udvalget i den nævnte beretning s. 2-3:
» Det er imidlertid vigtigt, at der også i Folketinget  

 etableres en fast procedure, som sikrer, at beretninger fra  

 undersøgelseskommissioner kan få en korrekt og grundig  

 behandling med det sigte at vurdere et eventuelt ministeransvar.
Eventuelt  

 embedsmandsansvar vil som hidtil alene være et anliggende for  

 regeringens bedømmelse.
Udvalget for Forretningsordenen har flere gange i de  

 senere år drøftet forslag om, at der i Folketinget  

 nedsættes et permanent udvalg til behandling af og opfølgning  

 på undersøgelseskommissioners beretninger.
Der har hidtil  

 været fulgt en uensartet procedure i Folketinget.
Der er således ikke i Folketinget sket en  

 systematisk opfølgning på undersøgelsesorganers  

 beretninger i form af forespørgsel, redegørelse eller  

 udvalgsberetning.
Beretninger fra kommissionsdomstolen vedrørende den  

 såkaldte Aaberg-sag (1989-90), kommissionsdomstolen vedrørende  

 landbrugsfondene (1990-91) og kommissionsdomstolen vedrørende  

 køb dansk-klausulen (1990-91) gav alene anledning til  

 udvalgsspørgsmål   ofte fra flere udvalg i samme sag.
Det samme  

 var tilfældet efter dommerundersøgelsen vedrørende  

 Kryolitselskabet Øresund A/S (1987) og dommerundersøgelsen  

 vedrørende donorblod (1987-88).
Udvalget for Forretningsordenen finder, at det er af  

 afgørende betydning, at der i Folketinget sikres en ensartet og  

 grundig behandling af alle beretninger fra undersøgelseskommissioner  

 vedrørende ministres forhold.
Dette hænger også sammen med  

 lovforslagets § 4, hvorefter undersøgelseskommissioner aldrig kan  

 tillægges dømmende myndighed eller få til opgave at  

 foretage retlige vurderinger vedrørende en ministers  

 embedsførelse.
Kommissionens opgave er således at tilvejebringe  

 og fremlægge materiale, som skal danne grundlag for andre myndigheders  

  afgørelse af, om sagen bør fremmes til  

 ansvarsafgørelse, det vil for Folketingets vedkommende sige  

 afgørelse om politisk ansvar eller rigsretstiltale mod en minister.  

 Også dette stiller store krav til Folketingets behandling af sagerne.  

 Disse vil jævnligt være så politisk og juridisk  

 komplicerede, at de tilsiger en grundig og nuanceret parlamentarisk  

 vurdering, som derfor ikke bør give anledning til forhastede  

 reaktioner.
Udvalget for Forretningsordenen har drøftet,  

 hvordan den parlamentariske opfølgning bør finde sted.
Udvalget  

 finder, at der under Udvalget for Forretningsordenen bør etableres et  

 permanent udvalg - underudvalget vedrørende  

 undersøgelseskommissioner - som skal have til opgave - på  

 grundlag af beretninger fra undersøgelsesorganer nedsat i  

 medfør af denne lov - at foretage den parlamentariske  

 opfølgning vedrørende ministres og tidligere ministres  

 eventuelle politiske eller retlige ansvar.
Underudvalget skal bestå af  

 et medlem fra hvert parti.
Udgangspunktet må selvsagt tages i beretningen fra  

 undersøgelseskommissionen.
Der henvises endvidere til  

 bemærkningerne til lovforslagets § 32, stk. 1, hvoraf det  

 fremgår, at det forudsættes, at en kopi af kommissionens protokol  

 og eventuel retsbog optages som bilag til undersøgelseskommissionens  

 beretning.
Det forudsættes endvidere, at eventuelle udtalelser efter  

 lovforslagets § 23, stk. 4, optrykkes som bilag til beretningen.
Det  

 nævnte materiale vil sædvanligvis udgøre  

 tilstrækkeligt grundlag for underudvalgets behandling af sagen.  

 Underudvalget vedrørende undersøgelseskommissioner bør  

 dog ikke være forhindret i, såfremt der er behov derfor, at  

 indhente eventuelle yderligere bilag fra undersøgelseskommissionen og  

 stille opklarende spørgsmål til ministre.
Sådanne  

 spørgsmål kan ikke stilles til embedsmænd, og  

 underudvalget kan ikke afhøre embedsmænd.
Udvalget for Forretningsordenen har overvejet, hvilke  

 retssikkerhedsgarantier der bør gives en minister/tidligere minister,  

 hvis forhold er genstand for undersøgelse i et parlamentarisk organ  

 på baggrund af en undersøgelseskommissions beretning.
Udvalget  

 skal i den forbindelse henvise til Nordskov-udvalgets betænkning s.  

 183. Underudvalget vedrørende undersøgelseskommissioner  

 bør så hurtigt som muligt i forbindelse med behandlingen af  

 sagen give den berørte minister/tidligere minister lejlighed til at  

 udtale sig over for underudvalget.
Herudover bør ministeren/den  

 tidligere minister få udleveret underudvalgets udkast til  

 redegørelse, når dette foreligger, og gives lejlighed til at  

 fremkomme med en skriftlig udtalelse, og ministeren/den tidligere minister  

 bør have mulighed for under et møde med underudvalget at uddybe  

 de synspunkter, der fremgår af den skriftlige udtalelse.
Den minister/tidligere minister, hvis forhold er genstand  

 for undersøgelse, har ret til en bisidder, der kan varetage den  

 pågældendes interesser; bisidderen vil kunne deltage i  

 ministerens/den tidligere ministers eventuelle møde med underudvalget.  

 Det samme gælder bisiddere for eventuelle andre involverede  

 nuværende og tidligere ministre.
Der bør tages referat af  

 møderne med ministeren/den tidligere minister, og referaterne  

 bør tilstilles underudvalget samt ministeren/den tidligere  

 minister.
I forhold til tidligere kommissionsdomstole,  

 undersøgelsesretter og dommerundersøgelser har der ikke for  

 ministre eller tidligere ministre været adgang til direkte at  

 kommentere resultatet af en undersøgelse eller den politiske vurdering  

 af ministeransvaret, som Folketinget måtte være nået frem  

 til.
Ved at give ministrene/de tidligere ministre mulighed for allerede fra  

 indledningen af folketingsudvalgsarbejdet at kommentere  

 undersøgelseskommissionens betænkning samt yderligere at  

 fremkomme med kommentarer til det udkast til udtalelse fra underudvalget, der  

 måtte foreligge, sikres ministrene/de tidligere ministre den rimelige  

 adgang til at fremkomme med deres vurdering.
Underudvalget skal skriftligt  

 tilbyde ministrene/de tidligere ministre denne mulighed, men underudvalget  

 kan ikke afkræve disse en kommentar i udvalget, hvis de ikke  

 ønsker det.
Underudvalget skal som sin helt faste opgave have at  

 forberede udkast til indstilling fra Udvalget for Forretningsordenen til  

 Folketinget vedrørende undersøgelseskommissioners beretninger.  

 Der bør gives observatører, der deltager i underudvalgets  

 arbejde, mulighed for at udtale sig i forbindelse med forelæggelsen for  

 Udvalget for Forretningsordenen, således at alle partigruppers  

 synspunkter er tilkendegivet i underudvalgets udtalelse.
Det samme skal  

 være tilfældet med tilkendegivelser fra Udvalget for  

 Forretningsordenen.
I underudvalget og i Udvalget for Forretningsordenen  

 afgiver medlemmerne udtalelser og indstillinger og træffer beslutninger  

 med den vægtfordeling, som afspejler partiernes størrelse i  

 Folketinget. « Medens beretningen koncentrerede sig om  

 folketingsudvalgets rolle i forbindelse med opfølgning af beretninger  

 fra undersøgelseskommissioner, har Folketinget yderligere  

 beskæftiget sig med et folketingsudvalgs rolle i forbindelse med  

 nedsættelse af undersøgelseskommissioner, jf.  

 ændringsforslag nr. 1 og 2 i den samtidig afgivne betænkning over  

 forslag til lov om undersøgelseskommissioner, L 3. Drøftelserne  

 peger i retning af, at der bør formuleres en udtrykkelig lovhjemmel  

 for Folketingets beføjelse til at beslutte, at en  

 undersøgelseskommission  skal nedsættes.
Et forslag til  

 folketingsbeslutning herom forudsættes efter 1. behandling henvist til  

 Folketingets Udvalg for Forretningsordenen, og det forudsættes, at  

 dette da inddrager det omtalte underudvalg.
Vedtages på grundlag af  

 denne udvalgsbehandling en folketingsbeslutning om nedsættelse af en  

 undersøgelseskommission, vil beslutningen - som resultat af  

 udvalgsdrøftelserne - indeholde et kommissorium eller hovedpunkter  

 heraf fra undersøgelseskommissionen.
Er nærmere  

 præcisering nødvendig, forudsættes denne foretaget i et  

 samarbejde mellem Folketingets Udvalg for Forretningsordenen og  

 justitsministeren.
 På denne baggrund fremsætter udvalget  

nedenstående forslag til folketingsbeslutning til  

vedtagelse.
Forslag til folketingsbeslutning om ændring af  

 forretningsorden for Folketinget § 1 I forretningsorden for Folketinget, som vedtaget den 17. december 1953 og  

 senest ændret den 29. januar 1998, foretages følgende  

 ændring:
 1. Efter § 53 indsættes som nyt kapitel:
» Spørgsmål vedrørende ministeransvar § 54 Udvalget for Forretningsordenen behandler efter henvisning eller på  

 eget initiativ spørgsmål om, hvorvidt forhold fra en ministers  

 side skal give grundlag for, at ministeren søges draget til ansvar for  

 det pågældende forhold.
§ 55 Udvalget kan afgive indstilling til Folketinget om, at der nedsættes  

 en undersøgelseskommission efter reglerne i loven om  

 undersøgelseskommissioner.
Vedtages en sådan indstilling, sker  

 den fornødne nærmere udformning af bestemmelserne om  

 kommissionens opgave af udvalget i samråd med justitsministeren.
§ 56 Alle beretninger fra undersøgelseskommissioner, der vedrører  

 ministres, herunder afgåede ministres, forhold, behandles af udvalget  

 med henblik på eventuel indstilling om ansvarsspørgsmålet.  

 Vedkommende minister gives lejlighed til over for udvalget at kommentere  

 kommissionsberetningen.
§ 57 Stk. 1. Den minister, hvis forhold undersøges, har  

 ret til bisidder efter eget valg.
Ministeren og ministerens eventuelle  

 bisidder har ret til at blive gjort bekendt med undersøgelsens  

 skriftlige materiale.
Udvalget kan dog begrænse ministerens adgang til  

 dette materiale, såfremt afgørende hensyn til fremmede magter,  

 statens sikkerhed, sagens opklaring eller tredjemand taler for det.  

 Ministeren og dennes eventuelle bisidder har endvidere ret til at  

 overvære møder i udvalget med andre personer.
Bisidderen har  

 adgang til at stille spørgsmål til disse personer og har  

 endvidere adgang til at anmode udvalget om at foranstalte yderligere  

 bevisførelse inden for de rammer, der gælder for udvalgets  

 sagsoplysning.
Der udfærdiges referat af ministerens egen  

 mødedeltagelse, og der gives ministeren og hans bisidder kopi  

 heraf.
Stk. 2. Udvalget kan udpege en eller flere personer til  

 som sagkyndige at bistå udvalget.
De sagkyndige skal være  

 uvildige og uafhængige af de myndigheder, personer m.v., hvis forhold  

 undersøges, eller som i øvrigt berøres af  

 undersøgelsen.
 Stk. 3. Der kan ikke stilles spørgsmål til  

 embedsmænd.
§ 58 Hvis udvalget på grundlag af beretning fra en  

 undersøgelseskommission eller på andet grundlag overvejer at  

 søge ministeransvar gjort gældende, skal udvalget tidligst  

 muligt gøre vedkommende minister bekendt med de kritikpunkter, som  

 udvalget overvejer at fremdrage i sin indstilling.
Ministeren kan forlange at  

 modtage udvalgets udkast til beretning eller betænkning.
Ministeren  

 skal have lejlighed til på det således foreliggende grundlag at  

 afgive skriftlig udtalelse til udvalget og til i møde med udvalget at  

 redegøre nærmere for sine synspunkter.
Hvis udvalgets behandling  

 undtagelsesvis omfatter en supplerende undersøgelse til  

 klarlæggelse af nogle faktiske forhold, bør ministeren inden en  

 skriftlig eller mundtlig udspørgning af ham gøres bekendt med,  

 hvilke faktiske forhold undersøgelsen omfatter.
§ 59 Udvalget for Forretningsordenen nedsætter et permanent underudvalg  

 til forberedende behandling af de ovennævnte opgaver, således at  

 underudvalget afgiver udtalelse til Udvalget for Forretningsordenen til brug  

 for dettes beretning eller dets betænkning til Folketinget.  

 Underudvalget sammensættes af et medlem fra hvert af de partier, der er  

 repræsenteret i Udvalget for Forretningsordenen, samt  

 observatørerne i dette udvalg fra Folketingets øvrige partier.  

 Samtlige underudvalgets medlemmer tilkendegiver deres synspunkter i  

 underudvalgets udtalelser til Udvalget for Forretningsordenen.
De  

 anførte regler for sagsbehandlingen i Udvalget for Forretningsordenen  

 gælder også for underudvalgets sagsbehandling.
§ 60 Folketingets Udvalg for Forretningsordenen afgør, hvorvidt  

 møder i dette udvalg og underudvalget skal være offentlige eller  

 foregå for lukkede døre.« § 2 Folketingsbeslutningen træder i kraft den 1. juli 1999.
Bemærkninger til forslaget Bemærkninger til de enkelte bestemmelser Til nr. 1 § 54 Med denne bestemmelse markeres, at Folketingets Udvalg for  

 Forretningsordenen er det folketingsudvalg, der skal behandle  

 spørgsmål om at søge en minister draget til ansvar for  

 hans embedsførelse.
Der sigtes herved til såvel  

 spørgsmål om retligt ansvar (rigsretstiltale) som  

 spørgsmål om politisk ansvar, forstået som mistillidsvotum  

 eller påtale af ministerens forhold i en folketingsbeslutning eller i  

 en udvalgsberetning.
Og der sigtes ikke alene - som omtalt ovenfor i de  

 almindelige bemærkninger - til udvalgsbehandling i tilknytning til  

 nedsættelse af undersøgelseskommissioner eller til  

 opfølgning af beretning fra en sådan kommission; undertiden vil  

 der uden for disse rammer kunne foreligge tilstrækkeligt grundlag for  

 at tage et ansvarsspørgsmål op til overvejelse.
§ 55 Der henvises til de almindelige bemærkninger med  

 disses henvisning til den afsluttende betænkning fra Folketingets  

 Udvalg for Forretningsordenen.
§ 56 Der henvises til de almindelige bemærkningers  

 gengivelse af udtalelserne i beretningen af 25. juni 1997 om betydningen af,  

 at der sikres en ensartet og grundig behandling af alle beretninger fra  

 undersøgelseskommissioner om ministres forhold.
§ 57 Det forudsættes, at behandlingen i Folketingets  

 Udvalg for Forretningsordenen/dettes underudvalg tager udgangspunkt i et  

 skriftligt grundlag, det vil - hvis en undersøgelseskommission har  

 været nedsat - sige kommissionens beretning med bilag, herunder kopi af  

 protokol og  eventuel retsbog, samt vedkommende ministers eventuelle  

 skriftlige udtalelse til kommissionen efter lovens § 23, stk. 4. Der kan  

 imidlertid herudover være behov for besvarelse af opklarende  

 spørgsmål; sådanne spørgsmål kan undertiden  

 besvares skriftligt, i andre tilfælde under ministerens møde med  

 udvalget.
Mundtlig udspørgen vil imidlertid navnlig blive  

 aktuel, hvis udvalgets undersøgelse skal omfatte klarlæggelse af  

 et uafklaret faktisk begivenhedsforløb.
Dette forudsættes  

 imidlertid kun undtagelsesvis at blive tilfældet.
I betænkning  

 1315/1996 argumenteres for, at der kun bør blive tale om mindre  

 faktuelle undersøgelser.
Der peges (s. 176) i denne forbindelse  

 på sager, der angår et enkelt faktum, og tilfælde, hvor der  

 foreligger beretning fra en undersøgelseskommission, men findes behov  

 for nogle supplerende oplysninger for at opnå et helt  

 fyldestgørende grundlag for vurdering af  

 ansvarsspørgsmålet.
Med henblik på de ovenfor nævnte  

 tilfælde foreslås en regel, hvorefter udvalget kan udpege en  

 eller flere personer til som sagkyndige at bistå udvalget.
Denne  

 bistand kan have karakter af rådgivning til udvalget, men den kan  

 også - efter udvalgets bestemmelse - omfatte beføjelse til at  

 foretage udspørgen.
Dette er i overensstemmelse med forslaget i  

 betænkning 1315/1996, s. 182.
Reglerne om bisidder, aktindsigt og ret til at  

 overvære møder og om, at udvalget ikke kan udspørge  

 embedsmænd, bygger på synspunkter i den lige nævnte  

 betænkning, s. 183-184, og den i de almindelige bemærkninger  

 ovenfor gengivne del af beretningen af 25. juni 1997 fra Folketingets Udvalg  

 for Forretningsordenen.
Af betænkningen side 184 fremgår det, at  

 der næppe af hensyn til sagsoplysningen vil være grund til at  

 afskære den berørte minister fra at få udleveret det  

 materiale, der indgår i folketingsudvalgets undersøgelse, og fra  

 at overvære møderne i folketingsudvalget med andre personer.
Da  

 en tidligere minister ikke længere er undergivet tavshedspligt kan der  

 være behov for at indføje en bestemmelse om, at der i  

 undtagelsestilfælde kan finde en begrænsning sted af hans adgang  

 til undersøgelsens skriftlige materiale.
Dette er i overensstemmelse  

 med princippet i § 22 i lovforslaget om undersøgelseskommissioner.
Salær og godtgørelse til bisidderen  

 fastsættes af Folketingets formand efter de takster, der gælder  

 for beskikkede forsvarere i straffesager § 58 Også denne bestemmelse om vedkommende ministers ret  

 til partshøring bygger på synspunkterne i betænkning  

 1315/1996, s. 183, og beretningen fra den 25. juni 1997.
§ 59 Baggrunden for denne bestemmelse er beskrevet i de  

 almindelige bemærkninger.
Af effektivitetsgrunde er det fundet vigtigt,  

 at forberedelsesarbejdet vedrørende de omtalte spørgsmål  

 kan indledes og udføres af et permanent underudvalg under Folketingets  

 Udvalg for Forretningsordenen.
Det er endvidere anset for principielt  

 rigtigt, at alle Folketingets partier repræsenteres i dette  

 underudvalg.
§ 60 Efter forretningsordenens hidtil gældende regler er  

 udvalgsmøder som hovedregel ikke offentligt tilgængelige,  

 medmindre der dispenseres med tre fjerdedeles majoritet efter § 42 i  

 forretningsordenen.
Dette ændres nu i forbindelse med en samtidig med  

 dette forslag fremsat betænkning og indstilling om ændring af  

 Folketingets forretningsorden, hvorefter der gives videre muligheder for at  

 afholde udvalgsmøder for åbne døre.
Det er dog fundet rigtigt, at Udvalget for  

 Forretningsordenen får mulighed for på grundlag af en konkret  

 vurdering at afgøre, om møder om  

 ministeransvarsspørgsmål skal være offentlige eller  

 foregå for lukkede døre.
Denne holdning svarer til den  

 opfattelse, der gives udtryk for i betænkning 1315/1996, s. 184.
