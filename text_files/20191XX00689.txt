Skriftlig fremsættelse (16. april 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om social service (Psykologbehandling til kvinder, der får ophold på krisecenter) (Lovforslag nr.
L 173) Lovforslaget fremsættes som led i udmøntning af Aftale af 2. december 2019 mellem regeringen, Radikale Venstre, Socialistisk Folkeparti, Enhedslisten og Alternativet om finansloven for 2020.
 Formålet med lovforslaget er, at kvinder, der har ophold på krisecenter efter servicelovens § 109 som følge af vold, trusler om vold eller tilsvarende krise i relation til familie- eller samlivsforhold, hurtigt og ubureaukratisk får den hjælp, de har brug for.
Det foreslås, at der indføres regler om, at kommunalbestyrelsen skal tilbyde kvinder, der får ophold på kvindekrisecenter efter § 109 i serviceloven, ti timers psykologbehandling.
Forslaget har til formål at sikre, at kvinder, der har været udsat for vold, trusler om vold eller tilsvarende krise i nære relationer, hurtigt får den hjælp, de har behov for til at bearbejde konsekvenserne ved volden og dermed hurtigere komme på fode igen.
Behandlingen skal udføres af en autoriseret psykolog.
Pligten til at tilbyde psykologbehandling gælder uanset opholdets varighed.
Tilbuddet skal iværksættes under selve krisecenteropholdet eller i umiddelbar forlængelse heraf.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
