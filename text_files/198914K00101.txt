Nr BTL 101 Betænkning over Forslag til lov om ændring af lov om offentlig sygesikring  

 (Gebyr ved udskiftning af sygesikringsbevis)   

 Nr L 101 1989-90, 1. samling Afgivet af Sundhedsudvalget Afgivet: 19891210 Udvalget har behandlet lovforslaget i flere møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlig henvendelse fra Kommunernes  

 Landsforening.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling.
 Socialdemokratiet finder, at lovforslaget strider imod sund fornuft.  

 F.eks. kan man ikke først give befolkningen ret til friere lægeskift og så  

 bagefter kræve 100 kr. for at få et lægeskift påført sygesikringsbeviset.  

 Denne brugerbetaling kan meget let blive starten på en udvikling, som  

 Socialdemokratiet er imod.
 Der indføres yderligere en ny praksis, nemlig at de besparelser,  

 kommunerne gennemfører på sundhedsområdet, skal modregnes i bloktilskuddene  

 og dermed tilfalde statskassen.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling og skal om  

 lovforslaget udtale følgende:
På grundlag af et utrolig usikkert skøn fastslår sundhedsministeren, at  

 ca. 15 pct. af de udstedte sygesikringsbeviser vil falde ind under  

 lovforslagets kriterier for gebyropkrævning.
SF er på baggrund af  

 sundhedsministerens besvarelser endnu mere overbevist om de administrative  

 komplikationer, der vil være ved at inddrive det foreslåede gebyr i de i  

 lovforslaget hjemlede situationer, og SF er ikke enig i sundhedsministerens  

 forudsætning, der indebærer, at loven ikke forventes at medføre væsentlige  

 administrative konsekvenser for kommunerne.
