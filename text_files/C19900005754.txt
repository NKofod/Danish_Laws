(Til samtlige kommuner) Folketingets Ombudsmand har henledt Socialministeriets opmærksomhed på  

 behandlingen af sager, hvor der i forbindelse med udbetaling af kontanthjælp  

 opstår restskat som følge af, at der ikke ved en ændring af modtagerens  

 forskudsregistrering er taget hensyn til reduktion af det skattemæssige  

 personfradrag.
 Socialministeriet skal på den givne foranledning henlede  

 kommunalbestyrelsens opmærksomhed på, at det i kontanthjælpsvejledningens  

 punkt 33 er nævnt, at der bør gives ansøgeren vejledning om de skattemæssige  

 konsekvenser af kontanthjælpen og om mulighederne for at få ændret den  

 skattemæssige forskudsregistrering, således at restskat som følge af  

 kontanthjælpen så vidt muligt undgås.
 Socialministeriet skal samtidigt gøre opmærksom på, at der ikke efter  

 bistandslovens § 46 kan ydes hjælp til dækning af restskat, der er opstået  

 som følge af nedsættelse af personfradraget i forbindelse med tidligere ydet  

 kontanthjælp.
