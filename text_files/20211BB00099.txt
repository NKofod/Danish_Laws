Fremsat den 22. februar 2022 af Martin Geertsen (V), Marlene Ambo-Rasmussen (V), Hans Andersen (V), Jane Heitmann (V), Sophie Løhde (V) og Anne Honoré Østergaard (V) Forslag til folketingsbeslutning om fælles nationale kvalitetsstandarder for den kommunale del af sundhedsområdet Folketinget pålægger regeringen omgående at indlede arbejdet med at udvikle konkrete forslag til nationale kvalitetsstandarder for den kommunale del af sundhedsområdet.
Bemærkninger til forslaget I takt med den øgede specialisering af de danske hospitaler er flere og flere opgaver på sundhedsområdet, enten via beslutning eller over tid, langsomt gledet ud til kommunerne.
Det er positivt, at flere opgaver løses tættere på den enkelte borger, hvad enten det er i kommunalt regi, hos den praktiserende læge eller i eget hjem.
Til gengæld er det en udfordring, hvis der er stor forskel på den kommunale service, afhængig af hvor man bor.
Samtidig er det et problem, at patienter i dag udskrives fra sygehuset, uden at kommunen er fagligt klædt på til at tage over.
 Den problemstilling adresserede den tidligere VLAK-regering allerede i den politiske aftale med Dansk Folkeparti om en sundhedsreform »Et stærkere sundhedsvæsen  tættere på dig«, hvor man lagde op til at igangsætte arbejdet med at udvikle faglige kvalitetsstandarder på det kommunale område.
Forslagsstillerne ønsker, i tråd med den tidligere regering, at der udformes nationalt fastsatte kvalitetsstandarder for den kommunale del af det danske sundhedsvæsen på en række områder.
Det vil sikre en styrket og mere ensartet kvalitet, og det vil være med til at forhindre unødige genindlæggelser.
Den nuværende regering valgte for 2½ år siden at skrinlægge planerne om at forbedre det danske sundhedsvæsen.
Siden er der ikke lavet reelle tiltag til at udvikle vores sundhedsvæsenn og en afledt effekt er et sundhedsvæsen, som er langt mere skrøbeligt i dag end for få år siden.
Det er et problem.
Forslagsstillerne lægger derfor afgørende vægt på, at fælles nationale kvalitetsstandarder bliver et centralt omdrejningspunkt i fremtidens styrkelse af det nære sundhedsvæsen.
De faglige kvalitetsstandarder skal beskrive den faglighed og kvalitet, som kommunerne skal levere.
 Venstre lægger i første omgang op til at indføre kvalitetsstandarder på følgende områder:
 Det generelle forebyggelsesområde  Behandling af borgere med kroniske lidelser  Rehabilitering af kræftpatienter  Patienter med hjerneskader  Patienter med psykiske lidelser Forslagsstillerne pålægger regeringen, at de fælles nationale kvalitetsstandarder skal udarbejdes i et tæt samarbejde med de væsentlige aktører i sundhedsvæsnet  herunder med fokus på inddragelse af Kommunernes Landsforening, Danske Regioner, de faglige organisationer og patientorganisationerne.
Finansiering Der er afsat finansiering på Venstres finanslovsprioriteter for 2022, ligesom der vil blive afsat finansiering på Venstres kommende finanslovsudspil.
Skriftlig fremsættelse Martin Geertsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fælles nationale kvalitetsstandarder for den kommunale del af sundhedsområdet.
(Beslutningsforslag nr.
B 99) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
