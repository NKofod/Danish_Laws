Fremsat den 9. oktober 2007 af udenrigsministeren (Per Stig Møller) Forslag til folketingsbeslutning om udsendelse af en kampvognsdeling til det militære danske bidrag til den internationale sikkerhedsstyrke (ISAF) i Afghanistan Folketinget meddeler sit samtykke til, at det militære danske bidrag til den internationale sikkerhedsstyrke (ISAF), jf.
Folketingets beslutningsforslag B 161 af 1. juni 2007, suppleres med en kampvognsdeling.
Bemærkninger til forslaget I.
Den internationale sikkerhedsstyrke (ISAF) yder under ledelse af NATO en omfattende indsats for at bistå den afghanske regering med at varetage sikkerheden i Afghanistan og udbrede den afghanske centralregerings myndighed til hele landet.
Danmark har gennem en årrække aktivt støttet den internationale indsats for at sikre stabile forhold i Afghanistan, bl.a. gennem støtte til ISAFs militære indsats i landet.
I forlængelse heraf blev det med folketingsbeslutning B 161 af 1. juni 2007 besluttet at styrke det danske militære bidrag til ISAF.
 Det danske styrkebidrag vil som hidtil skulle løse de opgaver, som blev fastlagt i bemærkningerne til Folketingets beslutning B 161. De danske styrker vil således fortsat skulle gennemføre sikkerheds- og stabiliseringsoperationer under ledelse af den britiske ledede Task Force Helmand og i henhold til ISAFs operationsplan, ligesom opgaverne fortsat vil variere fra varetagelse af sikringsopgaver til egentlige kamphandlinger i form af selvstændig indsættelse eller som led i mere omfattende og bredspektrede sikkerhedsoperationer.
Løsningen af den NATO-ledede styrkes overordnede opgave i Afghanistan indebærer varierende operative opgaver og terræn, samt skiftende betingelser.
Situationen udvikler sig således løbende, bl.a. i lyset af sikkerhedssituationen og Talebans skiftende operationsmønstre - samt i takt med implementeringen af ISAFs operationsplan.
ISAF-styrken, herunder de danske styrker, stilles vedvarende over for nye udfordringer, som forudsætter tilpasningsdygtighed og fleksibilitet.
II.
På den baggrund har forsvaret indstillet, at det militære danske bidrag til ISAF suppleres med en kampvognsdeling på tre kampvogne, samt en reservekampvogn, med tilhørende personel.
Kampvognene har en kraftigere, længere rækkende og mere præcis bevæbning, samt en bedre observationsevne og selvbeskyttelse end de køretøjer og våbensystemer, som det eksisterende styrkebidrag råder over.
Forsvaret vurderer på denne baggrund, at en kampvognsdeling vil forbedre den danske styrkes muligheder for at løse sine opgaver i henhold til ISAFs operationsplan og beslutningsforslag B 161. Den vil samtidig styrke operations­sikkerheden, handlefrihed og muligheden for egenbeskyttelsen ved det danske styrkebidrag, samt i visse situationer kunne bidrage til at reducere risikoen for civile tab.
III.
Regeringen har til hensigt at udsende en kampvognsdeling til det danske styrkebidrag i Afghanistan, idet regeringen lægger afgørende vægt på, at det danske styrkebidrag i Afghanistan udrustes således, at operationssikkerheden, handlefriheden og egenbeskyttelsen styrkes.
Regeringen lægger endvidere vægt på, at Danmark med udsendelsen af en kampvognsdeling aktivt og fleksibelt støtter den videre gennemførelse af ISAFs overordnede målsætninger i Afghanistan, og at Danmark dermed yder et væsentligt bidrag til de internationale bestræbelser på at forhindre, at Afghanistan på ny bliver udspring for terror med global rækkevidde og med virkninger også for Danmarks sikkerhed.
IV.
Det supplerende danske bidrag vil omfatte en kampvognsdeling bestående af tre operative kampvogne og en kampvogn i reserve.
Det tilhørende personel omfatter ca. 25 personer.
Antallet af udsendte personer til det militære danske bidrag til ISAF blev med beslutnings­forslag B 161 fastlagt til ca. 640 personer.
Udsendelse af kampvognsdelingen vil indebære udsendelse af yderligere ca. 25 personer, således at det samlede antal udsendte personer herefter vil være ca. 665 personer.
I den forbindelse bemærkes, at det er vigtigt, at sammensætning og omfanget af de danske landmilitære bidrag som fastslået i beslutningsforslag B 161 bliver fleksibel af hensyn til den nødvendige operationssikkerhed, selvbeskyttelse og handlefrihed - samt det forhold, at der løbende vil opstå behov for udskiftning eller skift af enhedstyper i styrkebidraget på grund af den langvarige udsendelse.
V.
Da den danske kampvognsdeling vil indgå i en indsats, hvor der kan blive tale om anvendelse af militære magtmidler, forelægger regeringen sagen for Folketinget med henblik på indhentelse af Folketingets samtykke til udsendelsen, jf.
Grundlovens § 19, stk. 2.
VI.
Det danske styrkebidrag vil fortsat udføre sine opgaver på grundlag af en invitation fra den afghanske regering og i henhold til FNs sikkerhedsrådsresolution 1386 af 20. december 2001 og resolution 1510 af 13. oktober 2003. Sikkerhedsrådet har senest forlænget ISAFs mandat ved resolution 1776 af 19. september 2007. Det samlede danske styrkebidrag til ISAF vil - som alle øvrige styrker - være undergivet folkeretten, herunder den humanitære folkeret.
VII.
Nærværende beslutningsforslag supplerer bemærkningerne til beslutningsforslag B 161, der - med de ændringer der er nævnt ovenfor - fortsat vil udgøre grundlaget for det danske styrkebidrag i Afghanistan.
VIII.
Udgifterne forbundet med udsendelsen af kampvognsafdelingen vil kunne afholdes inden for den i bemærkningerne til B 161 anførte økonomiske ramme.
