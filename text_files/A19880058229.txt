 Herved bekendtgøres lov om et skibsfartsnævn, jf.  

 lovbekendtgørelse nr. 148 af 4. april 1979, med de ændringer, der følger af  

 lov nr. 857 af 23. december 1987.
 § 1.  Med henblik på opfyldelsen af de af Danmark ved  

 tiltrædelsen af Den nordatlantiske Traktat påtagne forpligtelser bemyndiges  

 industriministeren til at nedsætte et skibsfartsnævn.
 Stk. 2.  Fra det tidspunkt det under Den nordatlantiske  

 Traktats Organisation oprettede skibsfartsorgan (Defence Shipping Authority)  

 træder i virksomhed, overtager skibsfartsnævnet brugsretten til samtlige  

 danske oceangående skibe og er bemyndiget til at overtage brugsretten til  

 ikke-oceangående skibe og fartøjer.
 Stk. 3.  Før Defence Shipping Authority er trådt i  

 virksomhed, kan skibsfartsnævnet mod erstatning overtage brugsretten til  

 forud af nævnet udpegede skibe med henblik på opfyldelsen af en Danmark under  

 Den nordatlantiske Traktat påhvilende forpligtelse.
 Stk. 4.  Ved overtagelsen af brugsretten kan nævnet,  

 såfremt forholdene findes at nødvendiggøre dette, tilsidesætte mulige på  

 overtagelsens tidspunkt løbende befragtningsaftaler.
 Stk. 5.  Skibsfartsnævnet har ansvaret for udnyttelsen  

 af de til brug overtagne skibe som led i gennemførelsen af de i traktaten  

 forudsatte fælles forsvarsforanstaltninger og for iværksættelsen af de  

 foranstaltninger, som måtte være nødvendige for at sikre landets tilførsler  

 og samfærdslen mellem landsdelene.
§ 2.  Skibsfartsnævnet skal søge overenskomst sluttet  

 med de enkelte rederier om vilkårene for brugsretten til deres skibe.
Disse  

 overenskomster skal godkendes af industriministeren.
Kan sådan overenskomst  

 ikke opnås med et rederi, fastsætter skibsfartsnævnet efter indhentet  

 godkendelse fra ministeren vilkårene for brugen af dette rederis skibe.
Stk. 2.  For skibe, der ønskes overtaget i medfør af §  

 1, stk. 3, afslutter skibsfartsnævnet en særlig overenskomst.
Bestemmelserne  

 i stk. 1 finder tilsvarende anvendelse.
 Stk. 3.  Med hensyn til sådanne skibe, hvortil  

 skibsfartsnævnet, efter at Defence Shipping Authority er trådt i virksomhed,  

 ikke overtager brugsretten, kan nævnet foreskrive, at befragtningsaftaler og  

 rejser skal godkendes af nævnet, ligesom nævnet kan pålægge rederierne at  

 lade deres skibe foretage bestemte rejser til fragtrater, der bestemmes af  

 nævnet under hensyntagen til fragt- og omkostningsniveau på rejsens  

 tidspunkt.
§ 3.  Skibsfartsnævnet består af en af kongen udnævnt  

 formand samt seks andre af industriministeren udnævnte medlemmer, af hvilke  

 tre udpeges af Danmarks Rederiforening.
For hvert af medlemmerne udnævnes på  

 samme måde en suppleant.
Stk. 2.  Nævnets forretningsorden skal godkendes af  

 ministeren.
Nævnet antager fornøden medhjælp.
 § 3 a.  Henlægger industriministeren sine beføjelser  

 efter loven til Søfartsstyrelsen, kan ministeren fastsætte regler om  

 klageadgangen, herunder at klager ikke kan indbringes for højere  

 administrativ myndighed.
 § 4.  Indtil Defence Shipping Authority er trådt i  

 virksomhed, afholdes udgifterne ved nævnets virksomhed af statskassen.
Stk. 2.  Efter at Defence Shipping Authority er trådt i  

 virksomhed, afholdes udgifterne ved skibsfartsnævnets virksomhed af de af  

 nævnet indkasserede fragter for de overtagne skibe.
Endvidere refunderer  

 nævnet de af statskassen i henhold til stk. 1 afholdte udgifter, jf. dog stk.  

 3.
Stk. 3.  Overtager skibsfartsnævnet i medfør af § 1,  

 stk. 3, brugsretten til et eller flere skibe, afholdes de dermed forbundne  

 udgifter, herunder erstatning til skibets reder, af statskassen.
Fragter, som  

 et sådant skib indtjener, tilfalder statskassen.
Træder Defence Shipping  

 Authority i virksomhed, er indtægter og udgifter opstået forud for dette  

 tidspunkt på grund af overtagelsen af brugsretten til et skib  

 skibsfartsnævnet uvedkommende.
 Stk. 4.  Medfører en overtagelse af brugsretten i medfør  

 af § 1, stk. 3, at eksisterende panterettigheder forfalder, kan staten  

 indtræde som kreditor på samme vilkår som hidtil gældende.
 § 5.  For de af skibsfartsnævnet eller de enkelte  

 rederier oppebårne indtægter i fremmed valuta vedrørende de til brug  

 overtagne skibe består hjemførelsespligt m.v. efter de til enhver tid herom  

 gældende regler.
§ 6.  Skibsfartsnævnet kan pålægge rederierne at gøre  

 indberetning til nævnet om deres skibes positioner og rejser og kan i øvrigt  

 kræve alle for sin virksomhed fornødne oplysninger meddelt, mundtligt eller  

 skriftligt, såvel af offentlige myndigheder som af private.
Sådanne  

 oplysninger kan kræves afgivet på tro og love.
§ 7.  Overtrædelser af denne lov eller de i medfør af  

 samme givne forskrifter og tilsidesættelse af noget af skibsfartsnævnet givet  

 pålæg straffes med bøde, hæfte eller fængsel indtil 3 år.
Med samme straf  

 anses den, der overfor nævnet giver urigtige eller vildledende oplysninger  

 eller fortier oplysninger, der måtte være af betydning for nævnets  

 dispositioner, såvel som den, der handler i strid med de af nævnet fastsatte  

 vilkår.
Begås de omhandlede overtrædelser uagtsomt, er straffen bøde eller  

 under skærpende omstændigheder hæfte.
§ 8.  Sager angående overtrædelse af denne lov  

 behandles som politisager.
De i lov om rettens pleje kapitel 68, kapitel 69,  

 kapitel 71 og kapitel 72 omhandlede retsmidler finder anvendelse på de  

 pågældende sager i samme omfang som i sager, som det efter de almindelige  

 regler tilkommer statsadvokaten at forfølge.
 § 9.  Denne lov træder i kraft straks.
 Lov nr. 857 af 23. december 1987 indeholder følgende  

 ikrafttrædelsesbestemmelse:
 § 16.  Loven træder i kraft den 1. januar 1988.
