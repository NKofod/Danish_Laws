I en af Vestre landsret den 29. oktober 1964 pådømt sag var der rejst  

 tiltale mod en motorforhandler for overtrædelse af justitsministeriets  

 bekendtgørelse 198 af 24. juni 1955 § 40, stk. 5, ved i løbet af året 1962 at  

 have foretaget konstruktive ændringer i ca. 100 knallerters typegodkendte  

 motorer, idet han udskiftede den oprindelige strålespids med en indstillelig  

 strålespids.
Ved dommen frifandtes tiltalte med følgende begrundelse:
Bestemmelsen i § 40, stk. 5, om forbud mod kontruktive ændringer ved  

 typegodkendte knallertmotorer må, jfr. henvisningen i § 40, stk. 3, som  

 affattet ved bekendtgørelse nr. 300 af 27. september 1958, forstås i  

 overensstemmelse med § 29 i bekendtgørelse 42 af 26. februar 1958, hvorefter  

 enhver ikke uvæsentlig ændring i et typegodkendt motordrevet køretøj skal  

 godkendes.
Idet det efter det oplyste må lægges til grund at anvendelsen af  

 den i sagen omhandlede stilbare strålespids på en i øvrigt lovligt udført,  

 typegodkendt knallertmotor, ikke kan medføre, at hastigheden øges ud over 30  

 km/t eller ud over hvad der kan opnås ved montering af den bedst mulige faste  

 strålespids, findes den ved montering af stilbar strålespids foretagne  

 ændring af motoren ikke at kunne betegnes som nogen i forhold til formålet  

 med bestemmelsen væsentlig ændring, jfr. herved færdselslovens § 2, afsnit  

 III, sidste stk., og forarbejderne hertil.
Spørgsmålet om anke til Højesteret har været forelagt for  

 justitsministeriet, der i skrivelse af 19. januar 1963 har meddelt, at  

 ministeriet ikke finder tilstrækkelig grund til at meddele anketilladelse i  

 sagen.
Justitsministeriet har samtidig anmodet mig om at foranledige, at der  

 ikke for fremtiden af anklagemyndigheden rejses tiltale i tilsvarende sager.
 Under hensyn hertil skal jeg meddele, at der fremtidig ikke bør rejses  

 tiltale i anledning af, at en fast strålespids i en typegodkendt  

 knallertmotor er udskiftet med en indstillelig strålespids.
 Der vil intet være at foretage med hensyn til allerede idømte og  

 fuldbyrdede straffe og konfiskationer for overtrædelser af denne karakter.
