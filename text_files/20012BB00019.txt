Fremsat den 11. december 2001 af  

 Jann Sjursen (KRF), Bodil Kornbek (KRF),  

 Ole M.
Nielsen (KRF) og Tove Videbæk&nbsp  

 ;(KRF) Forslag til folketingsbeslutning om bekæmpelse af børnepornografi Folketinget opfordrer regeringen til i indeværende  

 folketingsår at fremsætte de nødvendige lovforslag og  

 foretage de fornødne administrative ændringer med henblik  

 på yderligere bekæmpelse af børnepornografi.  

 Ændringerne skal indeholde følgende elementer:
 Internetudbydere skal have pligt til at registrere og opbevare  

 logfiler i indtil 6 måneder med henblik på at forbedre  

 efterforskningsmulighederne i sager om børnepornografi.
 Al besiddelse af børnepornografisk materiale skal være  

 strafbar uanset materialets grovhed.
Bemærkninger til forslaget Baggrund Beslutningsforslaget er en uændret  

 genfremsættelse af beslutningsforslag nr.
B 76, folketingsåret  

 2001-02, 1. samling (se Folketingstidende 2001-02, 1. samling, tillæg A  

 side 1727 og 1730). Beslutningsforslaget nåede ikke at blive  

 førstebehandlet på grund af folketingsvalget.
Den 1. juli 2000 trådte den reviderede bestemmelse  

 om børnepornografi i straffelovens § 235 i kraft, jf. lov nr. 441 af  

 31. maj 2000 (lovforslag nr.
L 281, folketingsåret 1999-2000,  

 Folketingstidende 1999-2000, forhandlingerne side 7423, 8474 og 8756, till.
A  

 side 7784 og 7827, till.
B side 1327 og till.
C side 1164).
Lovændringen indebar dels skærpelser af  

 strafferammerne for udbredelse og besiddelse af børnepornografisk  

 materiale, dels udvidelse af den personkreds, som bestemmelsen retter sig  

 mod, således at også udbredelse m.m. via internettet blev  

 omfattet af bestemmelsen.
Efter ændringen har straffelovens § 235  

 følgende ordlyd:
»Den, som erhvervsmæssigt sælger eller  

 på anden måde udbreder utugtige fotografier, film eller lignende  

 af børn, straffes med bøde, hæfte eller fængsel  

 indtil 2 år.
På samme måde straffes den, som i en videre  

 kreds udbreder sådanne fremstillinger.
Stk. 2. Den, som besidder eller mod vederlag  

 gør sig bekendt med fotografier, film eller lignende af børn,  

 der har samleje eller anden kønslig omgængelse end  

 samleje, har kønslig omgang med dyr eller anvender genstande på groft utugtig måde, straffes med bøde eller under skærpende  

 omstændigheder med hæfte eller fængsel indtil 6  

 måneder.« Lovændringen kom efter lang tids pres fra blandt  

 andre Kristeligt Folkeparti, der også havde fremsat beslutningsforslag  

 herom i 1998 (beslutningsforslag nr.
B 22, folketingsåret 1998-99,  

 Folketingets forhandlinger side 1344 samt till.
A side 1618 og 1621). Det var  

 det såkaldte Brydensholt-udvalgs betænkning om  

 børnepornografi og it-efterforskning, der lå til grund for  

 lovforslaget (betænkning nr. 1377/1999, delbetænkning II afgivet  

 af Justitsministeriets udvalg om økonomisk kriminalitet og  

 datakriminalitet).
Registrering og opbevaring af logfiler Ud over spørgsmålet om ændring af  

 straffelovens § 235 drøftede Brydensholt-udvalget også mulige  

 krav til internetudbydere og teleselskaber om registrering af logoplysninger  

 og opbevaring heraf.
I den nævnte betænkning (nr. 1377/1999)  

 anføres herom side 66:
»Oplysninger om B-nummeret (det nummer, der ringes til)  

 fastholdes i dag kun kortvarigt hos teleselskaberne, hvilket frembyder  

 vanskeligheder for en efterfølgende efterforskning, idet der går  

 tid til anmeldelse, visitering og opstart af efterforskning.
Det vil  

 også kunne være afgørende, at A-nummeret (det nummer, der  

 ringes fra) og IP-adressen videreføres og fastholdes i systemerne.
Ud fra et efterforskningsmæssigt synspunkt har det  

 stor betydning, at A-nummeret logges, uanset om den pågældende  

 har benyttet muligheden for at blokere for visning af A-nummeret hos den, der  

 ringes til.
Denne særlige mulighed må antages primært at  

 skulle beskytte imod, at nummeret kan vises hos modtageren  

 (indehaveren/brugeren af B-nummeret) og ikke at tage sigte på de  

 registreringer, der kan være behov for i telekæden.« Og videre side 68-69:
»Udvalget finder, at der af efterforskningsmæssige  

 grunde bør stilles krav om, at Internetudbydere og teleselskaber skal  

 logge både A- og B-nummeret   for A-nummerets vedkommende uanset om den  

 pågældende har benyttet muligheden for, at der ikke sker visning  

 af A-nummeret.
Endvidere bør udbyderen logge IP-adresse for den, der  

 ringer op, brugertid, tidspunkt for opkobling/nedkobling, opkoblingens  

 længde og sessionstype (FTP/Telnet). Der bør tillige stilles  

 krav om opbevaringsformat (læsbarhed). Derudover bør eventuelle  

 kontooplysninger opbevares.
Opbevaring af oplysninger skal ske i Danmark,  

 hvis udbyderen er i Danmark, uanset om udbyderen er selvstændig eller  

 filial af en udenlandsk virksomhed.
 Endvidere bør det tilstræbes, at det sikres,  

 at korrekt dansk realtid registreres.
 Opbevaringstiden for disse oplysninger bør set fra  

 et efterforskningsmæssigt synspunkt ideelt være 5 år,  

 svarende til bogføringsloven og hvidvaskloven, men da dette af  

 praktiske grunde formentlig er for vidtgående så i hvert fald i  

 en periode, der muliggør efterforskning i de fleste sager, hvor der er  

 behov for disse oplysninger.
 Efter de for udvalget foreliggende oplysninger opbevares  

 loggen vedrørende e-mails ofte i 6 måneder, mens der ikke i  

 øvrigt er nogen fast praksis.
Udvalget har nærmere drøftet de forskellige  

 hensyn, der kan tale for henholdsvis en længere og en kortere  

 opbevaringstid.
Efterforskningsmæssige hensyn taler for en frist  

 på ikke under 1 år.
Ikke mindst i sager med ekstremt store  

 datamængder eller i sager, der efterforskningsmæssigt starter i  

 et andet land, der derefter konstaterer, at der skal efterforskes også  

 i Danmark, vil en kortere frist kunne betyde, at videre efterforskning  

 umuliggøres.
For langt de fleste sagers vedkommende vil en frist  

 på 6 måneder imidlertid være tilstrækkelig.
Ved valg  

 af en kortere frist tages et større hensyn til både privatlivets  

 fred og de omkostninger, der påføres udbydere.
Særligt  

 vedrørende hensynet til privatlivets fred tilsiger dette hensyn, at  

 der logges mindst muligt, og at loggen opbevares i så kort tid som  

 muligt, idet risikoen for, at oplysninger kommer på forkerte  

 hænder, er større, jo længere opbevaringsperioden er.« Med hensyn til retten til at opbevare oplysninger er dette  

 forhold reguleret i persondataloven (lov nr. 429 af 31. maj 2000 om  

 behandling af personoplysninger). Ifølge denne lovs § 5, stk. 5,  

 må indsamlede oplysninger ikke opbevares på en måde, der  

 giver mulighed for at identificere den registrerede i et længere  

 tidsrum end det, der er nødvendigt af hensyn til de formål,  

 hvortil oplysningerne behandles.
Den dataansvarlige skal efter lovens  

 anmeldelsesordning (kapitel 13) angive sletningsfristen i sin anmeldelse til  

 Datatilsynet eller (hvis der ikke skal ske anmeldelse til Datatilsynet)  

 opbevare dokumentation herfor.
Ovenstående betragtninger var medlemmerne af  

 Brydensholt-udvalget enige om, mens der var delte meninger om formen for  

 reguleringen.
Et flertal i udvalget fandt, at reguleringen skulle ske ved  

 lov, mens et mindretal fandt, at spørgsmålet så vidt  

 muligt skulle løses ved en selvregulering i branchen.
Mindretallet var  

 dog enig i en lovgivningsmæssig løsning, såfremt det  

 måtte vise sig, at reguleringsbestræbelserne ikke bar frugt.
Den daværende regering undlod at tage disse  

 elementer fra Brydensholt-udvalgets betænkning med i det endelige  

 lovforslag om it-efterforskning, som også var en del af udvalgets  

 betænkning (lov nr. 465 af 7. juni 2001 om ændring af  

 straffeloven og retsplejeloven (Hæleri og anden efterfølgende  

 medvirken samt it-efterforskning) (lovforslag nr.
L 194, folketingsåret  

 2000-01, jf.
Folketingets forhandlinger side 6443, 8674 og 9050, till.
A side  

 5690 og 5722, till.
B side 1525 og till.
C side 905)). Begrundelsen var  

 ifølge daværende justitsminister Frank Jensen, at it-branchen i  

 høringssvarene til betænkningen havde udtrykt  

 betænkelighed med hensyn til udvalgets forslag om registrering af  

 logoplysninger og opbevaring heraf.
Justitsministeriet har i stedet   i  

 samarbejde med IT- og Forskningsministeriet   iværksat en  

 undersøgelse af udvalgets forslag i lyset af de indvendinger, der er  

 fremført i visse af høringssvarene.
IT- og  

 Forskningsministeriet mente endvidere, at det ville være vanskeligt og  

 uhensigtsmæssigt på daværende tidspunkt at søge at  

 formulere regler om pligtmæssig logning af brug af internettet.
Forslagsstillerne mener imidlertid, at hensynet til  

 beskyttelse af børns rettigheder bør gå foran hensynet  

 til ytringsfriheden eller erhvervslivet.
At det er besværligt at  

 formulere reglerne, bør ikke forhindre arbejdet i at blive gjort.  

 Forslagsstillerne er af den opfattelse, at pligtmæssig logning af brug  

 af Internettet har så vigtige præventive og  

 efterforskningsmæssige fordele, at logningen bør  

 indføres.
Besiddelse af mildere børnepornografi I dag er det kun besiddelsen af groft utugtigt materiale,  

 der er strafbar.
Kristeligt Folkeparti ønsker det strafbare  

 område for besiddelse af børnepornografisk materiale udvidet,  

 så det også kommer til at omfatte seksuelt prægede billeder  

 af børn, der ikke forestiller samleje eller intim seksuel kontakt med  

 andre.
For eksempel bør billeder, der fokuserer på børns  

 kønsdele, og billeder af børn, der berører sig selv  

 på seksuel måde, medtages under det strafbare område.
 Danmark har underskrevet tillægsprotokollen til FN s  

 børnekonvention om blandt andet børnepornografi (træder i  

 kraft den 18. januar 2002). Ifølge protokollens artikel 2 c er  

 definitionen på strafbar børnepornografi også enhver  

 fremvisning af et barns kønsdele med primært seksuelt  

 formål.
En af grundene til, at det kun er besiddelse af groft  

 utugtigt materiale, der er kriminaliseret, er hensynet til ytringsfriheden.  

 Da det oprindelige stk. 2 om besiddelse af børnepornografi blev indsat  

 i § 235 i straffeloven i 1994, var der også en del tvivl om, hvorvidt  

 det ville virke kriminalpræventivt at gøre besiddelse strafbar  

 (lov nr. 1100 af 21. december 1994, jf. lovforslag nr.
L 38,  

 folketingsåret 1994-95, Folketingets forhandlinger side 457, 675, 1815  

 og 1937, till.
A side 467, till.
B side 181 og 226 og till.
C side 172). I  

 bemærkningerne til lovforslaget blev afgrænsningen begrundet med,  

 at muligheden for at skaffe børnepornografisk materiale afholdt  

 pædofile fra at begå deres forbrydelser, og at et vist lovligt  

 område for besiddelse havde en kriminalitetsdæmpende effekt.
Forslagsstillerne tager klar afstand fra påstanden  

 om, at et vist lovligt område for besiddelse skulle have en  

 kriminalitetsdæmpende effekt.
Tankegangen lægger op til, at man  

 som lovgiver skulle ofre nogle børns rettigheder for at hindre endnu  

 værre overgreb mod andre børn.
Det svarer til at tillade  

 cykeltyverier i håb om, at det vil dæmpe antallet af biltyverier.  

 Selv på det tingslige område er en sådan tankegang absurd  

 og umulig at retfærdiggøre, og endnu mere uetisk er den,  

 når det drejer sig om børns krav på beskyttelse.
Efter  

 forslagsstillernes opfattelse er børnepornografi altid en  

 krænkelse af børns rettigheder og værdighed   uanset  

 materialets grovhed   og derfor bør besiddelse af al form for  

 børnepornografisk materiale også være strafbar.
Skriftlig fremsættelse Jann Sjursen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om bekæmpelse af  

 børnepornografi.
(Beslutningsforslag nr.
B 19).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
