Bekendtgørelse om tilskud til økologisk produktudvikling og innovation i fødevaresektoren I medfør af § 2, nr. 1, litra a, § 2, nr. 2, litra b og c, § 3, § 5, § 7, stk. 4, og § 13, stk. 1 i lov nr. 316 af 31. marts 2007 om udvikling af landdistrikterne (landdistriktsloven), som ændret ved lov nr. 341 af 27. april 2011, fastsættes:
Kapitel 1 Ordningens indhold og formål § 1. NaturErhvervstyrelsen kan inden for de afsatte bevillingsmæssige rammer give tilskud til projekter vedrørende udvikling af nye økologiske produkter og processer og teknologi, der fremmer bæredygtighed og innovation inden for fødevaresektoren.
Stk. 2. Tilsagn om tilskud kan gives til projekter, der medfinansieres med andre offentlige nationale midler end midler fra Fødevareministeriet.
Medfinansiering med andre offentlige nationale midler end midler fra Fødevareministeriet kan ske op til og med den for projekttypen eller virksomhedstypen gældende maksimale tilskudssats.
 Stk. 3. Tilsagn om tilskud til projekter, der søges medfinansieret af midler fra både Fødevareministeriet og EU kan kun ydes til udviklingsprojekter.
Kapitel 2 Definitioner § 2. Små og mellemstore virksomheder defineres i henhold til Kommissionens forordning (EF) nr. 1857/2006 af 15. december 2006 om anvendelse af traktatens artikel 87 og 88 på statsstøtte til små og mellemstore virksomheder.
 Stk. 2. Gamle husdyrracer defineres som husdyrracer til enhver tid omfattet af § 5, stk. 4, i bekendtgørelse nr. 584 af 3. juni 2013 om tilskud til bevaring af husdyrgenetiske ressourcer for 2013.
 Stk. 3. Gamle plantesorter defineres som gamle danske sorter af korn, kål, rodfrugter, bælgplanter, løg og krydderurter, der kan oppebære tilskud til at bevare plantegenetiske resurser og som er eller kan blive registreret i Nordisk Genbank.
 § 3. Ved et udviklingsprojekt forstås i denne bekendtgørelse et projekt, hvor projektaktiviteterne vedrører udvikling af nye og forbedrede økologiske produkter samt processer og teknologier inden for forarbejdning i den økologiske fødevaresektor med det formål at frembringe projektresultater, der forventes at få kommerciel effekt senest tre år efter afslutningen af projektet.
Kapitel 3 Administration § 4. NaturErhvervstyrelsen gennemfører den fysisk og administrative kontrol samt efterfølgende regnskabskontrol efter denne bekendtgørelse.
 Stk. 2. NaturErhvervstyrelsen kan i henhold til Landdistriktslovens § 12 indhente oplysninger fra andre myndigheder til brug for kontrollen.
 Stk. 3. NaturErhvervstyrelsen kan anvende de afsatte rammer i én ansøgningsperiode eller fordele rammerne på to ansøgningsperioder.
Ansøgning § 5. Ansøgning om tilskud skal indgives på et særligt skema, der fås ved henvendelse til NaturErhvervstyrelsen eller via NaturErhvervstyrelsens hjemmeside.
 Stk. 2. Ansøgning om tilsagn om tilskud kan indsendes fra den 29. juli 2013 og skal være modtaget senest 16. september 2013.
 Stk. 3. NaturErhvervstyrelsen kan fastsætte yderligere ansøgningsperioder, der offentliggøres på NaturErhvervstyrelsens hjemmeside senest fire uger før ansøgningsperiodens start.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Afgørelse § 6. NaturErhvervstyrelsen kan give helt eller delvist afslag på ansøgninger, hvis:
 1) Projekter ikke er omfattet af ordningens formål.
 2) Effekten af det ansøgte projekt ikke vurderes at bidrage tilstrækkeligt til at opfylde formålet med ordningen.
 3) Effekten af det samlede projekt ikke vurderes at være tilstrækkeligt i forhold til projektets samlede anslåede udgifter.
 4) De anslåede tilskudsberettigede udgifter ikke vurderes at være rimelige.
 Stk. 2. Forud for ansøgningsperioden offentliggør NaturErhvervstyrelsen indikative beløbsmæssige rammer for projekter i medfør af bekendtgørelsen, jf. kapitel 5. Hvis de indikative beløbsmæssige rammer ikke giver mulighed for at imødekomme alle ansøgninger træffes afgørelser om tilsagn om tilskud på grundlag af en prioritering af ansøgningerne.
 Stk. 3. Ved prioritering af projekter lægges vægt på følgende:
 1) Den effekt, som opnås ved en gennemførelse af det enkelte projekt i den økologiske fødevaresektor med hensyn til følgende parametre:
 a) Skabelse og sikring af arbejdspladser.
 b) Styrkelse af konkurrenceevnen.
 c) Bidrage til at formindske ammoniakfordampning og lugtgener.
 d) Bidrage til at formindske næringsstofudvaskning.
 e) Bidrage til at reducere energiforbrug eller omlægning til grøn energi.
 f) Bidrage til udvikling af det geografiske område eller det faglige område, herunder sikring af et robust produktionsmiljø.
 2) Projektets faglige indhold, som skal omfatte mindst ét af følgende indsatsområder til gavn for den økologiske fødevaresektor:
 a) Kvalitetsfødevarer.
 b) Fødevaresikkerhed.
 c) Økologi.
 d) Produkters sporbarhed.
 e) Dyresundhed og  velfærd.
 f) Arbejdsmiljø.
 g) Miljøeffektive indsatser, herunder miljøteknologi.
 h) Andre indsatsområder, som efter Fødevareministeriets vurdering væsentligt kan bidrag til at fremme innovation og udvikling indenfor forarbejdning i fødevaresektoren.
 3) Om projekterne indgår i sammenhæng med lokale eller regionale tiltag, herunder om projekterne er indstillet af lokale aktionsgrupper eller de regionale vækstfora, og om projekterne har sammenhæng med andre statslige indsatser.
 4) Projektets samlede udgifter og sammenhængen mellem de planlagte aktiviteter og budget.
Stk. 4. I tilfælde, hvor projektansøgningen af NaturErhvervstyrelsen vurderes at have særlig betydning for en regional erhvervsudvikling i det specifikke område, og hvor der er ansøgt om tilskud på mere end 1,0 mio. kr. forelægger NaturErhvervstyrelsen projektansøgningen for det relevante vækstforum til indstilling.
For projektansøgninger, hvor vækstfora ønsker at afgive indstilling, afgives denne til NaturErhvervstyrelsen inden 4 uger efter projektansøgningens modtagelse hos det relevante vækstforum.
På baggrund af indstilling fra vækstfora og projektansøgningen træffer NaturErhvervstyrelsen afgørelse om, hvilke af de indstillede projekter, der skal ydes tilskud til, og ansøger meddeles tilsagn om tilskud eller afslag på projektansøgningen.
Ved andre projektansøgninger end de i 1. pkt. nævnte træffer NaturErhvervstyrelsen på baggrund af projektansøgningen afgørelse om tilsagn, og ansøger meddeles tilsagn om tilskud eller afslag på projektansøgningen.
Kapitel 4 Generelle betingelser for tilsagn om tilskud § 7. Det er en betingelse for tilskud til et projekt:
1) at de samlede tilskudsberettigede udgifter til projektet beløber sig til mindst 300.000 kr., 2) at de nødvendige tilladelser fra offentlige myndigheder opnås, 3) ansøger giver de oplysninger, NaturErhvervstyrelsen anmoder om til brug for sagsbehandlingen, 4) at ansøger i ansøgningen oplyser, om projektet eller dele heraf er omfattet af EU's udbudsregler, 5) at tilsagnshaver indsender afsluttende udbetalingsanmodning og projektrapport jf. stk. 2, til NaturErhvervstyrelsen, 6) at projektet og de investeringer, hvortil der er ydet tilskud, opretholdes af tilsagnshaver i en periode på fem år fra det tidspunkt, hvor tilsagn om tilskud er meddelt, eller i den i tilsagnet fastsatte periode, 7) at udbetalingsanmodningerne med tilhørende originale regnskabsbilag holdes tilgængeligt i fem år regnet fra udbetalingsdatoen, 8) at tilsagnshaver sikrer, at kontrolmyndighederne har adgang til de områder, projektet etableres på i forbindelse med kontrol, 9) at projektet er afsluttet senest 18 måneder fra tilsagnsdato dog senest den 1. august 2015, og 10) at tilsagnshaver, hvis projektet er omfattet af en kontrakt, der er omfattet af EU's udbudsregler eller tilbudslovens regler, holder dokumenter, som dokumenterer, at EU's udbudsregler eller tilbudslovens regler er overholdt, tilgængeligt i mindst fem år fra datoen for afsluttede udbetaling.
Stk. 2. Samtidig med indsendelse af anmodning om slutudbetaling skal tilsagnshaver afgive rapport om projektet til NaturErhvervstyrelsen.
Rapporten skal bl.a. indeholde en redegørelse for de aktiviteter, der er gennemført i forbindelse med projektet og for resultatet af projektet.
 Stk. 3. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter o.l.
 § 8. NaturErhvervstyrelsen kan i tilsagnet om tilskud fastsætte særlige betingelser for tilsagnet, herunder:
1) at projektet eller dele af projektet skal evalueres af en uafhængig instans, og 2) at projektet kan medfinansieres med andre offentlige midler end Fødevareministeriets.
 Stk. 2. For projekter jf. stk. 1, nr. 2, skal der foreligge dokumentation for medfinansieringen fra den pågældende offentlige myndighed, fond eller lignende før NaturErhvervstyrelsen kan træffe afgørelse om tilsagn om tilskud.
Kapitel 5 Projekter vedrørende udvikling af nye økologiske produkter og processer og teknologier § 9. Tilskud kan ydes til projekter om udvikling af økologiske produkter og til udvikling af processer og teknologier, der fremmer bæredygtighed og økologi inden for fødevaresektoren både primærproduktion og forarbejdning.
 Stk. 2. NaturErhvervstyrelsen vil ved vurdering af projekter efter stk.1, særligt udvælge projekter, der vedrører udvikling af økologiske produkter fra gamle husdyrracer og plantesorter, jf. § 2, stk. 2, og 3.
 Stk. 3. NaturErhvervstyrelsen vil ved vurdering af projekter efter stk.1, særligt udvælge projekter, hvor én eller flere deltagere er små eller mellemstore virksomheder, jf. § 2, stk. 1.
 Stk. 4. Projektet kan være baseret på foreliggende forskning, men må ikke indeholde forskningsaktiviteter.
 § 10. Tilskud kan ydes til virksomheder inden for forarbejdningsindustrien, primærproducenter, organisationer, offentlige forsknings- og forsøgsinstitutioner og andre virksomheder.
 Stk. 2. Det er en betingelse for tilsagn om tilskud til et udviklingsprojekt, at projektet gennemføres i et samarbejde, der mindst skal omfatte en primærproducent inden for jordbrug, der er autoriseret eller har søgt autorisation til økologisk jordbrugsproduktion og en anden part, der ikke er primærproducent inden for jordbrug.
 Stk. 3. For projektet udarbejdes en projektrelateret samarbejdsaftale mellem deltagerne, og der skal blandt deltagerne udpeges en ansvarlig for projektets gennemførelse og økonomi.
 § 11. Tilskud kan ydes til udgifter, der er nødvendige for projektets gennemførelse, jf. § 12. Tilskuddet efter denne bekendtgørelse kan udgøre op til 60 pct. for små virksomheder, op til 50 pct. for mellemstore virksomheder og op til 40 pct. for store virksomheder, jf. dog stk. 2 og 3.
 Stk. 2. Tilskuddet efter bekendtgørelsen kan til udviklingsprojekter efter § 1, stk. 2, udgøre højst 30 pct. for små virksomheder, højst 25 pct. for mellemstore virksomheder og højst 20 pct. for store virksomheder.
 Stk. 3. Hvis betingelserne i stk. 4, nr. 1-5, overholdes, kan tilskuddet efter bekendtgørelsen til udviklingsprojekter efter § 1, stk. 2, højst udgøre 50 pct. for samtlige typer af virksomheder.
 Stk. 4. Udviklingsprojekter kan medfinansieres med offentlige midler, således at den samlede offentlige finansiering kan udgøre maksimalt 100 pct., under overholdelse af følgende betingelser:
 1) Projektet skal vedrøre produkter, der er opstillet i Traktatens bilag I.
 2) Projektet skal være af generel interesse for den pågældende specifikke sektor eller delsektor.
3) Oplysning om, at udviklingsprojektet vil finde sted og med hvilket formål, offentliggøres på internettet, inden projektet påbegyndes.
Af oplysningen skal fremgå, hvornår de forventede resultater omtrent vil foreligge, og hvor de vil blive offentliggjort på internettet.
 4) Resultaterne stilles gratis til rådighed.
5) Projektresultaterne skal være tilgængelige på internettet i mindst fem år.
Oplysningerne på internettet offentliggøres ikke senere end de oplysninger, der eventuelt gøres tilgængelige for medlemmer af en specifik organisation.
 § 12. De tilskudsberettigede udgifter kan omfatte:
1) udgifter til løn til tilsagnshavers personale under forudsætning af, at udgiften kan dokumenteres ved faktura eller tilsvarende dokumentation, og af at disse udgifter ikke normalt finansieres af offentlige institutioner, offentlige virksomheder eller kommunale fællesskaber, 2) udgifter til køb af materialer og nødvendigt udstyr, der er direkte relateret til projektet, 3) markedsundersøgelser, der er nødvendige for at gennemføre projektet, og 4) udgifter, der vedrører konsulentbistand og udarbejdelse af slutrapporter.
Stk. 2. Udgifterne skal være nødvendige for at gennemføre projektet og skal være direkte relaterede til projektet.
Det er en betingelse, at udgifterne er relateret til samarbejdet, og skaber merværdi for de i projektet deltagende parter.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelsen, at NaturErhvervstyrelsen vurderer, at udgifterne er af væsentlig betydning for projektets gennemførelse.
 Stk. 4. Salgsværdien af produkter udviklet som led i projektet fratrækkes ved opgørelse af projektomkostningerne.
Stk. 5. NaturErhvervstyrelsen fastsætter værdien af udstyr eller inventarinvesteringer m.v., der har værdi efter projektets afslutning.
Værdien modregnes i opgørelsen af de samlede tilskudsberettigede projektomkostninger.
 § 13. De tilskudsberettigede udgifter kan ikke omfatte:
1) udgifter, hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr, 4) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 5) finansierings- og pengeinstitutomkostninger, 6) moms, med mindre denne endeligt bæres af tilsagnshaver, 7) udgifter, der normalt afholdes af offentlige institutioner og offentlige virksomheder, 8) anlægsinvesteringer, bortset fra inventarinvesteringer, der er nødvendige forudsætninger for at gennemføre projektet, 9) udgifter, som tilsagnshaver har betalt inden NaturErhvervstyrelsen har givet tilladelse til at iværksætte projektet, jf. § 5 stk. 4, 10) udgifter til investeringer i forbindelse med kommerciel anvendelse af nye produkter m.v., 11) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), og 12) simple genanskaffelser.
Kapitel 6 Udbetaling af tilskud § 14. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Tilskud kan udbetales i en rate.
Raten skal udgøre mindst 20 pct. af det samlede tilsagnsbeløb.
Stk. 2. Anmodning om udbetaling af tilskud skal indgives på et særligt skema og vedlægges alle udgiftsbilag samt dokumentation for betaling.
Anmodningen om slutudbetaling skal være vedlagt afsluttende projektrapport, som udfærdiges på særligt skema.
Skema til udbetalingsanmodning og skema til afsluttende projektrapport findes på NaturErhvervstyrelsens hjemmeside eller fås ved henvendelse til NaturErhvervstyrelsen.
Stk. 3. Det er en betingelse for udbetaling af tilskud, at NaturErhvervstyrelsen har godkendt rateopgørelser, endelige opgørelser samt slutrapport.
Ved slutudbetaling er det endvidere en betingelse, at NaturErhvervstyrelsen har godkendt den endelige opgørelse samt afsluttede projektrapport.
Stk. 4. Det er en betingelse for første udbetaling, at tilsagnshaver har indsendt en finansieringsplan til NaturErhvervstyrelsen.
Tilsagnshaver skal oplyse over for NaturErhvervstyrelsen, hvis der sker ændringer i den indsendte finansieringsplan.
Stk. 5. Det er en betingelse for første udbetaling, at de nødvendige tilladelser fra offentlige myndigheder til etablering af projektet er opnået.
Det er en betingelse for slutudbetaling, at alle nødvendige tilladelser fra offentlige myndigheder er opnået.
 § 15. Anmodning om slutudbetaling efter afslutning af projektet skal være NaturErhvervstyrelsen i hænde senest 3 måneder efter den dato, hvor projektet skal være afsluttet dog senest den 1. august 2015. NaturErhvervstyrelsen kan i særlige tilfælde meddele dispensation fra denne frist.
 § 16. Tilskuddet overføres til ansøgers NemKonto.
Kapitel 7 Ændring af projekt og indtræden i tilsagn § 17. Ændring af et godkendt projekt kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål.
Fristen for projektets afslutning kan dog ikke ændres ud over den 1. august 2015. Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde melde dispensation fra denne frist.
§ 18. NaturErhvervstyrelsen kan efter ansøgning tillade, at en anden der ifølge kapitel 5 kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 § 19. Tilsagnshaver skal i hele perioden, hvor betingelser for tilskud skal opfyldes, på forlangende afgive en erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn eller tilbagebetaling af tilskud efter § 20.
Kapitel 8 Bortfald og tilbagebetaling af tilskud § 20. Tilsagn om tilskud bortfalder:
1) hvis ansøger har givet urigtige eller vildledende oplysninger eller har fortiet oplysninger af betydning for sagens afgørelse, 2) hvis tilsagnshaver tilsidesætter sine pligter efter lovens § 11, stk. 2, 3) hvis tilsagnshaver ikke opfylder sin underretningspligt efter § 19, 4) hvis projektet ikke gennemføres i overensstemmelse med tilsagnet, eller 5) hvis betingelserne for tilskud ikke er opfyldt.
Stk. 2. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af et tilbagebetalingskrav tillægges der renter.
Rentetillægget beregnes fra tidspunkt for meddelelse af tilbagebetalingskravet til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
 Stk. 3. Uanset stk. 1 kan NaturErhvervstyrelsen opretholde tilsagnet, selvom betingelsen i § 7, stk. 1, nr. 10, ikke er opfyldt, hvis NaturErhvervstyrelsen vurderer, at den manglende opfyldelse af betingelsen ikke er væsentlig.
Kapitel 9 Force Majeure § 21. NaturErhvervstyrelsen anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses på tidspunktet for ansøgers modtagelse af tilsagnet.
 5) En alvorlig naturkatastrofe, der i væsentlig grad berører arealer på virksomheden.
 6) Ødelæggelse af bedriftens anlæg ved ulykke.
 7) Tilsagnshavers besætning bliver ramt af en epizooti eller af en smitsom husdyrsygdom, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser i forhold til hvilke, der påberåbes force majeure, og at den forpligtede ikke uden uforholdsmæssige opofrelser kunne have sikret sit herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 22. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest ti arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 10 Ikrafttrædelse § 23. Bekendtgørelsen træder i kraft den 29. juli 2013.
