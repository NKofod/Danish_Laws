Bilag 1 Beretning afgivet af Erhvervsudvalget den 2. juni 2010 Beretning over Forslag til folketingsbeslutning om uvildig rådgivning i finansielle sager [af Bente Dahl (RV) m.fl.] 1. Udvalgsarbejdet Beslutningsforslaget blev fremsat den 4. marts 2010 og var til 1. behandling den 29. april 2010. Beslutningsforslaget blev efter 1. behandling henvist til behandling i Erhvervsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til økonomi- og erhvervsministeren til skriftlig besvarelse, som denne har besvaret.
2. Politiske bemærkninger Udvalget anerkender, at der er et behov for at sikre forbrugerne bedre ved rådgivning vedrørende låntagning og eventuel investering i relation hertil.
En lang række sager har i den senere tid vist, at rigtig mange forbrugere er blevet rådgivet forkert ved deres låntagning, hvorved de mange gange er kommet i en voldsom økonomisk klemme.
Derfor opfordrer udvalget regeringen til at tage hånd om problemerne ved at undersøge muligheden for at sikre forbrugerne bedre ved rådgivning om låntagning, herunder muligheden for at skabe øget konkurrence på området for rådgivning, således at forbrugerne kan få adgang til anden og mere uafhængig rådgivning end tilfældet er nu, hvor de fleste får rådgivning i banken, hvor de også skal have lånet, de bliver rådgivet om.
Udvalget noterer sig, at bankrådgivere i henhold til god skik-reglerne allerede er forpligtet til at yde rådgivning, hvor man tilgodeser forbrugerens interesser, herunder giver forbrugeren et så godt grundlag, at denne kan træffe en kvalificeret beslutning, og at det følger af EU-regulering (MiFID-direktivet), at bankrådgiverne skal yde rådgivning til forbrugerne om investeringsprodukter.
Udvalget noterer sig endvidere, at bankrådgiveren efter god skik-reglerne er forpligtet til at informere om relevante produkter på markedet, som ikke er bankens egne produkter, og at der vil blive gennemført en risikomærkning af investeringsprodukter.
Udvalget ønsker imidlertid, at der foretages en undersøgelse, der nærmere belyser mulighederne for at sikre forbrugeren bedre rådgivning vedrørende låntagning og eventuelt bedre adgang til at klage over rådgivningen.
Da ingen ydelse er gratis, må forbrugerne betale to gange, hvis de ønsker rådgivning uden om banken.
Derfor skal det bl.a. indgå i undersøgelsen, i hvilket omfang forbrugerne kan få rådgivning uden at skulle betale to gange for den ydelse.
Udvalget ønsker således en nærmere analyse af mulighederne for at gennemføre en opsplitning af bankernes gebyrer i gebyrer for henholdsvis låntagning og rådgivning  herunder af de praktiske og administrative konsekvenser heraf.
 Efterfølgende opfordres regeringen til at lave opfølgende lovgivning, såfremt lovgivning er nødvendig for at sikre, at forbrugerne bliver bedre stillede ved rådgivning i finansielle sager.
Udvalget noterer sig, at det britiske finanstilsyn, FSA, på baggrund af et analysearbejde finder, at man ikke bør have økonomiske interesser i at sælge et produkt og samtidig kunne kalde sig uafhængig.
FSA overvejer derfor at regulere området for de uafhængige rådgivere og har iværksat en høringsprocedure, der endnu ikke er afsluttet.
Efter planen skal eventuelle nye regler træde i kraft den 1. januar 2013. I forlængelse heraf opfordres regeringen til nærmere at belyse, hvorvidt der i Danmark er behov for lovgivning for at sikre ordnede forhold på markedet for uvildige rådgivere.
