Nr LSF 195 Forslag til Lov om ændring af lov om lens, stamhuses og fideikommisgodsers  

 samt de herhen hørende fideikommiskapitalers overgang til fri ejendom Fremsat af miljøministeren den 28. januar 1988 § 1.
I lov om lens, stamhuses og fideikommisgodsers samt de herhen hørende fideikommiskapitalers overgang til fri ejendom, jf.
lovbekendtgørelse nr. 638 af 16. september 1986, foretages følgende ændringer:
 1. I § 5, stk. 1 og 3, ændres ordene:
»medmindre skovnævnet anbefaler delingen.« til:
 »medmindre miljøministeren tillader andet.« § 2.
 Loven træder i kraft den 1. juli 1988.
BEMÆRKNINGER TIL LOVFORSLAGET Lovforslaget er en konsekvens af det forslag til ny skovlov, der fremsættes samtidig hermed.
Det skovkyndige skøn i henhold til majoratsloven (lensafløsningsloven) blev ved § 23, stk. 2, i skovloven fra 1935 henlagt til Statens Skovnævn.
Majoratslovens § 5, stk. 1 og 3, omhandler deling af skove på majoratsnoterede ejendomme.
Majoratsbåndet er ofte den eneste binding, der hindrer, at disse ejendomme deles mellem flere ejere.
Reglerne har derfor betydning for, at de pågældende skovbrugsejendomme fastholdes i så store enheder, at de kan give baggrund for erhvervsmæssige skovbrug.
Da Skovnævnet i forslaget til ny skovlov ikke foreslås videreført som et organ, der behandler konkrete enkeltsager, foreslås det, at betingelserne om det særlige skovkyndig skøn i henhold til de 2 bestemmelser i majoratsloven udgår.
Disse sager behandles fremtidig som andre skovsager af skovmyndighederne med den ekspertise, de besidder.
Der henvises i øvrigt i det hele til forslag til skovlov med tilhørende bemærkninger, specielt til kapitel 10 om Skovnævnet.
 Forslaget bør træde i kraft samtidig med skovloven.
