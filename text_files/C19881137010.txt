 Vedlagt sendes til orientering kopi af bekendtgørelse om fri proces og  

 bekendtgørelse om offentlig retshjælp ved advokater, som justitsministeren  

 har underskrevet den 15. december 1988. Bekendtgørelserne, der træder i kraft  

 den 1. januar 1989, forventes optaget i det nummer af Lovtidende, der  

 udkommer den 23. december 1988.
 Særtryk af bekendtgørelserne vil blive udsendt, så snart de foreligger.
 De 2 bekendtgørelser træder i stedet for bekendtgørelse nr. 457 af 28.  

 juli 1988 om fri proces og bekendtgørelse nr. 458 af 28. juli 1988 om  

 offentlig retshjælp ved advokater, og de udstedes på grund af indførelsen af  

 et nyt indtægtsgrundlag til erstatning for socialindkomsten, ligesom der  

 foretages den regulering af de økonomiske grænser, som er forskrevet i  

 retsplejelovens § 330 a.
Det nye indtægtsgrundlag fremkommer som summen af den personlige indkomst  

 og den positive kapitalindkomst.
Hvis kapitalindkomsten er negativ, skal der  

 ses bort fra den.
Et negativt beløb kan således ikke trækkes fra beløbet for  

 den personlige indkomst.
De tal, der skal anvendes ved beregningen, fremgår  

 af årsopgørelsen fra skattemyndighederne.
I en overgangsperiode kan der i  

 årsopgørelsen være anført en »beregningsmæssig personlig indkomst«  

 og en »beregningsmæssig kapitalindtægt«.
Hvis dette er tilfældet,  

 er det tallene herfor, der skal anvendes ved beregningen af  

 indtægtsgrundlaget.
 I 1989 er det oplysningerne om den personlige indkomst og den positive  

 kapitalindkomst i årsopgørelsen for 1987, der skal anvendes.
 I 1989 må indtægtsgrundlaget, dvs. summen af den personlige indkomst og  

 den positive kapitalindkomst, ikke overstige 152.000 kr.
 Lever ansøgeren/den retshjælpssøgende i ægteskab eller i et andet  

 samlivsforhold, må summen af indtægtsgrundlagene for ansøgeren/den  

 retshjælpssøgende og dennes ægtefælle/samlever ikke overstiger 193.000 kr.  

 Beløbsgrænserne forhøjes med 26.000 kr. pr. barn, som enten bor hos  

 ansøgeren/den retshjælpssøgende eller i overvejende grad forsørges af denne.
 I sager om ægteskab eller forældremyndighed anvendes den økonomiske grænse  

 på 152.000 kr.
Efter § 9, stk. 3, i bekendtgørelsen om fri proces skal ansøgningen for  

 fremtiden indeholde oplysning om, hvorvidt der er en retshjælpsforsikring og  

 i bekræftende fald forsikringsselskabets navn og policenummeret.
Der er  

 knyttet retshjælpsforsikring til følgende 4 forsikringstyper:  

 motorkøretøjsforsikring, parcelhusforsikring, familieforsikring og  

 lystfartøjsforsikring.
 Der vil senere blive udsendt en revideret blanket til brug ved ydelse af  

 offentlig retshjælp ved advokater.
Der vil ligeledes blive udsendt et ansøgningsskema, der kan anvendes ved  

 ansøgning om fri proces.
Justitsministeriet har derimod ikke på nuværende  

 tidspunkt fundet anledning til at indføre blankettvang i forbindelse med  

 ansøgning om fri proces.
 Justitsministeriet arbejder endvidere for tiden med udformningen af et  

 informationsmateriale, som på en overskuelig måde kan præsentere befolkningen  

 for det samlede retshjælpsudbud.
 P.M.V.
 E.B.
Hans-Viggo Jensen Til domstolene, Statsamterne, advokatvagterne og de private retshjælpsinstitutioner.
