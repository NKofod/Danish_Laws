Kendelse fra Pressenævnet i sag nr.  

 162/1997 En bedemand har ved advokat Teddy Mørch klaget til  

 Pressenævnet over en artikel bragt i B.T. den 23. oktober 1997, idet  

 han finder, at god presseskik er tilsidesat.
 Artiklen blev bragt på side 10 som led i en  

 reportage, der dækkede side 4-12 og vedrørte sigtelsen mod en  

 32-årig plejehjemsassistent for drab på 22 beboere på et  

 plejehjem.
 Artiklen havde overskriften "Svigerfar tjente  

 på døde beboere" og bl.a. følgende indhold:
 "Den drabssigtede plejehjemsassistent dirigerede de  

 døde beboere ud til sin svigerfar i Roskilde, som har en blomstrende  

 bedemandsforretning.
Hos bedemænd på Vesterbro har rygterne  

 længe ulmet, at en underlig transport fandt sted fra Plejebo.
Lokale  

 bedemænd, præsten i sognet og andre ansatte på plejehjemmet  

 undrede sig over, at Plejebo i stedet for lokale bedemænd på  

 Vesterbro pludselig brugte en bedemand fra Roskilde   30 km uden for  

 København.
Ingen hjemme Men nu er tågerne omkring mysteriet begyndt at  

 lette.
Den drabssigtede tidligere afdelingsleder havde tilsyneladende en helt  

 bestemt grund til at ændre Plejebos vane med at anvende lokale  

 bedemænd.
På den måde kunne hun støtte sin mands  

 forældre, der i forlængelse af deres parcelhus i Roskilde har en  

 bedemandsforretning.
Plejebos bestyrelsesmand  Ib  Schultz var bestyrtet, da  

 han i onsdagens aviser blev klar over, hvor langt assistenten ifølge  

 anklagerne har haft held til at drive sit makabre spil.
Rystet over de  

 seneste dages begivenheder fortæller bestyrelsesformanden, at Plejebos  

 ledelse ikke havde kendskab til, at bedemanden i Roskilde var assistentens  

 svigerfar.
 "Men som afdelingsleder har hun nemt kunne  

 påvirke de afdødes pårørende til at vælge en  

 bestemt bedemand", fortæller bestyrelsesformanden.
 Parcelhuset i Roskilde stod øde og forladt med  

 nedrullede gardiner, da B.T. onsdag besøgte den stille villavej.
Bedemandsforretningen var ubemandet bag regnvåde  

 ruder, men i butiksvinduet står et ensomt skilt med teksten: "En  

 begravelse er også et spørgsmål om økonomi",  

 som et makabert hint til den sørgelige sag." Artiklen var ledsaget af et billede af klagerens bolig og  

 forretning.
Af billedet fremgik navnet på forretningen og klagerens og  

 dennes hustrus navne og telefonnummer.
Billedet havde følgende  

 billedtekst:
"DET BLI R I FAMILIEN: Bedemænd på  

 Vesterbro og præsten i sognet har længe undret sig over, at  

 Plejebo foretrak en udenbys bedemand.
Nu viser det sig, at bedemanden er den  

 drabssigtedes svigerfar." Klageren har gjort gældende, at anvendelsen af  

 billedet af hans forretning og private bolig, hans og hans hustrus navne og  

 deres telefonnummer udgør en ubeføjet krænkelse af hans  

 person og hans virksomhed, ikke mindst under hensyn til, at den sigtede  

 plejehjemsassistents navn ikke måtte offentliggøres.
Klageren  

 har i den forbindelse anført, at det så meget desto mere er en  

 overtrædelse af god presseskik at udlevere ham som sket i en situation,  

 hvor han end ikke er sigtet eller har nogen andel i det samlede indhold af  

 reportagen vedrørende svigerdatteren.
 Klageren har videre gjort gældende, at bladet i  

 artiklen har fremstillet ham, som om han har været i "ledtog" med sin  

 svigerdatter.
Bladet har i en udtalelse om sagen anført, at  

 bladet under arbejdet med reportagen om den 32-årige  

 plejehjemsassistent fik oplysninger om, at der i forbindelse med kvindens  

 ansættelse på plejehjemmet skete en ændring i plejehjemmets  

 sædvanlige brug af bedemand.
Bladet søgte gentagne gange i  

 løbet af onsdag den 22. oktober 1997 at få kontakt til  

 klageren.
Bladet har videre anført, at bladet omhyggeligt har  

 undgået at drage konklusioner i artiklen.
Det er således hverken  

 anført eller antydet, at klageren skulle have haft noget kendskab til  

 de forbrydelser, som plejehjemsassistenten er sigtet for.
Oplysningen om, at  

 den drabssigtedes grund til at benytte klagerens bedemandsvirksomhed  

 tilsyneladende har været et ønske om at støtte  

 svigerfaderens virksomhed, er derimod i højeste grad relevant for  

 avisens dækning af sagen omkring plejehjemmet, ikke mindst henset til,  

 at den 32-årige tillige er sigtet for berigelseskriminalitet over for  

 plejehjemmets beboere.
Bladet har yderligere anført, at artiklen ikke har  

 et indhold, som krænker klagerens privatlivsfred.
Bladet har i den  

 forbindelse anført, at artiklens oplysninger om klageren ikke  

 vedrører dennes private forhold, men derimod hans virksomhed.
Hvis  

 Pressenævnet imidlertid finder, at privatlivets fred blev  

 krænket, var en sådan krænkelse berettiget, idet omtalen  

 var forbundet med en klar almen interesse.
 Bladet har videre anført, at det er bladets  

 opfattelse, at slægtsforholdet er af central betydning, og at det  

 derfor ikke er i strid med princippet i punkt C 4 i de vejledende  

 presseetiske regler at nævne klagerens slægtsforhold.
 Bladet har anført, at det for bladet er et  

 væsentligt redaktionelt princip, at journalistiske artikler skal  

 støttes af relevante billeder, og det var derfor relevant - og af  

 journalistiske grunde nødvendigt - at bringe et billede af  

 bedemandsforretningen.
Bladet har endelig anført, at bladet ikke har  

 overtrådt det navneforbud, som Københavns Byret har nedlagt  

 vedrørende den 32-årige plejehjemsassistent.
Den sigtedes  

 familie og kolleger er stået frem i forskellige medier, og bladets  

 omtale af klagerens navn har således ikke medvirket til, at den  

 32-åriges identitet er blevet kendt ud i videre kredse end de, som i  

 forvejen havde kendskab til den pågældendes identitet.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Ole Askvig.
 Pressenævnet udtaler:
 Det fremgår, at plejehjemmet anvendte klageren som  

 bedemand, og at denne forretningsforbindelse først blev bragt i stand,  

 efter at klagerens svigerdatter var blevet ansat på plejehjemmet.  

 På denne baggrund finder Pressenævnet, at det i forbindelse med  

 bladets dækning af sagen omkring drabssigtelserne, ikke kan kritiseres,  

 at bladet offentliggjorde oplysningen om den drabssigtedes slægtskab  

 med klageren.
 Pressenævnet finder imidlertid, at det til  

 opfyldelsen af formålet med artiklen var unødvendigt at anvende  

 et billede af klagerens forretning, hvor såvel hans som hans hustrus  

 navne og telefonnummer fremgik.
 Pressenævnet finder derfor, at B.T. på dette  

 punkt har overtrådt god presseskik, og nævnet udtaler sin kritik  

 af bladet.
 Pressenævnet finder, at nævnets kendelse ikke  

 bør offentliggøres, idet dette ikke kan ske uden en yderligere  

 krænkelse af klageren.
 Afsagt onsdag den 17. december 1997.
