Ændringsforslag stillet den 1. december 2021 Ændringsforslag til 3. behandling af Forslag til lov om ændring af lov om forsøgsordning med medicinsk cannabis (Permanent mulighed for dyrkning af cannabis m.v.) [af sundhedsministeren (Magnus Heunicke)]:
Til § 1 Af Jane Heitmann (V):
 1) Nr. 2 affattes således:
 »2. Efter kapitel 11 a indsættes:
»Kapitel 11 b Referencegruppe for dyrkning, fremstilling m.v. af cannabisprodukter til eksport § 64 b.
Lægemiddelstyrelsen nedsætter en referencegruppe for dyrkning, fremstilling m.v. af cannabisprodukter til eksport.«« [Lovteknisk justering grundet delingen af lovforslag nr.
L 44] 2) I den under nr. 3 foreslåede § 67 a udgår i 1. pkt. »og 2«.
[Lovteknisk ændring grundet delingen af lovforslag nr.
L 44] Bemærkninger Til nr. 1 Ændringsforslaget er en lovteknisk konsekvens af delingen af L 44, hvorefter der nu er et L 44 A og L 44 B, som begge forventes vedtaget ved 3. behandling.
 Som følge af delingen af L 44 er det nødvendigt at foretage en justering, således at det præciseres, at den referencegruppe, der nedsættes i medfør af L 44 A vedrører den permanente mulighed for dyrkning, fremstilling m.v. af cannabisprodukter til eksport.
Til nr. 2 Ændringsforslaget er en lovteknisk konsekvens af delingen af L 44, hvorefter der nu er et L 44 A og L 44 B.
 Med ændringen foreslås, at henvisningen til § 1, stk. 2, udgår i L 44 A, da stk. 2 vedrører forsøgsordningen, der videreføres ved L 44 B.
