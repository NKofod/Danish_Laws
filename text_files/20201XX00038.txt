Skriftlig fremsættelse (7. oktober 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om anvendelsen af visse af Den Europæiske Unions retsakter om økonomiske forbindelser til tredjelande m.v. (Adgang til kontrolbesøg m.v.) (Lovforslag nr.
L 11) Formålet med lovforslaget er at styrke Erhvervsstyrelsens kontrol med virksomheder, der har aktiviteter, der er omfattet af dual-use eksportkontrolregelsættet eller af EU-restriktioner over for tredjelande (EU-sanktioner).
Erhvervsstyrelsen får med lovforslaget beføjelser til at kræve alle relevante oplysninger udleveret fra disse virksomheder, samt foretage kontrolbesøg, der både kan være varslede og uvarslede.
Virksomhederne vil efter lovforslaget være forpligtede til at bistå Erhvervsstyrelsen i forbindelse med anmodninger om oplysninger eller gennemførelse af kontrolbesøg.
Lovforslaget skal ses i sammenhæng med Erhvervsstyrelsens øvrige kontrol- og tilsynsaktiviteter.
Med lovforslaget vil Erhvervsstyrelsen have mulighed for at kunne sætte ind med målrettet vejledning over for virksomhederne på kontrolbesøget, samtidig med at virksomheder, der ikke overholder reglerne, vil blive stillet til ansvar.
Strafbare overtrædelser af gældende regler vil blive politianmeldt.
Lovforslaget omfatter erhvervsrettet regulering med ikrafttrædelsesdatoen 1. januar 2021, og loven bør bekendtgøres senest fire uger før ikrafttrædelse.
Det foreslås derfor, at behandlingen i Folketinget bliver afsluttet senest fire uger før den 1. januar 2021.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
