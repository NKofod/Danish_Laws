Bekendtgørelse om apotekernes indsendelse af regnskabsoplysninger I medfør af § 47, stk. 3, i lov om apoteksvirksomhed, jf. lovbekendtgørelse nr. 855 af 4. august 2008, som ændret ved lov nr. 465 af 18. maj 2011, fastsættes:
§ 1. De apoteksregnskaber, som apotekeren skal udarbejde i henhold til § 1 i bekendtgørelse om apotekeres og apotekerkæders aflæggelse af regnskab, skal indtastes i det af Lægemiddelstyrelsen anviste skema, jf. bekendtgørelsens § 4, og indsendes til Lægemiddelstyrelsen via e-post.
Hvis et regnskab indsendes på anden vis, eller hvis der ændres i skemaets struktur eller format, anses regnskabet ikke for afleveret.
§ 2. Ved indsendelse af apoteksregnskaber til Lægemiddelstyrelsen via e-post skal apotekeren anvende Nets DanID A/S' offentligt tilgængelige løsning til underskrift af e-post for at sikre afsenders identitet.
Regnskabet skal indsendes til en e-postadresse anvist af Lægemiddelstyrelsen i det årlige regnskabsmateriale, som offentliggøres på Lægemiddelstyrelsens hjemmeside.
 § 3. Bekendtgørelsen træder i kraft den 1. januar 2012.
 Stk. 2. Bekendtgørelsen har virkning for regnskaber fra og med regnskabsåret 2011.
