Ligebehandlingsnævnets afgørelse om køn - kompetence - ej medhold Ligebehandlingsnævnet kunne ikke tage stilling til, om det var forskelsbehandling kun at indkalde mænd til Forsvarets Dag, fordi forholdet var reguleret i Grundloven og anden lovgivning.
 Klagen drejer sig om forskelsbehandling på grund af køn, idet det kun er mænd, der indkaldes til Forsvarets Dag.
Ligebehandlingsnævnets afgørelse Sekretariatets afvisning af klagen stadfæstes.
Sagsfremstilling Der er klaget over forskelsbehandling på grund af køn, idet klager er idømt bødestraf, fordi han ikke mødte op til forsvarets dag den 2. september 2008.
 Ligebehandlingsnævnets sekretariat afviste ved brev af 10. februar 2009 klagen med den begrundelse, at Ligebehandlingsnævnet ikke kan behandle klager over lovbestemmelser.
 Ved brev modtaget den 9. marts 2009 anmodede klager om at få sagen indbragt for Ligebehandlingsnævnet.
Parternes bemærkninger Klager har påstået forholdet kendt i strid med ligebehandlingsloven.
Klager har herved henvist til, at det er forskelsbehandling på grund af køn, at det kun er mænd, og ikke kvinder, der indkaldes til Forsvarets Dag.
Klager ønsker at blive behandlet på samme juridiske vilkår som kvinder og kræver at få sin bødestraf for udeblivelse erklæret ulovlig.
Ligebehandlingsnævnets bemærkninger og konklusion Det fremgår af grundloven, at enhver våbenfør mand er forpligtet til med sin person at bidrage til fædrelandets forsvar efter de bestemmelser, som loven foreskriver.
Bestemmelser om værnepligt fremgår af lov om værnepligt.
Det fremgår af denne lov, at enhver dansk mand er undergivet værnepligt.
Det fremgår endvidere af loven, at værnepligtige, der har bopæl eller ophold her i landet, skal møde til forsvaret dag i det år, hvori de fylder 18 år.
Der klages over forhold, som er lovreguleret i både grundloven og anden lovgivning.
Ligebehandlingsnævnet kan derfor ikke behandle klagen.
