Hjemvisning af påbud om fjernelse af sundhedsskadelig forurening fra udstødningsgasser ved ind- og udkørsel til skift af dæk i hal Resumé Ved et tilsynsbesøg konstaterede Arbejdstilsynet, at der i en virksomheds lastvognshal udskiftes og monteres dæk på større køretøjer og trailere.
Hallen var ca. 32 x 33 meter og havde en loftshøjde på cirka 5 meter.
Der var 6 store hejseporte i den ene ende af hallen, som var opdelt i 6 vognbaner.
I hallen var der installeret en udsugningskanal i loftet i hele hallens længde og en indblæsningskanal i loftet i hele hallens bredde.
Virksomheden oplyste i høringsfasen, at den grundventilation, der er i hallen, udskifter luften 4,3 gange i timen.
 Det blev oplyst, at der skiftes dæk på cirka 70 køretøjer ugentligt, svarende til 12-14 køretøjer dagligt.
Arbejdstilsynet konstaterede, at et færdigmonteret køretøj var cirka 45 sekunder om at starte dieselmotoren op og køre ud af hallen.
Arbejdstilsynet vurderede, at der lugtede af udstødningsgasser under udkørslen og en rum tid herefter, og at hallens mekaniske ventilation derfor ikke effektivt fjernede udstødningsgasserne så tæt ved kilden som muligt.
 Arbejdstilsynet afgav på den baggrund påbud om at sikre effektiv fjernelse af sundhedsskadelige forureninger fra udstødningsgasser i lastvognshallen samt påbud om at bruge en arbejdsmiljørådgiver.
 Det fremgår af § 42, stk. 1, i arbejdsmiljøloven, at arbejdsstedet skal indrettes således, at det er sikkerheds- og sundhedsmæssigt fuldt forsvarligt.
 Det fremgår af § 35, stk. 1, i bekendtgørelsen om faste arbejdssteders indretning, at der skal etableres en mekanisk udsugning, der så vidt muligt fjerner forureningen på det sted, hvor den udvikles, hvis det ikke kan hindres, at der ved en arbejdsproces sker udvikling af luftarter eller lignende, der er sundhedsskadelige.
 Det fremgår af § 6, i bekendtgørelsen om brug af autoriserede arbejdsmiljørådgivere, at en arbejdsgiver skal efterkomme påbud om brug af en arbejdsmiljørådgiver, når Arbejdstilsynet afgiver en afgørelse om overtrædelse af et komplekst og alvorligt arbejdsmiljøproblem, som er angivet i bekendtgørelsens kapitel 3.
 Det fremgår af § 16, stk. 1, nr. 1, i bekendtgørelsens kapitel 3, at sundhedsskadelig luftforurening fra en arbejdsproces på faste arbejdssteder, hvor der ikke er etableret en effektiv mekanisk udsugning med tilførsel af frisk erstatningsluft, er et komplekst og alvorligt arbejdsmiljøproblem.
 Et enigt nævn hjemviste Arbejdstilsynets påbud, idet nævnet ikke fandt, at Arbejdstilsynet i tilstrækkelig grad har taget stilling til, om de ansatte er udsat for en sundhedsskadelig påvirkning fra forurening med udstødningsgasser.
 Nævnet lagde herved vægt på oplysningerne om, at de ansatte er udsat for konstaterbar påvirkning af forurening fra udstødningsgasser i op til 6 minutter, sammenholdt med, at der i hallen er etableret en rumventilation med et luftskifte 4,3 gange i timer.
 Nævnet har endvidere lagt vægt på, at der er tale om et lokale på mindst 1000 m² med 5 meter til loftet, og daglig ind- og udkørsel af 12-14 lastbiler fordelt over hele arbejdsdagen, og at der ikke er konstateret anden forurening end udstødningsgas ved ind- og udkørsel.
 Nævnet lagde endelig vægt på Arbejdstilsynets måling, som viste, at det tager en lastvogn 45-60 sekunder at starte motoren og køre ud af hallen, samt at udstødningsgassen kunne lugtes i 4-5 minutter efter ind- og udkørsel.
 Nævnet fandt på grund af hjemvisningen ikke grundlag for påbuddet om brug af arbejdsmiljørådgiver.
[Adressat udeladt] Arbejdsmiljøklagenævnet har på møde den 13. december 2011 behandlet [navn udeladt]s klage over Arbejdstilsynets afgørelser af 1. december 2010, hvorved virksomheden [navn udeladt] blev påbudt 1) at sikre effektiv fjernelse af sundhedsskadelige forureninger fra udstødningsgasser i Lastvogns afd., 2) at bruge en autoriseret arbejdsmiljørådgiver til at bistå sig med at efterkomme påbuddet.
Nævnet traf følgende A F G Ø R E L S E Arbejdsmiljøklagenævnet hjemviser Arbejdstilsynets påbud om at sikre effektiv fjernelse af sundhedsskadelige forureninger fra udstødningsgasser i Lastvogns afd.
 Arbejdsmiljøklagenævnet ophæver Arbejdstilsynets påbud om at bruge en autoriseret arbejdsmiljørådgiver.
B E G R U N D E L S E Ventilation Arbejdsmiljøklagenævnet finder, at der er grundlag for at hjemvise Arbejdstilsynets påbud om at sikre effektiv fjernelse af sundhedsskadelige forureninger fra udstødningsgasser i Lastvogns afd.
 Arbejdsmiljøklagenævnet finder således ikke, at Arbejdstilsynet i tilstrækkelig grad har taget stilling til, om de ansatte i virksomheden er udsat for sundhedsskadelig påvirkning fra forurening med udstødningsgas.
 Arbejdsmiljøklagenævnet har herved lagt vægt på, at oplysningerne fra Arbejdstilsynet om, at de ansatte, i forbindelse med hvert køretøj, der skal have skiftet dæk, er udsat for konstaterbar påvirkning af forurening fra udstødningsgasser i op til 6 minutter, sammenholdt med, at der i virksomheden er etableret rumventilation med et luftskifte 4,3 gange i timen.
 Arbejdsmiljøklagenævnet har endvidere lagt vægt på, at der er tale om et lokale på mindst 1000 m2 med fem meter til loftet, og daglig ind- og udkørsel af 12-14 lastbiler jævnt fordelt over hele arbejdsdagen, der løber fra klokken 7.30 til klokken 16.30, og at der ikke er konstateret anden forurening end nævnte ind- og udkørsel.
 Arbejdsmiljøklagenævnet har endelig lagt vægt på Arbejdstilsynets måling, som viste, at det tager en lastbil 45-60 sekunder at starte motoren og køre ud af hallen, samt Arbejdstilsynet konstateringer af, at udstødningsgassen kunne lugtes i lokalet i 4-5 minutter efter ind- og udkørsel.
 Arbejdsmiljøklagenævnet finder på den baggrund, at sagen skal hjemvises til Arbejdstilsynet, således at Arbejdstilsynet får lejlighed til at undersøge og dokumentere forholdene nærmere.
 Det fremgår af arbejdsmiljølovens regler om arbejdsstedets indretning, at arbejdsstedet skal indrettes således, at det er sikkerheds- og sundhedsmæssigt fuldt forsvarligt.
 Endvidere fremgår det af reglerne om ventilation på faste arbejdssteder, at hvis det ikke kan hindres, at der ved en arbejdsproces sker luftforurening, skal der etableres mekanisk udsugning, der så vidt muligt fjerner forureningen på det sted, hvor den udvikles, og den mekaniske udsugning skal være forsynet med kontrolanordning, der angiver utilstrækkelig funktion.
 Endelig fremgår det af reglerne om sikkerhedsskiltning og anden form for signalgivning, at signalgivning skal anvendes, hvor der kan opstå fare, og de ansatte skal være instrueret i betydningen af signalgivningen.
Autoriseret arbejdsmiljørådgiver Da Arbejdsmiljøklagenævnet finder, at der var grundlag for at hjemvise påbuddet om at etablere mekanisk ventilation til at fjerne de sundhedsskadelige forureninger som afstedkommer fra udstødningsgasser i LV afdelingen, så tæt på forureningskilden som muligt, er der ikke grundlag for påbuddet om at bruge en autoriseret arbejdsmiljørådgiver, idet der ikke er konstateret en overtrædelse af arbejdsmiljøloven.
 Arbejdsmiljøklagenævnets afgørelser er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet, samt [navn udeladt]s brev af 20. september 2011.
På klagenævnets vegne [navn udeladt] Kopi til:
 [navn udeladt]  Arbejdstilsynet  [navn udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
Stk. 2 Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2. ...
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
 Bekendtgørelse nr. 96 af 13. februar 2001 om faste arbejdssteders indretning med de ændringer, der følger af bekendtgørelse nr. 721 af 22. juni 2006.
Kapitel 8 Ventilation § 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
Stk. 2 Stk. 10. De i stk. 1 og 2 nævnte ventilationsanlæg skal være forsynet med en kontrolanordning, der angiver utilstrækkelig funktion.
Ventilationsanlæg, omfattet af undtagelsen i stk. 4, stk. 5 og stk. 6, skal endvidere være konstrueret således, at recirkulation automatisk frakobles eller produktionen stoppes, hvis rensningen er utilstrækkelig.
 Bekendtgørelse nr. 518 af 17. juni 1994 om sikkerhedsskiltning og anden form for signalgivning.
Anvendelse, udformning og vedligeholdelse m.m. af sikkerhedsskiltning og anden form for signalgivning § 3. Hvor der under arbejdet kan opstå fare, som ikke kan imødegås tilstrækkeligt effektivt ved tekniske foranstaltninger eller andre foranstaltninger, skal signalgivning anvendes i overensstemmelse med reglerne i denne bekendtgørelse.
 Stk. 2. Signalgivning skal endvidere anvendes, hvis dette følger af arbejdsmiljølovgivningens regler i øvrigt, samt hvis arbejdets karakter gør det nødvendigt.
 § 4. Ved anvendelse af signalgivning skal de generelle forskrifter følges for signalgivning, som er anført i bilag 2.
 Stk. 2. Desuden skal de særlige forskrifter følges for udformning, anvendelse og vedligeholdelse m.m. for:
 1) Sikkerhedsskilte, som anført i bilag 3.
 2) Lydsignaler, som anført i bilag 4.
 3) Lyssignaler, som anført i bilag 5.
 4) Mundtlige anvisninger, som anført i bilag 6.
 5) Tegngivning, som anført i bilag 7.
 6) Afmærkning af visse beholdere og rørsystemer, som anført i bilag 8.
 7) Afmærkning af ildslukningsmateriel, som anført i bilag 9.
 8) Afmærkning af forhindringer og steder, der frembyder fare, samt færdselsveje, som anført i bilag 10.
 § 5. Arbejdsgiveren skal sørge for, at de ansatte får den nødvendige instruktion og oplæring i betydningen og anvendelsen af signalgivning.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det kemiske område § 16. Sundhedsskadelig luftforurening fra en arbejdsproces på faste arbejdssteder, hvor 1) der ikke er etableret en effektiv mekanisk udsugning med samtidig tilførsel af frisk erstatningsluft af passende temperatur, 2) procesudsuget luftrecirkuleres, således at den udsugede luft fra den forurenende proces føres tilbage til arbejdsrummet eller andre lokaler, eller 3) der er mange spredte forureningskilder på arbejdspladsen, og forureningen ikke fjernes effektivt.
