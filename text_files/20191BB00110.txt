Fremsat den 27. februar 2020 af Rasmus Nordqvist (ALT) og Susanne Zimmer (ALT) Forslag til folketingsbeslutning om styrket indsats mod destruktion og anden bortskaffelse af retur- og overskudsvarer Folketinget pålægger regeringen inden udgangen af 2020 at fremsætte det/de nødvendige lovforslag og eventuelle administrative ændringer, der skal sikre forbud mod destruktion og anden bortskaffelse af retur- og overskudsvarer.
Det skal således sikres, at producenter, importører og distributører (inklusive online forhandlere) af tøj, kosmetik, elektriske og elektroniske apparater samt hygiejneprodukter ikke må forbrænde eller bortskaffe usolgte varer og produkter, som kan genbruges, redistribueres eller genanvendes.
Bemærkninger til forslaget Affaldsforbrænding har de sidste 30 år været den foretrukne affaldsbehandlingsform i Danmark.
Mange ressourcer, der kunne genanvendes under de rette omstændigheder, går i dag op i røg.
Ifølge en rapport fra 2019 ramte den samlede danske affaldsproduktion i 2017 ca. 11,7 mio. t.
Heraf blev 68 pct. genanvendt, 29 pct. blev brændt og 3 pct. blev deponeret.
Det betyder, at mange værdifulde materialer i dag ender i affaldsforbrændingsanlæg, selv om mange af dem sagtens kunne genbruges eller genanvendes (»Affaldsstatistik 2017«, Miljøstyrelsen, september 2019, side 8, www2. mst.dk/Udgiv/publikationer/2019/09/978-87-7038-109-3.pdf).
I udviklingen af det cirkulære samfund, hvor ressourcer ikke bliver til affald, men genanvendes flere gange, skal afbrænding og deponering reduceres markant, så materialer og ressourcer får en længere levetid.
Det foreslås derfor at indføre øjeblikkeligt forbud mod afbrænding og anden afskaffelse af usolgte produkter såsom tøj, kosmetik, elektriske og elektroniske apparater samt hygiejneprodukter.
De produkter, der er egnet til det, skal i stedet enten genbruges, redistribueres eller genanvendes.
Lignende tiltag kendes bl.a. fra Frankrig (»Frankrig vedtager ambitiøs lov om CØ«, DAKOFA, den 3. februar 2020, www.dakofa.dk/element/frankrig-vedtager-ambitioes-lov-om-coe/), mens Tyskland også har iværksat initiativer, der skal reducere ressourcespild og CO2-udledning fra destruktion af retur- og overskudsvarer (»Endnu et EU-land vil indføre forbud om destruktion af usolgte varer«, DAKOFA, den 24. februar 2020, www.dakofa.dk/element/endnu-et-eu-land-vil-indfoere-forbud-om-destruktion-af-usolgte-varer/).
Skriftlig fremsættelse Rasmus Nordqvist (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om styrket indsats mod destruktion og anden bortskaffelse af retur- og overskudsvarer.
(Beslutningsforslag nr.
B 110) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
