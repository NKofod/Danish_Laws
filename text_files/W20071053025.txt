Arbejdsgiverbegrebet  instruktionsbeføjelse, påbud om hindring af asbestpåvirkning Dato 28. november 2007 xxx Arbejdsmiljøklagenævnet har på møde den 27. november 2007 behandlet Deres klage over Arbejdstilsynets strakspåbud, om at xx straks skulle træffe foranstaltninger så de ansatte ikke blev udsat for støv fra asbestholdige bygningsdele.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at strakspåbudet med rette er stilet til xx.
 Arbejdsmiljøklagenævnet er endvidere enig med Arbejdstilsynet i, at xx straks skulle træffe foranstaltninger så de ansatte ikke blev udsat for asbestholdige bygningsdele.
 Arbejdsmiljøklagenævnet fastholder således Arbejdstilsynets afgørelse af 8. marts 2007.
B E G R U N D E L S E Arbejdsmiljøklagenævnet har ved afgørelsen lagt til grund, at  Arbejdstilsynet den 5. marts 2007 fik en telefonisk henvendelse fra firmaet yy om, at man under ombygningen af zz, havde fundet asbest på områder, hvor man ikke i forvejen havde viden om, at der var asbest,  Arbejdstilsynet samme dag besøgte zz, hvor de fik forevist 2 lokaler, hvor der var fundet asbest, dels et 15 m2 stort kabelrum og dels et større lokale. xx´s ansatte havde arbejdsopgaver i begge lokaler, og  ovennævnte lokaler på tidspunktet for Arbejdstilsynets besøg endnu ikke var blevet rengjort for asbest.
Arbejdsmiljøklagenævnet har herudover lagt til grund, at  xx på telefonisk forespørgsel den 7. november 2007 har oplyst, at xx havde instruktionsbeføjelser over for de ansatte, som arbejdede med renoveringen af zz.
 Arbejdsmiljøklagenævnet har ved vurderingen af, om xx må anses for arbejdsgiver, foretaget en konkret vurdering.
 Nævnet har lagt vægt på, at xx havde instruktionsbeføjelser over for de ansatte, som var beskæftiget med at renovere zz.
 Arbejdsmiljøklagenævnet har ikke fundet grundlag for at tilsidesætte Arbejdstilsynets vurdering om at xx straks skulle træffe foranstaltninger så de ansatte ikke blev udsat for støv fra asbestholdige bygningsdele.
 Det fremgår af asbestbekendtgørelsen, at der ved arbejde med asbest i videst muligt omfang skal sikres, at de ansatte ikke udsættes for eller kan blive udsat for støv fra asbest eller asbestholdigt materiale.
 Arbejdsmiljøklagenævnet har lagt vægt på, at Arbejdstilsynet ved besøget den 5. marts 2007 fik forevist nogle lokaler, hvor der var fundet asbest.
 Der er efter asbestbekendtgørelsen ikke nogen nedre grænse for forureningsgraden.
Til det i klagen anførte, om at strakspåbudet i stedet skulle være givet til bygherren eller dennes rådgiver, skal nævnet bemærke, at xx efter nævnets vurdering må anses for rette arbejdsgiver, idet xx´s ansatte på tidspunktet for Arbejdstilsynets besøg havde arbejdsopgaver i de lokaler, som var forurenet med asbest, da lokalerne endnu ikke var rengjort for asbest.
Nævnet skal i den forbindelse bemærke, at det i henhold til arbejdsmiljølovens § 15 er arbejdsgiveren, der har ansvaret for, at et arbejde kan udføres sikkerheds- og sundhedsmæssigt fuldt forsvarligt.
Til det i klagen anførte, om at xx havde gjort hvad man kunne, dels ved at gøre yy opmærksom på de asbestforekomster man fandt under arbejdet, dels ved at stoppe arbejdet, skal nævnet bemærke, at der i de to lokaler var en risiko for, at de ansatte kunne blive udsat for asbestholdigt støv, da lokalerne på tidspunktet for Arbejdstilsynets besøg endnu ikke fra blevet rengjort for asbest.
Nævnet finder således, at der var grundlag for at give et strakspåbud.
R E G L E R Arbejdsmiljøklagenævnet henviser til:
 § 15, stk. 1, § 38, stk. 1, § 39 og § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005,  § 7, stk. 1 i Arbejdstilsynets bekendtgørelse nr. 1502 af 21. december 2004 om asbest, og  § 29, stk. 1 i Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet og xx´s oplysninger den 7. november 2007.
På klagenævnets vegne ..
Kopi til De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005:
 § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige. .
 § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2..
 Arbejdstilsynets bekendtgørelse nr. 1502 af 21. december 2004 om asbest:
§ 7. Arbejdet skal tilrettelægges og udføres på en sådan måde, at det i videst muligt omfang sikres, at personer på arbejdspladsen og i omgivelserne ikke udsættes for eller kan blive udsat for støv fra asbest eller asbestholdige materialer.
Antallet af personer, der udsættes for eller kan blive udsat for støv fra asbest eller asbestholdigt materiale skal begrænses til et minimum.
 Stk. 2..
 Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder:
 § 29. Hvor der er fare for, at luften indeholder sundhedsskadelige eller brændbare stoffer eller materialer, skal luften kontrolleres, og der skal træffes effektive foranstaltninger til beskyttelse af de beskæftigede mod påvirkninger herfra og til forebyggelse af risikoen for ulykker.
 Stk. 2..
