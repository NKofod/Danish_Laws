(Til de skattelignende myndigheder) 1. Overførsel til anden opsparing i pensionsøjemed Efter pensionsbeskatningslovens § 41, stk. 1, nr. 5, kan en opsparing i  

 pensionsøjemed uden skatte- eller afgiftsmæssige konsekvenser overføres til  

 en anden bestående eller nyoprettet opsparing i pensionsøjemed for  

 arbejdstageren.
Denne bestemmelse har hidtil været fortolket således, at afgiftsfri  

 overførsel af en opsparing i pensionsøjemed til et andet pengeinstitut kun  

 kan ske på de i lovens § 41, stk. 1, nr. 5, fastsatte vilkår.
Det har  

 herefter været en forudsætning for afgiftsfri overførsel, at overførslen  

 normalt sker under medvirken af en arbejdsgiver, og at midlerne indskydes i  

 en anden bestående eller nyoprettet ordning for arbejdstageren.
2. Overførsel til andet pengeinstitut Efter den gældende fortolkning af pensionsbeskatningslovens § 41, stk. 1,  

 nr. 5, kan en opsparing i pensionsøjemed ikke uden afgiftsmæssige  

 konsekvenser overføres til en konto i et andet pengeinstitut i tilfælde, hvor  

 der ikke i det andet pengeinstitut består eller oprettes en anden ordning for  

 arbejdstageren, hvortil midlerne kan overføres.
Afgiftsfri overførsel af en opsparing i pensionsøjemed til et andet  

 pengeinstitut er således udelukket, hvis for eksempel  

 arbejdsgivervirksomheden er ophørt, eller arbejdstageren har fratrådt sin  

 stilling uden at indtræde i en anden opsparing i pensionsøjemed med en ny  

 arbejdsgiver.
Afgiftsfri overførsel til andet pengeinstitut er endvidere  

 udelukket i tilfælde, hvor indbetalingerne til ordningen er ophørt, og  

 arbejdstageren ikke har en anden hvilende ordning i et andet pengeinstitut,  

 hvortil midlerne kan overføres.
3. Praksisændring Pensionsbeskatningslovens § 41, stk. 1, nr. 5, vedrører efter sit indhold  

 kun tilfælde, hvor en overførsel medfører sammenlægning mellem to eller flere  

 ordninger.
Man har derfor besluttet at ændre praksis.
En opsparing i  

 pensionsøjemed skal herefter altid - det vil sige uafhængig af reglerne i  

 pensionsbeskatningslovens § 41, stk. 1, nr. 5, - kunne overføres til et andet  

 pengeinstitut, når der herved kun er tale om flytning af en eksisterende  

 ordning.
Det er dog en betingelse, at flytning til et andet pengeinstitut  

 omfatter arbejdstagerens samlede opsparing i pensionsøjemed i det pågældende  

 pengeinstitut.
Hvis arbejdstagerens ordning er fordelt på flere kontonumre,  

 skal indeståendet på alle konti flyttes samtidig.
Det samme gælder i  

 tilfælde, hvor arbejdstageren har flere opsparinger i pensionsøjemed i samme  

 pengeinstitut, idet flytning i så fald skal omfatte indeståendet i alle de  

 pågældende ordninger.
På de nævnte betingelser skal det således stå arbejdsgiver og arbejdstager  

 i en opsparing i pensionsøjemed frit for at vælge en bestående ordning  

 flyttet til et andet pengeinstitut.
Det samme skal gælde i tilfælde, hvor en  

 arbejdstager har fratrådt sin stilling, eller hvor arbejdsgivervirksomheden  

 er ophørt.
I disse situationer vil der ikke af skattemæssige grunde være  

 noget til hinder for, at arbejdstageren selv kan vælge opsparingen flyttet  

 til et andet pengeinstitut.
 I de ovennævnte tilfælde, der ikke er omfattet af overførselsreglerne i  

 pensionsbeskatningslovens § 41, stk. 1, nr. 5, vil også afgiftsfri ordninger,  

 der er oprettet før 1958, kunne flyttes til et andet pengeinstitut uden  

 skatte- eller afgiftsmæssige konsekvenser.
4. Overførsel af afgiftsfri ordninger, oprettet før  

 1958 Efter pensionsbeskatningslovens § 41, stk. 1, nr. 5, er det en betingelse  

 for afgiftsfri overførsel, at overførslen sker til en ordning, der er  

 oprettet efter lovens ikrafttræden, det vil sige til en afgiftspligtig  

 ordning.
Hvis en afgiftsfri ordning fra før 1958 overføres til en anden  

 ordning, vil afgiftsfriheden gå tabt.
 Denne bestemmelse er stadig gældende i tilfælde, hvor en afgiftsfri  

 ordning indskydes i anden bestående eller nyoprettet ordning for  

 arbejdstageren, således at midlerne fra den gamle ordning sammenlægges med  

 midler fra andre ordninger.
Som nævnt ovenfor under 3, vil afgiftsfriheden derimod bevares i de  

 tilfælde, hvor parterne eventuelt arbejdstageren selv - vælger opsparingen  

 flyttet til et andet pengeinstitut, uden at midlerne indskydes i en anden  

 ordning.
Afgiftsfriheden for en ordning fra før 1958 kan således kun bevares  

 ved overførsel, såfremt midlerne fra den afgiftsfri ordning fortsat holdes  

 adskilt fra eventuelle andre ordninger.
5. Når en opsparing i pensionsøjemed overføres til et  

 andet pengeinstitut, skal det afgivende pengeinstitut give pensionsaftalen  

 påtegning om overførslen og sende aftaledokumentet med eventuelle tillæg til  

 det modtagende pengeinstitut.
Det afgivende pengeinstitut skal endvidere til  

 brug for det modtagende pengeinstitut foretage en opgørelse over kontoens  

 saldo og den nominelle beholdning af eventuelle værdipapirdepoter og angive  

 alle nødvendige oplysninger til korrekt beregning af afgift ved ordningens  

 udløb.
 6. Bestemmelserne under 3-5 finder tilsvarende  

 anvendelse i tilfælde, hvor en opsparing i pensionsøjemed i en  

 kapitalpensionsfond, der er godkendt efter pensionsbeskatningslovens § 12,  

 overføres til et pengeinstitut eller omvendt.
