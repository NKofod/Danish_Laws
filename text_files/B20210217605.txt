Bekendtgørelse om generelt informeret samtykke til mindre behandlinger af varigt inhabile patienter I medfør af § 18, stk. 5, i sundhedsloven, jf. lovbekendtgørelse nr. 903 af 26. august 2019, som ændret ved lov nr. 128 af 30. januar 2021, fastsættes:
Definitioner § 1. I denne bekendtgørelse forstås ved:
 1) Sundhedsperson: Personer, der er autoriserede i henhold til særlig lovgivning til at varetage sundhedsfaglige opgaver, og personer, der handler på disses ansvar, jf. sundhedslovens § 6.
 2) Repræsentant for en varigt inhabil patient: En patients nærmeste pårørende, en værge, hvis patienten er undergivet værgemål, der omfatter personlige forhold, herunder helbredsforhold, jf. værgemålslovens § 5, eller en fremtidsfuldmægtig, hvis patienten har afgivet en fremtidsfuldmagt, der omfatter personlige forhold, herunder helbredsforhold, i det omfang fremtidsfuldmagten bemyndiger fremtidsfuldmægtigen dertil, jf. sundhedslovens § 18.
 3) Behandlingssted: En selvstændig virksomhed, hvor eller hvorfra en eller flere sundhedspersoner udfører behandling, jf. § 2 i bekendtgørelse om registrering af, underretning om og tilsyn med offentlige og private behandlingssteder m.v.
 4) Mindre behandlinger: Behandlinger omfattet af bilag 1, liste a og b.
 5) Generelt informeret samtykke: Et samtykke, der er givet af en varigt inhabil patients repræsentant på baggrund af information, jf. §§ 7-8, til en sundhedsperson om, at den varigt inhabile patient i en nærmere afgrænset periode, jf. § 11, kan undergives mindre behandlinger.
Generelt informeret samtykke § 2. For en patient, der varigt mangler evnen til at give informeret samtykke, kan en repræsentant for den varigt inhabile patient give et generelt informeret samtykke.
 § 3. Det er frivilligt for repræsentanten for en varigt inhabil patient at afgive et generelt informeret samtykke til mindre behandlinger.
 Stk. 2. En sundhedsperson kan afvise at tage imod et generelt informeret samtykke fra repræsentanten for en varigt inhabil patient, hvis sundhedspersonen vurderer, at det ikke vil være forsvarligt over for den enkelte patient, eller hvis der ikke kan opnås enighed om omfanget af den information, som sundhedspersonen skal give til repræsentanten for den varigt inhabile patient, jf. § 8.
 Stk. 3. Har repræsentanten for en varigt inhabil patient ikke afgivet et generelt informeret samtykke, eller er perioden for et generelt informeret samtykke udløbet, finder de almindelige regler om informeret samtykke efter sundhedslovens § 18 anvendelse.
 § 4. Et generelt informeret samtykke skal afgives skriftligt.
 § 5. Et generelt informeret samtykke kan omfatte mindre behandlinger angivet i bilag 1, liste a og b.
 Stk. 2. Reglerne i denne bekendtgørelse ændrer ikke gældende regler for sundhedspersoners forbeholdte virksomhed og brug af medhjælp.
 Stk. 3. Ved afgivelsen af et generelt informeret samtykke skal repræsentanten for den varigt inhabile patient i samråd med den sundhedsperson, der indhenter samtykket, tage stilling til, om de i bilag 1, liste a nævnte behandlinger er omfattet af samtykket, og hvilke af de i liste b nævnte behandlinger samtykket omfatter.
 Stk. 4. I tilfælde af tvivl om, hvorvidt samtykket omfatter en konkret behandling, skal samtykket fortolkes indskrænkende.
 § 6. Patienten skal informeres og inddrages i drøftelserne af behandlingen, i det omfang patienten forstår behandlingssituationen, medmindre dette kan skade patienten, jf. sundhedslovens § 20, stk. 1.
 Stk. 2. Der kan ikke gives behandling på baggrund af et generelt informeret samtykke, hvis den varigt inhabile patient i ord eller handling modsætter sig behandlingen.
 Stk. 3. Et generelt informeret samtykke, der afgives efter denne bekendtgørelse, kan ikke udgøre samtykke til behandlinger, der skal gennemføres under anvendelse af tvang efter lov om anvendelse af tvang ved somatisk behandling af varigt inhabile.
Information § 7. Ved afgivelse af et generelt informeret samtykke skal den sundhedsperson, jf. sundhedslovens § 21, nr. 1, der indhenter samtykket, give repræsentanten for den varigt inhabile patient information om effekt af og risiko for komplikationer og bivirkninger ved de behandlinger, der gives generelt informeret samtykke til, jf. sundhedslovens § 16.
 Stk. 2. Information efter stk. 1 skal gives forud for afgivelsen af samtykket og være af en sådan karakter, at repræsentanten for den varigt inhabile har mulighed for at træffe en kvalificeret beslutning om, hvorvidt et generelt informeret samtykke ønskes givet.
 Stk. 3. Den sundhedsperson, der indhenter samtykket, skal informere repræsentanten for den varigt inhabile patient om, at det generelt informerede samtykke på ethvert tidspunkt helt eller delvist kan tilbagekaldes, jf. sundhedslovens § 15, stk. 2.
 § 8. Det kan aftales nærmere mellem repræsentanten og den sundhedsperson, der indhenter samtykket, hvornår og i hvilket omfang repræsentanten skal modtage yderligere information, ud over den information, som sundhedspersonen er forpligtet til at give i medfør af sundhedslovens § 16, jf. § 7, eller i medfør af autorisationslovens § 17.
Stedlig afgrænsning § 9. Et generelt informeret samtykke kan gives til mindre behandlinger, der finder sted på offentlige og private behandlingssteder, hvor eller hvorfra en eller flere sundhedspersoner udfører behandling, jf. dog stk. 2 og 3.
 Stk. 2. Et generelt informeret samtykke kan ikke gives til mindre behandlinger, som foretages på regionale sygehuse og privathospitaler.
 Stk. 3. Et generelt informeret samtykke kan ikke gives som samtykke til indledende undersøgelser hos læger med andet speciale end almen medicin.
 § 10. Et generelt informeret samtykke kan kun gives med virkning for mindre behandlinger, der foretages på det behandlingssted, jf. § 9, stk. 1, hvor samtykket er indhentet, jf. dog stk. 2.
Stk. 2. Et generelt informeret samtykke kan dog gives med virkning for udførelse af behandling på et andet behandlingssted, hvis 1) behandlingen på behandlingsstedet udføres af en sundhedsperson, som arbejder og har indhentet samtykket under ansvar af en autoriseret sundhedsperson på et andet behandlingssted, eller 2) samtykket er indhentet af en autoriseret sundhedsperson på et behandlingssted, og behandlingen udføres af en sundhedsperson, som arbejder under ansvar af denne autoriserede sundhedsperson på et andet behandlingssted.
Gyldighedsperiode § 11. Et generelt informeret samtykke kan maksimalt gælde 12 måneder.
 Stk. 2. Ved afgivelsen af et generelt informeret samtykke kan den sundhedsperson, der indhenter samtykket, og den varigt inhabile patients repræsentant aftale en kortere periode end den maksimale periode, jf. stk. 1.
Ikrafttræden § 12. Bekendtgørelsen træder i kraft den 1. januar 2022.
Sundhedsministeriet, den 25. november 2021 Magnus Heunicke / Karoline Haugsted Jørgensen Bilag 1 Liste over behandlinger, som et generelt informeret samtykke kan omfatte Liste a  grundpakken For følgende mindre behandlinger kan der indhentes et generelt informeret samtykke:
1. Måling af temperatur, puls, blodtryk og iltmætning (pulsoximeter) 2. Undersøgelse af urin med urinstix 3. Kompressionsbehandling, herunder behandlerstrømper 4. Tryksårsforebyggelse 5. Kontinenspleje 6. Måling af hæmoglobin, CRP eller blodsukker på baggrund af fingerprik 7. Undersøgelse for simple sår og sårpleje ved ukomplicerede sårforløb, herunder skiftning af forbindinger på simple sår 8. Vejning 9. Almindelig fysisk lægelig undersøgelse, som fx hjerte- og lungestetoskopi, med undtagelse af gynækologisk undersøgelse Liste b  tilvalg For følgende mindre behandlinger, kan der indhentes et generelt informeret samtykke, i det omfang det vurderes at være relevant for den pågældende patient:
