 Fortjeneste ved salg af aktier og et rentebeløb blev anset for  

 formueindkomst, jf. kildeskattelovens § 26, stk. 2 a og d, idet der på grund  

 af et begrænset antal handler med aktier ikke kunne anses at foreligge drift  

 af erhvervsvirksomhed.
 A klagede over den af de stedlige skattemyndigheder for indkomståret 1986  

 foretagne skatteberegning, hvorefter klagerens formueindkomst i henhold til  

 kildeskattelovens § 35 A, stk. 3, var tillagt hendes ægtefælles afrundede  

 indkomst.
 Den påklagede skatteberegning skyldtes, at klagerens fortjeneste ved salg  

 af aktier, 15.568 kr., og renter 8.922 kr., var anset for formueindkomst, og  

 som følge heraf var tillagt ægtefællens afrundede indkomst i henhold til  

 kildeskattelovens § 35 A, stk. 3.
Det var oplyst, at klageren og hendes broder på grundlag af en arv havde  

 dannet en akkumulerende investeringsforening.
Under sagens behandling for  

 Landsskatteretten blev fremlagt en interessentskabskontrakt, indgået mellem  

 klageren og dennes broder.
Formålet havde været at opbygge en kapital til  

 fælles investering, og arbejdet hermed havde bestået i gennemlæsning af  

 kurslister samt køb og salg af værdipapirer via en bankforbindelse m.v.
Der  

 var foretaget køb og salg af nominelt 46.000 kr. aktier i 1986.
 Under henvisning til kildeskattelovens § 26, stk. 2 a og d, havde  

 myndighederne anset renteindtægten og fortjenesten for formueindkomster,  

 hvorfor skatteberegningen var foretaget i overensstemmelse med  

 kildeskattelovens § 35 A, stk. 3.
 Klageren påstod beløbene anset for arbejdsindkomst og gjorde gældende, at  

 investeringsforeningen var drevet i interessentskabsform.
Efter det oplyste - herunder om det begrænsede antal handler med  

 værdipapirer - fandt Landsskatteretten, at det etablerede samarbejde ikke  

 kunne anses for drift af erhvervsvirksomheden, men måtte karakteriseres som  

 en formueforvaltning, jf. herved kildeskattelovens § 26, stk. 2 a og d.
Den  

 påklagede skatteberegning i henhold til kildeskattelovens § 35 A, stk. 3,  

 blev herefter stadfæstet.
 LV 1988, B 1.3.
