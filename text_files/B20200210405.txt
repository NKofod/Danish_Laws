Bekendtgørelse om ændring af bekendtgørelse om revision af de anerkendte a-kasser § 1 I bekendtgørelse nr. 289 af 20. april 2018 om revision af de anerkendte a-kasser, foretages følgende ændringer:
 1. Indledningen affattes således:
»I medfør af § 88, stk. 4 og 5, i lov om arbejdsløshedsforsikring m.v., jf. lovbekendtgørelse nr. 199 af 11. marts 2020, og efter forhandling med Beskæftigelsesrådet, fastsættes efter bemyndigelse:« 2. I § 10, stk. 1, nr. 5, udgår og i sidste sætning.
 3. I § 10, stk. 1, indsættes som nyt nummer:
»6) at a-kassen har forretningsgange om ledelsens beføjelser og pligter, der er betryggende og hensigtsmæssige, og om der er etableret interne kontroller (ledelsestilsyn), der sikrer, at forretningsgangene overholdes, og« Nr. 6 bliver herefter nr. 7.
 4. § 12, stk. 1, nr. 3, affattes således:
 »3) Administrationsområde 3, Selvstændig virksomhed som bibeskæftigelse samtidig med udbetaling af dagpenge:
 a) Om medlemmer, som ved indplaceringen i dagpengeperioden har et aktivt cvr. nummer og skal opfylde et krav om beskæftigelse som lønmodtager forud for indplaceringen, opfylder dette.
 b) Om medlemmer, som under ledighed driver selvstændig bibeskæftigelse, alene modtager dagpenge inden for den gældende begrænsning på 30 uger.
c) Om der løbende er sket fradrag i medlemmets dagpenge for beskæftigelsen i virksomheden.« § 2 Bekendtgørelsen træder i kraft den 1. januar 2021 med virkning for regnskabsåret 2021.
