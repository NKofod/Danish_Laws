(kreditoplysningsbureauer) Registertilsynet har på baggrund af en henvendelse fra et  

 kreditoplysningsbureau vurderet, om det vil være i strid med lov om private  

 registre m.v. at registrere og videregive oplysninger om registrerede  

 personers fødselsdato og -år.
Det pågældende kreditoplysningsbureau havde  

 anmodet sine abonnenter om at anvende en ny indberetningsformular, hvori der  

 var indføjet en ny rubrik til fødselsdato og -år på debitorerne.
 Den 5. maj 1983 blev spørgsmålet behandlet af registerrådet, som har taget  

 stilling til, dels om abonnenterne lovligt kan videregive oplysninger om  

 fødselsdato og -år i henhold til lov om private registre m.v. § 4, stk. 2,  

 dels om kreditoplysningsbureauet må registrere og videregive disse  

 oplysninger i eksterne publikationer (mikro-fiche).
 Registertilsynet skal herefter udtale følgende:
Efter lov om private registre m.v. § 4, stk. 2, må registrerede  

 oplysninger, herunder bl.a. fødselsdato og -år, kun videregives uden den  

 registreredes samtykke i det omfang, videregivelse uden sådant samtykke er et  

 naturligt led i den normale drift af virksomheder m.v. af den pågældende art.  

 Forudsætningen for at videregivelse lovligt kan finde sted er, at den til  

 grund liggende registrering af fødselsdato og -år er lovlig efter reglen i  

 lovens § 3, stk. 1, idet virksomheder m.v. kun må foretage registrering i det  

 omfang, registreringen er et naturligt led i den normale drift af  

 virksomheder m.v. af den pågældende art.
Begge regler er rammebestemmelser,  

 og vurderingen af spørgsmålet om lovligheden beror på et konkret skøn.
I det  

 foreliggende tilfælde må denne vurdering få et mere generelt præg, idet  

 eneste fællestræk for virksomhederne er, at disse yder kredit til private  

 personer og abonnerer på et kreditoplysningsbureaus publikation  

 (mikro-fiche).
Det er registertilsynets opfattelse, at fødselsdato og -år kan  

 sammenlignes med identifikationsoplysninger, så som navn og adresse.
Selvom  

 oplysningerne ikke direkte siger noget om et kreditforholds forløb, må  

 oplysningerne antages at have betydning for identifikationen af debitor, og  

 behovet for identifikation er især tilstede, hvor debitor skal opspores,  

 fordi der f.eks. er sket flytning.
Her overfor står, at spørgsmålet om alder  

 af nogle personer betragtes som en oplysning om private forhold, som med  

 rimelighed kan forlanges unddraget offentligheden, jf. lovens § 1.
Registertilsynet finder dog, at det må antages, at kreditor i henhold til  

 lovens § 3, stk. 1, lovligt kan registrere fødselsdato og -år under  

 forudsætning af, at debitor frivilligt har afgivet oplysningerne i  

 forbindelse med indledning af kundeforholdet.
Desuden finder man, at det ikke  

 kan antages at stride mod § 4, stk. 2, i lov om private registre m.v., at  

 kreditor uden samtykke fra debitor (en person) videregiver registrerede  

 oplysninger om debitors fødselsdato og -år på betingelse af, at  

 videregivelsen alene finder sted til brug ved kreditoplysningsbureauets  

 registrering og eventuel videregivelse i publikationer med summariske  

 oplysninger.
For så vidt angår kreditoplysningsbureauets egen virksomhed må det kun  

 registrere og videregive oplysninger, som efter deres art er af betydning for  

 bedømmelse af økonomisk soliditet og kreditværdighed, jf. § 9, stk. 1, i lov  

 om private registre m.v.
Desuden kan der registreres oplysninger til  

 identifikation af den registrerede, så som navn og adresse.
I lovens § 12 er optaget et direkte forbud mod, at publikationer  

 (mikro-fiche) indeholder oplysninger om de registreredes personnummer.
Det  

 fremgår af bemærkningerne til lovforslaget, at baggrunden herfor er, at der  

 ikke på denne måde bør gives generel adgang til videregivelse af større  

 ansamlinger af personnumre.
Der er ikke med denne bestemmelse fastsat forbud  

 mod videregivelse af fødselsdato og -år i publikationer.
 Man skal på denne baggrund meddele, at registertilsynet finder, at det  

 ikke kan antages at stride mod reglerne i kapitel 3 i lov om private registre  

 m.v., at et kreditoplysningsbureau videregiver oplysninger om fødselsdato og  

 -år i eksterne publikationer (mikro-fiche). Registertilsynet lægger herved  

 især vægt på, at identifikationen af debitor forbedres herved, og at det ikke  

 efter reglerne i kapitel 3 er forbudt at registrere og videregive disse  

 oplysninger.
 P.R.V.
