SU - dobbeltforsørgelse udelukket - forskellen på lønnet studenterjob og løn under uddannelse En uddannelse skal være ulønnet for at give ret til støtte.
Ankenævnet sondrede mellem lønnet studiearbejde, der ikke er meritgivende eller implementeret i uddannelsen, og lønnet praktik, der medfører merit eller er en implementeret del af uddannelsen.
Ankenævnet fandt, at ansøgers uddannelse var lønnet, da ansøgers praktikperiode var en implementeret del af uddannelsen, og ansøger modtog et vederlag på  440,- om måneden.
Din klage vedrørende tilbagebetaling af SU for støtteåret 2010 I brev af 12. juni 2012 har du - på vegne af (navn udeladt) (NJ) - klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 21. maj 2012 om, at NJ skal tilbagebetale en del af den SU, som hun modtog i støtteåret 2010.
Ankenævnets afgørelse Nævnet tiltræder styrelsens afgørelser af april 2012 og 21. maj 2012 om, at NJ skal tilbagebetale en del af den SU, som hun modtog i støtteåret 2010.
Begrundelse SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 5. En uddannelse skal for at give ret til uddannelsesstøtte være [] 3) ulønnet.
 Stk. 2. Ministeren for forskning, innovation og videregående uddannelser kan fastsætte regler om, at der dog kan gives uddannelsesstøtte til:
[] 3) Uddannelser, der omfatter lønnet praktik, herunder om i hvilke perioder der gives støtte.
[. . . ] § 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
[. . . ] § 29. Den foreløbige støttetildeling sker på grundlag af de oplysninger, der foreligger ved støttetildelingen.
[. . . ] § 30. [. . . ] Stk. 2. Foreløbige beløb, der er udbetalt, men ikke kan tildeles endeligt, skal betales tilbage. [. . . ] SU-bekendtgørelsen (dagældende bekendtgørelse nr. 455 af 08. juni 2009, nu bekendtgørelse nr. 1269 af 17. december 2012) indeholder bl.a. følgende bestemmelser (uddrag):
 § 7. Styrelsen kan godkende, at en uddannelse, der efter reglerne for uddannelsen omfatter både undervisningsperioder og lønnet praktik, giver ret til uddannelsesstøtte i undervisningsperioderne, hvis der indgår mindst 1 sammenhængende ulønnet måned i uddannelsen.
[. . . ] Uddannelsesstøtte er en trangsbestemt ydelse, der som udgangspunkt ikke skal tilbagebetales til staten.
Der er derfor fastsat regler for, hvor meget en studerende må tjene sideløbende med uddannelsesstøtten.
Herudover gælder der et forbud mod dobbeltforsørgelse, der bl.a. kommer til udtryk i bestemmelsen i SU-lovens § 5, hvoraf det fremgår, at en uddannelse skal være ulønnet, for at den kan give ret til støtte.
Forbuddet mod dobbeltforsørgelse betyder således, at der ikke må modtages løn og SU for den samme uddannelse i den samme periode.
Ankenævnet finder, at der er tale om en lønnet praktik.
Praktikken er en implementeret del af uddannelsen, og NJ har i perioden for praktik modtaget et vederlag på  440,- om måneden.
 Ankenævnet bemærker, at der således må sondres mellem lønnet studiearbejde, der ikke er meritgivende eller implementeret i uddannelsen og lønnet praktik, der medfører merit eller er en implementeret del af uddannelsen.
Ansættelse tager udgangspunkt i en obligationsretlig aftale mellem arbejdstager og arbejdsgiver.
Ved stillinger, der har særligt uddannelsesmæssigt formål - f.eks. praktikstillinger - gælder der særlige retlige normeringer.
Dette kan bl.a. have betydning for vederlagets størrelse, der som oftest vil ligge lavere i stillinger, der har uddannelsesmæssige formål, sammenlignet med ordinære ansættelser.
Det kan desuden have betydning for andre forhold, såsom optjening af ferie og feriepenge m.v.
Ved udtrykket "løn" forstås det vederlag, som arbejdsgiveren skal yde for arbejdet.
Dette vil som oftest være i form af penge, men kan tillige i særlige tilfælde være i form af naturalier, f.eks. kost, logi, fri bil m.v.
 Ankenævnet finder derfor, at der ikke er grundlag for at tilsidesætte styrelsens afgørelser fra april 2012 og 21. maj 2012.
Sagsfremstilling Det fremgår af sagens akter, at NJ har været optaget på (institutionens navn udeladt), Amsterdam, siden september 2009.
 NJ har ved e-mail af 7. marts 2010 oplyst, at hun er begyndt i ulønnet praktik ved (firma1) fra 14. januar 2010 til 28. marts 2010. Hun har endvidere oplyst, at hun herefter starter i lønnet praktik ( 440,- per måned før skat) hos (firma2) fra den 29. marts 2010 til den 1. september 2010. NJ har endvidere efterspurgt, hvilken dokumentation, hun skal fremsende til styrelsen.
Styrelsen har ved e-mail af 9. marts 2010 besvaret NJ's henvendelse af 7. marts 2010. Styrelsen har vejledt NJ om, at hun skal fremsende dokumentation fra de forskellige praktiksteder, der bekræfter, hvornår hun er i henholdsvis ulønnet og lønnet praktik.
Styrelsen har endvidere oplyst, at styrelsen vil foretage en korrektion af NJ's SU forhold, når dokumentationen er modtaget.
 NJ har ved e-mails af henholdsvis 17. august 2010 og 23. oktober 2010 anmodet om vejledning til at søge om udvidelse af rammen på grund af, at hendes masteruddannelse var normeret til at vare 4 år.
 Styrelsen har ved e-mail af 8. november 2010 orienteret NJ om, at styrelsen har stoppet for yderligere udbetalinger af SU, da NJ stadig ikke havde indsendt dokumentation for de lønnede og ulønnede praktikperioder.
NJ har ved e-mail af 26. november 2010 fremsendt dokumentation for praktik i forbindelse med uddannelsen.
Det fremgår af den fremsendte dokumentation, at NJ har deltaget i ulønnet praktik i perioden 14. januar 2010 til 31. marts 2010 hos (firma1). Det fremgår endvidere, at NJ har været i praktik hos (firma2) i perioden 29. marts 2010 til 1. oktober 2010, og at hun i denne periode har modtaget  440 om måneden i såkaldt praktikkompensation (stagevergoeding).
Styrelsen har ved e-mail af 20. december 2010 (16:09) oplyste NJ om, at hun ville modtage et tilbagebetalingskrav for perioden fra april 2010 til og med september 2010, da hun i denne periode har modtaget godtgørelse, der svarede til ca. 3.250 kr. pr. måned.
Styrelsen henviste i den forbindelse til bestemmelsen i § 5 i SU-loven.
NJ har ved e-mail af 20. december 2010 (19:17) gjort indsigelser i mod styrelsens oplysning om, at styrelsen ville sende et tilbagebetalingskrav.
NJ har i den forbindelse gjort gældende, at de  400 om måneden ikke var en løn.
NJ har endvidere gjort gældende, at en løn på  400 om måned er langt under mindstelønnen.
Styrelsen har ved e-mail af 10. januar 2011 (15:16) besvaret NJ's indsigelse mod et eventuelt tilbagebetalingskrav.
Styrelsen har i den forbindelse oplyst, at der ikke gives SU i perioder med lønnet praktik.
Styrelsen har supplerende henvist til bestemmelsen i § 41, stk. 1, nr. 3, i SU-bekendtgørelsen.
NJ har ved e-mail af 10. januar 2011 (18:35) gjort gældende, at hun ikke har fået løn i perioden, hvor hun har været i praktik.
NJ har således oplyst, at de  440,- pr. måned ikke var løn, men at det var et beløb, som praktikpladsen havde valgt at give NJ, fordi hun var studerende.
NJ har endnu engang gjort gældende, at såfremt der var tale om løn, så ville denne være under mindstelønnen.
 Styrelsen har i april 2012 fremsendt tilbagebetalingskrav til NJ.
NJ har ved e-mail af 8. maj 2012 gjort indsigelse mod det fremsatte tilbagebetalingskrav.
NJ har vedhæftet en redegørelse for, hvorfor hun ikke mener, at der var tale om et lønnet praktikophold.
NJ har således gjort gældende, at praktikken ikke havde erhvervsmæssig karakter, hvorfor den udbetalte "stagevergoeding" ikke er en løn, men alene en form for kompensation.
NJ har endvidere gjort gældende, at løn forudsætter, at ansættelsen er omfattet af: arbejdsgiveransvar, arbejdsgivers arbejdsskadeforsikring, pensionsordning, feriedage, feriepenge, m.m.
NJ har desuden vedhæftet udskrift fra hjemmesiden: www.iamsterdam.com/en/living/edu-cation/placement-trainee.
Af dette udskrift fremgår det bl.a., at udenlandske studerende ikke behøver en arbejdstilladelse for at besætte en praktikplads i Nederlandene.
NJ har endvidere vedhæftet et udskrift fra hjemmesiden: www.unstudio.com/studio/vacancies.
Af dette udskrift fremgår det bl.a., at der i Nederlandene er stor forskel på "a trainee position" (praktikplads) og "a professional position". Det er således en forudsætning for at søge en praktikplads, at man er studerende, og der kan alene ydes en godtgørelse på op til  600,- pr. måned.
Styrelsen har ved e-mail af 21. maj 2012 oplyst, at styrelsen har rejst tilbagebetalingskravet på baggrund af dokumentation for, at NJ modtog  440,- pr måned i praktikperioden.
Styrelsen har fundet, at godtgørelsen på  440,- pr. måned er af en sådan størrelse, at den må sidestilles med løn.
Du har ved brev af 12. juni 2012 klaget - på vegne af NJ - over styrelsens afgørelse af 21. maj 2012. Du har i klagen bl.a. gjort gældende, at den godtgørelse, som NJ har modtaget i praktikperioden, ikke kan sidestilles med løn.
Du har således henvist til de samme anbringender, som NJ tidligere har anført, herunder manglende erhvervsmæssig karakter, at der er tale om "stagevergoeding", og at begrebet løn er tilknyttet et ansættelsesforhold af erhvervsmæssig karakter.
Styrelsen har i brev af 5. september 2012 videresendt sagen sammen med en udtalelse til ankenævnet.
Styrelsen har bl.a. oplyst, at styrelsens udgangspunkt for vurderingen af, hvorvidt praktikperioden er lønnet, er, at et beløb, der i størrelse nærmer sig SU'en, betragtes som løn i uddannelsen.
Ankenævnet har ved brev af 25. september 2012 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
