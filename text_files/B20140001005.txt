Bekendtgørelse om ændring af bekendtgørelse om husning af mink og hegning af minkfarme (Indførelse af mulighed for elektronisk fældeopsyn) § 1 I bekendtgørelse nr. 265 af 28. marts 2006 om husning af mink og hegning af minkfarme, som ændret ved bekendtgørelse nr. 32 af 12. januar 2010, foretages følgende ændringer:
 1. Indledningen affattes således:
»I medfør af § 12, stk. 2, og § 70, stk. 3, i lov om hold af dyr, jf. lovbekendtgørelse nr. 873 af 29. juni 2013, fastsættes:« 2. § 8, stk. 5, affattes således:
»Stk. 5. Fælderne skal tilses mindst to gange dagligt, jf. dog stk. 6.« 3. I § 8 indsættes som stk. 6:
»Stk. 6. De to daglige tilsyn af fælden kan erstattes af et elektronisk fældeopsynssystem.
Det elektroniske fældeopsynssystem skal registrere så snart en fælde er udløst.
Derudover skal det elektroniske fældeopsynssystem registrere elektroniske fældeopsyn morgen og aften, således at det sikres, at det elektroniske fældeopsynssystem virker efter hensigten, og at fælden ikke er udløst.« 4. I § 8 indsættes som stk. 7:
»Stk. 7. Når det elektroniske fældeopsynssystem har registreret, at en fælde er udløst, må der maksimalt gå 12 timer, inden fælden tilses fysisk.
Hvis et elektronisk fældeopsyn udebliver, må der maksimalt gå 6 timer fra registreringen udebliver eller systemet registrerer fejl, til fælden tilses fysisk.
Ved opsætning af en fælde med et elektronisk fældeopsynssystem skal fælden tilses fysisk mindst 1 gang dagligt i de første tre dage for, at sikre, at det elektroniske fældeopsynssystem er aktivt og fungerer korrekt.« 5. I § 8 indsættes som stk. 8:
»Stk. 8. Ved brug af et elektronisk fældeopsynssystem, jf. stk. 6, skal det elektroniske fældeopsynssystem gemme fældeoplysninger i 3 år.
De elektroniske fældeoplysninger skal indeholde oplysning om dato og klokkeslæt for udløsning af fælder samt dato, klokkeslæt og resultat af samtlige fældeopsyn.
Fældeoplysningerne skal være tilgængelige for den ansvarlige for minkfarmen og skal på forlangende forevises for kontrolmyndigheden.« § 2 Bekendtgørelsen træder i kraft den 20. januar 2014.
