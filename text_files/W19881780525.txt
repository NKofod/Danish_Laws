 Ministeriet finder, at der bør gives dispensation fra  

 adgangsbestemmelserne til udnyttelse af tiloversblevne landbrugsbygninger  

 medmindre dispensation er uforenelig med de hensyn adgangsbestemmelserne skal  

 varetage.
 I brev af 7. september 1988 har De klaget over, at A Amt i brev af 24.  

 august 1988 har afslået ansøgning om dispensation fra adgangsbestemmelserne  

 for landevejen H-Ø, til indretning af vognmandsforretning.
 Det fremgår af sagen, at ejendommen er registreret med 2 overkørsler til  

 enfamilieshus.
 B Kommune har anbefalet det ansøgte og har telefonisk erklæret, at det  

 ansøgte er foreneligt med zoneloven, jf. dennes §8a, hvorefter tiloversblevne  

 landbrugsbygninger under visse betingelser kan overgå til anden anvendelse  

 uden tilladelse.
 A Amt er enig med kommunen i, at zonelovens § 8a finder anvendelse i det  

 foreliggende tilfælde, men har supplerende telefonisk meddelt, at der er  

 tillagt de generelle færdselsmæssige hensyn, som varetages ved  

 adgangsbestemmelserne, så stor vægt, at amtskommunen fastholder det  

 standpunkt, at der ikke bør meddeles dispensation fra adgangsbestemmelserne  

 til etablering af vognmandsforretning på ejendommen.
 Efter lov om offentlige veje, § 80 kan der gøres undtagelse fra  

 adgangsbestemmelserne, når vægtige grunde taler for det, og det skønnes  

 foreneligt med de hensyn, der ligger til grund for adgangsbestemmelserne.
Ud fra de samme hensyn, som efter zoneloven tages for at finde en rimelig  

 anvendelse for tiloversblevne landbrugsbygninger, lægger ministeriet i  

 administrationen af adgangsbestemmelserne stor vægt på, om en ønsket  

 benyttelse af sådanne bygninger kan godkendes efter en samlet  

 planlægningsmæssig vurdering.
I det foreliggende tilfælde, hvor en sådan  

 vurdering ikke skal foretages, har amtskommunen skønnet, at den ønskede  

 benyttelse er uforenelig med de hensyn, der ligger til grund for  

 adgangsbestemmelserne.
Ministeriet finder ikke fornødent grundlag for at  

 tilsidesætte dette skøn og at ændre den afgørelse, De har klaget over.
 Offentliggjort i VEJLOVE udgivet af DAFOLO.
