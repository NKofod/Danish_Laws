Nr BR 8 Supplerende beretning angående hvalfangst   

 Nr 8 1990-91, 2. samling Afgivet: 19910626 Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) har med tilfredshed noteret sig, at Danmark ikke stemte for det fremsatte forslag om en etårig fangstkvote til »small-type whaling« på IWC's årsmøde i Island.
 Flertallet stiller sig derfor uforstående over for, at Danmark i en  

 tidligere instruks har tilkendegivet sin støtte til forslaget om  

 »small-type whaling« og derved svækket den danske  

 forhandlingsposition, ikke mindst på baggrund af, at udenrigsministeren i et  

 samråd i Miljø- og Planlægningsudvalget har tilkendegivet, at regeringen ikke  

 forventede, at et sådant forslag kunne vedtages.
 Flertallet skal henstille til ministeren, at udvalget fremtidig bliver  

 orienteret om regeringens overvejelser, før en endelig strategi aftales med  

 henholdsvis Grønland og Færøerne.
 Et mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) beklager, at Danmark ikke kunne stemme for et japansk  

 kvoteønske på 50 vågehvaler ud af en samlet bestand på mindst 25.000 til de  

 småsamfund, som i mange menneskealdre har ernæret sig ved kysthvalfangst.
 Mindretallet har noteret sig, at Danmark afstod i denne afstemning med en  

 stemmeforklaring, hvori det beklagedes, at IWC ikke havde kunnet samle  

 flertal for denne tildeling.
 Som bekendt tilkendegav Danmark inden mødet en frygt for, at IWC ville gå  

 i opløsning, hvis så beskedne kvoteønsker ikke kunne imødekommes, og Islands  

 tilkendegivelse efter mødet om en snarlig udtræden synes at bekræfte denne  

 frygt.
Mindretallet erindrer om, at Danmarks forhandlingsposition vedrørende  

 »small-type whaling« blev tilkendegivet i fortrolig form under  

 samrådet med udvalget den 8. maj 1991, og at udenrigsministeren først den 29.  

 maj 1991 fra den danske forhandlingsleder erfarede, at de japanske og  

 islandske »small-type« kvoteønsker ikke kunne samle flertal.
Derfor  

 kontaktede udenrigsministeren de to landsstyreformænd og opnåede tilslutning  

 til, at Danmark ikke skulle gennemføre en tom demonstration i sagen.  

 Udenrigsministeren besluttede, at Danmark skulle afstå i denne sag med en  

 stemmeforklaring, som udtrykte sympati for de berørte små hvalfangersamfund.
Mindretallet stiller sig uforstående over for synspunktet om, at den  

 danske holdning til »small-type whaling« skulle have svækket den  

 danske forhandlingsposition.
Den danske holdning til nærmere definerede  

 »small-type« kvoteønsker blev forelagt for Miljø- og  

 Planlægningsudvalget på samrådet den 8. maj 1991, hvor der kunne konstateres  

 bred tilslutning til den holdning, som var aftalt mellem regeringen og de to  

 landsstyrer.
 Regeringen måtte naturligvis arbejde ud fra det aftalte grundlag, indtil  

 Socialdemokratiet til stor overraskelse skiftede holdning, efter at mødet i  

 Island reelt var startet.
 En svækkelse af den danske forhandlingsposition opstod først, da IWC's  

 medlemmer af uransagelige veje fik at vide, at der muligvis var et  

 stemningsskift på vej blandt visse danske politikere.
 Mindretallet finder det i øvrigt uheldigt, hvis fortrolige detaljer i den  

 danske holdning kommer til kendskab i en bredere kreds før og under  

 betydningsfulde forhandlinger.
 Mindretallet finder af hensyn til rigsfællesskabets fremtid, at ikke  

 mindst i en sag af denne karakter bør alle tre rigsdeles folkevalgte  

 myndigheder inddrages på lige fod.
 P.u.v.
