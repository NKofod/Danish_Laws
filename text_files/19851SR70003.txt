Nr BR 3 Beretning angående proceduren i forbindelse med dioxinhandlingsplanen   

 Nr 70003 1985-86, 1. samling Blad nr 383 Afgivet af miljø- og planlægningsudvalget Afgivet: 19851212 Udvalget har i en række møder og i et samråd med miljøministeren den 21. november 1985 behandlet spørgsmålet om den handlingsplan vedrørende dioxinforurening, der ifølge folketingets dagsorden den 23. april 1985 skulle have foreligget for folketinget senest den 1. november 1985.
Forslaget til motiveret dagsorden af 23. april 1985, der blev vedtaget med 110 stemmer (S, KF, V, SF, RV, CD, VS og KrF) mod 4 (FP, FD), vedlægges som bilag.
Et mindretal (det konservative folkepartis, venstres, kristeligt folkepartis og de frie demokraters medlemmer af udvalget) ønsker at udtale, at miljøministeren under et samråd i miljø- og planlægningsudvalget den 21. november 1985 har oplyst, at han på basis af en første skitse til den handlingsplan vedrørende dioxinforurening, som han inden den 1. november 1985 skulle udarbejde i henhold til folketingets dagsorden af 23. april 1985, måtte konkludere, at det ville være mere frugtbart at behandle nedbringelsen af affaldsmængden for sig.
Denne problematik må vurderes i en bredere sammenhæng end dioxinforurening.
Ministeren oplyste videre, at der gennem kontakter til ordførerne for et flertal af partierne blev givet tilslutning til en sådan opdeling af handlingsplanen i to.
Ministeren bad på denne baggrund ved brev af 6. november 1985 om udvalgets tilslutning hertil.
Ministeren har over for udvalget beklaget, at handlingsplanen på baggrund af dette hændelsesforløb ikke har foreligget i udvalget til tiden.
Ministeren har ligeledes over for udvalget beklaget, at han ikke tog kontakt til ordførerne for samtlige partier bag folketingets dagsorden af 23. april 1985.
Mindretallet kan henholde sig hertil.
Centrum-demokraterne, der er repræsenteret i udvalget med en stedfortræder, kan støtte mindretallets holdning.
Et andet mindretal (socialdemokratiets og socialistisk folkepartis medlemmer af udvalget) ønsker at udtale følgende:
I et brev til udvalget, dateret 6. november 1985, altså 6 dage efter at handlingsplanen skulle have været afleveret, foreslår miljøministeren, at den del af handlingsplanen, der vedrører den egentlige dioxinforurening, gøres færdig nu, og at den del, der vedrører affaldsproblematikken generelt, fremsendes til udvalget i april 1986. Ministeren begrunder sit forslag med, at affaldsproblematikken må ses mere bredt end kun i lyset af dioxinforureningen.
I et senere brev, dateret 15. november 1985, oplyser miljøministeren, at han gennem uformelle kontakter til udvalget forstod, at der var bred opbakning bag forslaget.
På den baggrund ønsker mindretallet at understrege, at det er uacceptabelt, at en minister gennem uformelle underhåndskontakter forsøger at få ændret en vedtaget dagsorden, ligesom ministerens handlemåde skaber tvivl om dagsordenens bindende og forpligtende karakter.
Mindretallet understreger tillige, at det er ministeren, der har det fulde ansvar for den anvendte fremgangsmåde.
Mindretallet finder, at ministeren burde have søgt foretræde for udvalget i god tid før den 1. november 1985 med henblik på en drøftelse af de opståede problemer.
Det ville måske have været muligt at finde en fremgangsmåde, som ikke ville have bragt ministeren i strid med den dagsorden, som folketingsflertallet vedtog den 23. april 1985.
Venstresocialisterne, der er repræsenteret i udvalget ved en stedfortræder, kan tilslutte sig mindretallets udtalelse.
Et tredje mindretal (det radikale venstres medlem af udvalget) udtaler, at mindretallet fik oplyst, at socialdemokratiet ikke havde indvendinger mod opdelingen af handlingsplanen, og accepterede på denne baggrund denne opdeling.
Mindretallet tager ministerens beklagelse til efterretning.
 P.u.v.
Steffensen formand Bilag Til forespørgsel nr.
F 20 Blad nr. 639 Folketinget 1984-85 Forslag om motiveret dagsorden (Den 23. april 1985) Af Anne Grete Holmsgård (VS), Hjortnæs (S), Leif Hermann (SF) og Lone Dybkjær (RV):
Folketinget opfordrer regeringen til snarest muligt at iværksætte følgende foranstaltninger:
- en landsdækkende stikprøveundersøgelse af dioxinindholdet i modermælk, - dioxinmålinger på de forskellige typer affaldsforbrændingsanlæg, herunder sygehusforbrændingsanlæg samt små forbrændingsanlæg, samt at udarbejde en handlingsplan inden den 1. november 1985 baseret på følgende principper:
- en vurdering af de nyeste internationale forskningsresultater for skadevirkninger af dioxin samt vurdering af teknikker til nedbringelse af dioxinforurening fra affaldsforbrænding - en revurdering af TDI værdien - en udarbejdelse af retningslinjer for miljøgodkendelse af samtlige forbrændingsanlæg, der sikrer, at disse overholder den fastsatte grænseværdi - oplysning om skadevirkning ved afbrænding af husholdningsaffald i små og mellemstore anlæg, kombineret med en dato for et eventuelt forbud - udarbejdelse af forslag til en væsentlig nedbringelse af mængden af affald fra husholdninger og industri via genindvinding, recirkulation m.v. for at opfylde genanvendelseslovens intentioner, og - søge udviklet en produktion af engangsemballager, som kan nedbrydes uden skadevirkninger for mennesker og miljø.
 Folketinget går herefter til næste sag på dagsordenen.
