 Som omtalt i »meddelelser« nr. 9, side 510, om  

 samarbejdsaftalen mellem Mols-linien og Jydsk Færgefart, kom det i  

 forbindelse med behandlingen af denne sag frem, at der bestod en aftale  

 mellem Jydsk Færgefart og Hundested Havn om færgeselskabets eneret til  

 benyttelse af havnens færgeleje til besejling af Østjylland.
Monopoltilsynet fandt, at denne aftale skulle have været anmeldt til  

 tilsynets register.
Følgen af den manglende anmeldelse ville være, at aftalen  

 var ugyldig og ikke kunne påberåbes ved domstolene.
Hundested Havn henholdt  

 sig hertil, men Jydsk Færgefart indbragte sagen for monopol-ankenævnet.  

 Nævnet har i den nedenfor gengivne kendelse bestemt, at aftalen ikke var  

 anmeldelsespligtig efter monopolloven.
 Ganske vist tilsigtede aftalen en konkurrencebegrænsning, men nævnet  

 fandt ikke, at den var til hinder for etablering af anden færgedrift mellem  

 de to områder, der betjenes af Hundested-Grenå-ruten.
År 1979, den 6. november, blev i sagen j. nr. 12/79, Jydsk Færgefart A/S  

 afsagt sålydende KENDELSE:
I skrivelse af 29. marts 1979 har landsretssagfører J.
Dahl-Jensen som  

 advokat for Jydsk Færgefart A/S klaget over en af monopoltilsynet ved  

 skrivelse af 16. februar 1979 truffet afgørelse, hvorefter en aftale mellem  

 Jydsk Færgefart A/S og I/S Hundested Havn om færgeselskabets ret til at  

 benytte havnens færgelejer er anmeldelsespligtig, jfr. monopollovens § 6,  

 stk. 1.
 Ved skrivelse af 22. oktober 1979 er advokat Claus Arup som advokat for  

 Rederiet Kattegat A/S indtrådt i sagen til støtte for monopoltilsynet.
 Klagerne har nedlagt følgende påstande:
 Principalt: Den mellem I/S Hundested Havn og A/S Grenå-Hundested Færgefart  

 (senere Jydsk Færgefart A/S) indgåede overenskomst er ikke anmeldelsespligtig  

 til monopoltilsynet efter monopollovens § 6, stk. 1.
 Subsidiært: Såfremt det fastslås, at overenskomsten er anmeldelsespligtig  

 til monopoltilsynet efter monopollovens § 6, stk, 1, er det alene  

 overenskomstens § 1, stk. 2, der er omfattet af anmeldelsespligten.
 Monopoltilsynet har påstået afgørelsen stadfæstet.
 Over for nævnet er der redegjort for sagen i indlæg af 4. oktober 1979 fra  

 klagerne og i indlæg af 13. august og 15. oktober 1979 fra monopoltilsynet.  

 Parterne er gjort bekendt med hinandens indlæg, og biintervenienten er gjort  

 bekendt med parternes indlæg.
 Sagen har været behandlet på nævnets møde den 24. oktober 1979. På mødet  

 var parterne og biintervenienten repræsenteret og udtalte sig.
 Den påklagede afgørelse er indeholdt i sålydende skrivelse af 16. februar  

 1979 fra monopoltilsynet til Jydsk Færgefart A/S:
 »Hermed tilbagesendes den med aktieselskabets skrivelse af 13.  

 februar 1979 modtagne fotokopi af overenskomst mellem interessentskabet  

 Hundested Havn og aktieselskabet Grenå-Hundested Færgefart.
Ved denne overenskomst har interessentskabet Hundested Havn for et tidsrum  

 af 25 år fra den 1. april 1966 givet aktieselskabet Grenå-Hundested  

 Færgefart,der i 1970 ændrede navn til Jydsk Færgefart A/S, eneret til at  

 drive færgefart mellem Hundested Havn og Jyllands østkyst.
Endvidere har  

 interessentskabet Hundested Havn givet selskabet tilsagn om, at det ikke vil  

 tillade anlæg af færgeleje for nogen anden færgefart mellem Hundested og  

 Grenå.
I 1976 blev Jydsk Færgefart A/S krævet anmeldt til monopoltilsynet, idet  

 selskabet måtte anses for at udøve eller at kunne udøve en sådan væsentlig  

 indflydelse som nævnt i § 6, stk. 2, i monopolloven.
På grundlag af den fra  

 selskabet modtagne anmeldelse blev selskabet indført i monopoltilsynets  

 register under nr. 2762, jfr. tilsynets skrivelse af 24. november 1977,  

 hvormed en genpart af det modtagne anmeldelsesskema blev tilbagesendt til  

 selskabet.
Det fremgår af skemaet, at selskabet mente at kunne svare benægtende på  

 skemaets punkt 11: »Er virksomheden deltager i aftaler, som udøver eller  

 vil kunne udøve en væsentlig indflydelse på pris-, produktions-, omsætnings-  

 eller transportforhold i hele landet eller inden for lokale  

 markedsområder?».
Monopoltilsynet må dog mene, at aftalen mellem  

 aktieselskabet Grenå-Hundested Færgefart og interessentskabet Hundested Havn  

 ville kunne udøve en sådan væsentlig indflydelse som nævnt i monopollovens §  

 6, stk. 1, og derfor burde have været anmeldt til monopoltilsynet.
Til brug  

 ved opfyldelse af lovens krav fremsendes hermed 4 eksemplarer af skema I, af  

 hvilke de 3 i udfyldt og underskreven stand bedes tilbagesendt hertil inden  

 14 dage fra dato.
 En vejledning om anmeldelse til monopoltilsynet vedlægges.
Man har gjort interessentskabet Hundested Havn bekendt med indholdet af  

 denne skrivelse.« Om sagens baggrund er det oplyst, at A/S Grenå-Hundested Færgefart og I/S  

 Hundested Havn i 1966 indgik en overenskomst om færgeselskabets drift af en  

 færgerute mellem Grenå og Hundested og om selskabets ret til at benytte  

 havnen i Hundested.
 § 1, stk. 1 og 2, i overenskomsten er sålydende:
»På betingelse af at bestemmelserne i denne overenskomst overholdes  

 fra færgeselskabets side, giver interessentskabet Hundested Havn for et  

 tidsrum af 25 år regnet fra 1. april 1966 aktieselskabet eneret til besejling  

 af de for aktieselskabet i Hundested Havn nu eller senere tilvejebragte  

 færgelejer med en eller flere automobilfærger og personfærger mellem  

 Hundested og Grenå.
Det er dog en forudsætning for denne eneret, at  

 aktieselskabet vedligeholder en passende besejling, som modsvarer  

 trafikbehovet.
Så længe overenskomsten er gældende, giver interessentskabet Hundested  

 Havn derhos aktieselskabet tilsagn om, at man ikke vil tillade anlæg af  

 færgeleje for nogen anden færgefart mellem Hundested og Jylland.« Da monopoltilsynet blev opmærksom på overenskomsten mellem klagerne og I/S  

 Hundested Havn meddelte tilsynet parterne, at overenskomsten var  

 anmeldelsespligtig i henhold til monopollovens § 6, stk. 1, og den 3. april  

 1979 anmeldte Hundested Havn overenskomsten til monopoltilsynet.
Derimod  

 bestred Jydsk Færgefart A/S, at overenskomsten var anmeldelsespligtig.
Med virkning fra 1. januar 1979 indgik Jydsk Færgefart A/S og Mols-Linien  

 A/S en aftale om pooldrift af ruterne Grenå-Hundested og Ebeltoft-Sjællands  

 Odde med en indskrænkning af sejladsen på Grenå-Hundested-ruten.
Som følge  

 heraf ophævede Hundested Havn den 12. januar 1979 overenskomsten af 1966 med  

 den begrundelse, at Jydsk Færgefart havde misligholdt bestemmelsen om at  

 opretholde »en passende besejling, som modsvarer trafikbehovet«.  

 Ophævelsen er bestridt af Jydsk Færgefart.
 Rederiet Kattegat A/S og I/S Hundested Havn ønsker nu at indgå en aftale  

 om besejling af Hundested Havn, så rederiet kan oprette en ny færgerute  

 mellem Hundested og Grenå.
Klagerne har til støtte for deres påstand bl. a. anført, at overenskomsten  

 mellem Hundested Havn og klagerne ikke skulle anmeldes til monopoltilsynet.  

 Det fremgår af monopollovens § 2, stk. 2, at loven ikke omfatter  

 erhvervsudøvelse, der i henhold til særlig hjemmel bestemmes eller godkendes  

 af det offentlige.
Overenskomsten blev godkendt af ministeriet for offentlige  

 arbejder, der tog stilling til alle bestemmelser i kontrakten, herunder også  

 den eneret, der i overenskomstens § 1 er tillagt klagerne.
Det fremgår af  

 ministeriets godkendelse, at man udtrykkelig tog stilling til  

 eneretsspørgsmålet, idet overenskomsten på ministeriets foranledning blev  

 ændret fra at gælde sejlads mellem Hundested og Jyllands østkyst til kun at  

 gælde sejlads mellem Hundested og Grenå.
Hermed begrænsede ministeriet den  

 eneret, der var tillagt klagerne.
Ministeriet for offentlige arbejder har den særlige hjemmel, der  

 fortrænger monopoltilsynets kompetence.
Ministeriets hjemmel bygger på en  

 praksis helt tilbage før grundlovens givelse i 1849. Med hjemmel i statens  

 højhedsret over søterritoriet udfærdigede ministeriet den 17. juni 1950  

 reglement for forvaltning af de under ministeriet for offentlige arbejders  

 økonomiske tilsyn værende private havne.
Endelig er hjemmelen lovfæstet i §§  

 4 og 10 i lov nr. 239 af 12. maj 1976 om trafikhavne.
Endvidere har klagerne anført, at Jydsk Færgefart ikke indtager en  

 monopolstilling for så vidt angår færgesejlads på Kattegat.
Da overenskomsten  

 i 1966 blev indgået var færgeruten Sjællands Odde-Ebeltoft etableret.
Denne  

 rute dækker det samme lokale markedsområde, Nordsjælland-Nordjylland, som  

 klagernes rute, og klagerne har derfor på ingen måde en monopolstilling.
Det  

 lokale markedsområde Hundested-Grenå eller Halnæs-Djursland kan ikke  

 betragtes som et lokalt markedsområde i monopollovens forstand, allerede  

 fordi en færgedrift mellem disse to snævert afgrænsede markedsområder ikke  

 vil kunne drives rentabelt.
 Når monopoltilsynet som begrundelse for sit indgreb henviser til, at  

 Grenå-Hundested-ruten i 1965 forestod 27 % af overførslerne af passagerer og  

 37 % af overførslerne af biler over Kattegat er disse oplysninger uden  

 interesse for sagen, idet overenskomsten mellem klagerne og Hundested Havn  

 blev indgået i 1966 på et tidspunkt, hvor færgeforbindelsen Sjællands  

 Odde-Ebeltoft var etableret.
 Monopolstillingen i kontrakten må bero på, om andre færgeselskaber har  

 mulighed for at drive færgedrift mellem Nordsjælland og Nordjylland.
 I denne forbindelse peger klagerne på, at eneretten alene er etableret fra  

 Hundested Havn, og hvis ministeriet for offentlige arbejder i øvrigt ville  

 give tilladelse hertil, ville der på strækningen fra Hundested til Helsingør  

 på passende steder udmærket kunne etableres en færgerute, som ville kunne  

 besejle Djursland, hvor der så kunne etableres en tilsvarende færgehavn,  

 altså på samme måde som det er sket i tilfældet Sjællands Odde-Ebeltoft.
 En færge fra Gilleleje til Grenå vil stort set ikke have længere sejltid  

 end Hundested-Grenå, og det påståede lokale monopol Nordsjælland-Nordjylland  

 fra Hundested-Grenå ville herved være brudt.
Ministeriet for offentlige arbejder har i en skrivelse til brug for  

 nærværende sag udtalt: »Det bemærkes imidlertid, at den færgeselskabet i  

 henhold til overenskomsten meddelte ret til besejling af Hundested Havn efter  

 ministeriet for offentlige arbejders opfattelse ikke udelukker, at der i  

 givet fald kunne meddeles et andet selskab tilladelse til oprettelse af en  

 anden færgerute over Kattegat i forbindelse med etableringen af et eventuelt  

 nyt færgeanlæg beliggende uden for den eksisterende Hundested Havn.« Det  

 er således klart ministeriets opfattelse, at klagerne ikke ved overenskomsten  

 med Hundested Havn har opnået noget monopol på sejladsen.
Da overenskomsten  

 ikke udøver eller vil kunne udøve en væsentlig indflydelse på pris- eller  

 transportforhold er den ikke anmeldelsespligtig.
Såfremt overenskomsten er anmeldelsespligtig, kan alene bestemmelsen i  

 overenskomstens § 1, stk. 2, kræves anmeldt til monopoltilsynet.
Det er alene  

 denne bestemmelse, der giver klagerne en eneret til færgefart mellem  

 Hundested og Grenå, og det vil således alene være denne bestemmelse, der ikke  

 har gyldighed, jfr. monopollovens § 8. Hvis det statueres, at overenskomsten  

 i sin helhed ikke har gyldighed, vil det - efter at parterne har fulgt  

 overenskomstens bestemmelser i 13 år - få helt utilsigtede virkninger.
 Monopoltilsynet har til støtte for sin påstand bl. a. anført, at  

 forudsætningen for, at prisforhold og erhvervsudøvelse falder uden for  

 monopolloven, er den, at disse forhold bestemmes eller godkendes af det  

 offentlige i henhold til særlig hjemmel.
Herved må i relation til den heromhandlede sag forstås love eller  

 retsforskrifter med hjemmel i lov.
Efter tilsynets opfattelse skal  

 monopolloven i øvrigt kun vige for så vidt og i det omfang, sådanne  

 særbestemmelser efter deres indhold udtrykkelig omfatter forhold, der ellers  

 ville falde ind under loven.
 Ministeriet for offentlige arbejders reglement af 17. juni 1950 for  

 forvaltningen af de under ministeriets økonomiske tilsyn værende private  

 havne er ikke udfærdiget i medfør af særlig hjemmel og indeholder ikke selv  

 en sådan hjemmel, at monopollovens bestemmelser om anmeldelsespligt ikke kan  

 finde anvendelse.
Heller ikke lov om trafikhavne indeholder nogen særlig hjemmel af den  

 nævnte art bortset fra, at det i § 11 udtrykkelig er fastsat, at  

 »ministeren for offentlige arbejder fastsætter skibs- og vareafgifter  

 for trafikhavnenes benyttelse«.
Monopoltilsynet er således alene  

 afskåret fra at tage disse afgifters størrelse op til vurdering i relation  

 til monopollovens § 11, stk. 1.
 Monopoltilsynet finder, at aftalen udøver eller vil kunne udøve en  

 væsentlig indflydelse på pris- og transportforholdene i området, uanset at  

 der geografisk og teknisk eksisterer en række andre muligheder for færgefart  

 mellem Nordsjælland og Djursland end ruten mellem Hundested og Grenå.  

 Etablering af færgedrift mellem to snævert afgrænsede områder ved siden af en  

 allerede eksisterende forbindelse vil ikke være rentabel.
Tilsynet mener, at klagernes interesse i at opnå de omhandlede  

 enerettigheder i Hundested Havn ved en overenskomst, som er tilsigtet at  

 skulle være retlig bindende, netop har bestået i det forhold, at aftalen  

 eliminerede en nærliggende mulighed for en følelig konkurrence.
I modsat fald  

 ville aftalen være nærmest betydningsløs.
Der kan derfor ikke være tvivl om,  

 at aftalen har en væsentlig indflydelse.
 De seneste helårstal for overfarten på Kattegat før overenskomstens  

 oprettelse vedrører året 1965. Disse tal viser følgende fordeling af  

 trafikmængden:
Grenå-Hundested-ruten forestod således inden for det omhandlede område ca.  

 27 % af overførslerne af passagerer og ca. 37 % af overførslerne af biler,  

 hvilket illustrerer den foreliggende oligopol-situation.
De tilsvarende tal  

 for 1966 viser følgende fordeling:
 Grenå-Hundested-ruten har således i 1966 haft ca. 25% af overførslerne af  

 passagerer og ca. 30 % af overførslerne af biler.
 Uanset om man betragter situationen før eller efter Mols-liniens  

 etablering, har klagerne haft en så stor del af overførslerne af passagerer  

 og biler, at overenskomsten om eneretten medførte eller ville kunne medføre  

 væsentlig indflydelse på pris- og transportforholdene, og overenskomsten er  

 derfor anmeldelsespligtig efter monopollovens § 6, stk. 1.
 Når en aftale opfylder kriterierne i monopollovens § 6, stk, 1, for  

 anmeldelsespligt, er det aftalen i sin helhed, der bliver anmeldelsespligtig.  

 - Det er således ikke alene overenskomstens § 1, stk. 2, der skulle have  

 været anmeldt, men hele overenskomsten, og virkningen af den manglende  

 anmeldelse er ifølge monopollovens § 8, at overenskomsten ikke har gyldighed.
 Biintervenienten har tilsluttet sig det af monopoltilsynet anførte og  

 tilføjet, at ministeriet for offentlige arbejder alene har det økonomiske  

 tilsyn med de private havne, hvilket klart fremgår af ministeriets reglement  

 fra 1950. Ministeriet har ikke taget stilling til aftalens eventuelle  

 konkurrencebegrænsende virkninger.
Monopollovens § 2, stk. 2, finder kun anvendelse, såfremt der foreligger  

 særlig hjemmel for en offentlig myndighed til at godkende en  

 erhvervsudøvelse.
I det foreliggende tilfælde har ministeriet for offentlige  

 arbejder ikke haft en sådan særlig hjemmel.
Hjemmelen kan ikke findes i en  

 praksis, der ligger forud for grundloven, når der efter grundloven er  

 vedtaget love for det pågældende område.
Loven om trafikhavne fra 1976  

 indeholder ikke den særlige hjemmel, som kan fortrænge monopoltilsynets  

 kompetence.
Overenskomsten udøver eller vil kunne udøve en væsentlig indflydelse i det  

 lokale område og skulle derfor have været anmeldt til monopoltilsynet.
Når  

 anmeldelse ikke er sket rettidigt er overenskomsten uden gyldighed.
 Til det således foreliggende skal nævnet udtale:
 Som sagen foreligger oplyst, finder nævnet ikke, at den omhandlede aftale  

 udøver eller vil kunne udøve en så væsentlig indflydelse på pris- eller  

 transportforholdene i de områder, der betjenes af den pågældende færgerute,  

 at aftalen er anmeldelsespligtig efter monopollovens § 6, stk. 1.
 Nævnet lægger herved vægt på, at overenskomstens § 1 vel tilsigter en  

 konkurrencebegrænsning - som det ofte er tilfældet ved privatretlige aftaler  

 om leverancer eller serviceydelser - men at bestemmelsen ikke er til hinder  

 for etablering af anden færgedrift mellem de områder, der betjenes af  

 Hundested-Grenåruten, og som rækker langt videre end lokalområderne omkring  

 de to byer.
 Der findes herefter ikke anledning til at tage stilling til, om aftalen  

 falder uden for monopolloven som følge af bestemmelserne i lovens § 2, stk.  

 2.
 Herefter bestemmes:
 Den i sagen omhandlede aftale mellem Jydsk Færgefart A/S og I/S Hundested  

 Havn er ikke anmeldelsespligtig efter monopollovens § 6, stk. 1.
