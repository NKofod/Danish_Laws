Betænkning afgivet af Skatteudvalget den 23. februar 2012 Betænkning over Forslag til lov om ændring af lønsumsafgiftsloven, momsloven, opkrævningsloven, lov om offentligt hasardspil i turneringsform og forskellige andre love (Udvidelse af lønsumsafgiftsfritagelse for museumsvirksomhed, momsfradrag i stedet for godtgørelse for visse transaktioner, ophævelse af momsfritagelse ved indførsel af magasiner til private, mulighed for dagbøder ved uregistreret virksomhed, visse lempelser i faktureringsreglerne m.v.) [af skatteministeren (Thor Möger Pedersen)] 1 Ændringsforslag Der er stillet 12 ændringsforslag til lovforslaget.
Skatteministeren har stillet ændringsforslag nr. 4-12. Venstres, Dansk Folkepartis, Liberal Alliances og Det Konservative Folkepartis medlemmer af udvalget har stillet ændringsforslag nr. 1-3, herunder om deling af lovforslaget.
2. Udvalgsarbejdet Lovforslaget blev fremsat den 9. november 2011 og var til 1. behandling den 24. november 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 27. juni 2011 dette udkast til udvalget, jf. folketingsåret 2010-11, 1. samling, SAU alm. del  bilag 248. Den 9. november 2011 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Audio Media A/S, Dansk-Pakistansk Venskabsforening - Danmark, Danske Specialmedier, Den Norske Forening, Maqs Law Firm, National Geographic og o.n.edanmark.
 Skatteministeren har over for udvalget kommenteret de skriftlige henvendelser.
Samråd Udvalget har stillet 4 samrådsspørgsmål til skatteministeren og transportministeren til mundtlig besvarelse, som disse har besvaret i et åbent samråd med udvalget den 21. februar 2012. Ministrene har efterfølgende sendt udvalget de talepapirer, som lå til grund for besvarelsen af spørgsmålene.
Deputationer Endvidere har Audio Media A/S og National Geographic mundtligt over for udvalget redegjort for deres holdning til lovforslaget.
Spørgsmål Udvalget har stillet 49 spørgsmål til skatteministeren, 2 spørgsmål til ministeren for forskning, innovation og videregående uddannelser, 2 spørgsmål til transportministeren, 1 spørgsmål til kulturministeren og 1 spørgsmål til skatteministeren og transportministeren til skriftlig besvarelse, som disse har besvaret.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med de af skatteministeren stillede ændringsforslag.
Flertallet stemmer imod de under nr. 1-3 stillede ændringsforslag om en deling af lovforslaget.
Et mindretal i udvalget (V, DF, LA og KF) vil stemme for ændringsforslag nr. 1 om en deling af lovforslaget.
Mindretallet indstiller det under A nævnte lovforslag til vedtagelse med det stillede ændringsforslag.
Mindretallet indstiller det under B nævnte lovforslag til forkastelse ved 3. behandling, men mindretallet vil stemme for det under lovforslag B stillede ændringsforslag.
Såfremt den under ændringsforslag nr. 1 foreslåede deling af lovforslaget ikke vedtages, indstiller mindretallet det udelte lovforslag til forkastelse ved 3. behandling, men mindretallet vil stemme for de under nr. 4-12 til det udelte lovforslag stillede ændringsforslag.
 Venstres, Dansk Folkepartis og Det Konservative Folkepartis medlemmer af udvalget bemærker, at lovforslaget omhandler en række ændringer på skatte- og momsområdet, men den følgende tilkendegivelse fra de 3 partier omhandler alene den del af lovforslaget, som vedrører betaling af moms ved indførsel til private af magasiner og tidsskrifter fra ikke-EU-lande, idet V, DF og KF kan støtte de andre elementer i lovforslaget.
Udvalget har behandlet lovforslaget over en længere periode, idet væsentlige dele af lovforslaget allerede blev forberedt under den tidligere regering.
Der er i forbindelse med fremsættelsen af forslaget indkommet et betydeligt antal høringssvar, hvor svaret fra Post Danmark bør tildeles meget stor vægt, da det ændrer forudsætningerne for gennemførelse af loven.
Det er regeringens ønske at undgå konkurrenceforvridning til fordel for virksomheder beliggende uden for EU.
V, DF og KF anerkender fuldt ud, at den nuværende lovgivning giver et incitament til at få trykt magasiner uden for EU.
V, DF og KF vil derfor opfordre regeringen til at justere lovforslaget, så det adresserer den udfordring, og ikke lægge hindringer i vejen for udenlandske tidsskrifter.
Imidlertid er det ikke V, DF og KF's opfattelse, at lovforslaget vil betyde flere arbejdspladser i Danmark.
Ifølge adskillige repræsentanter for blad- og magasinbranchen, vil lovgivningen i stedet betyde, at flere af magasinerne vil lukke med tab af arbejdspladser til følge.
Det skyldes det forhold, at indtjeningen i branchen er ganske beskeden.
Den lave indtjening skyldes bl.a., at der er en naturlig begrænsning i oplagsstørrelsen grundet det danske sprogområdes størrelse.
V, DF og KF finder det dybt problematisk, at den danske befolkning i realiteten vil blive hindret adgang til en række udenlandske videnstunge magasiner som f.eks.
National Geographic, Scientific American og Engineering News.
Lovforslaget skaber langt flere problemer, end det løser.
Samtidig mener V, DF og KF, at det på ingen måde er tilrådeligt at gå videre med den del af lovforslaget, som omhandler magasiner, før Europa-Kommissionen har givet sin endelige vurdering.
Det er efter V, DF og KFs opfattelse stærkt uheldigt, at regeringen under det igangværende EU-formandskab vælger ikke at afvente Europa-Kommissionens vurdering.
Derudover bemærker V, DF og KF, at de forespørgsler, der har været omkring aktindsigt i korrespondancen mellem Skatteministeriet og Europa-Kommissionen, har haft en meget lang sagsbehandlingstid, og at det kun er efter gentagne rykkere, at Skatteministeriet har udleveret den efterspurgte korrespondance.
Det er yderst uheldigt, at centrale interessenter på den måde forhindres adgang til vigtige oplysninger.
Der er indkommet en lang række høringssvar, som burde få regeringen til at genoverveje forslaget.
Under alle omstændigheder burde høringssvarene tillægges så stor vægt, at lovforslaget, og navnlig delen omhandlende moms på magasiner, ikke forsøges hastet igennem.
 V, DF og KF anbefaler, at den del af loven, der omhandler magasiner, fjernes fra lovforslaget ud fra følgende argumentation:
 1) Det er uklart, hvorvidt Europa-Kommissionen har set hele lovforslaget og har taget stilling til, om det overholder EU-reglerne.
2) Skatteministeriet benytter sin egen definition af »postordresalg«, således at alle solgte magasiner anses for postordresalg.
Det er ligeledes uklart, om dette er i strid med EU-retten.
3) Fra flere sider påpeges det, at lovforslaget er i strid med GATT.
På trods af udvalgsspørgsmål om dette, er der ikke kommet en afklaring på denne problemstilling.
 4) Det har ikke været muligt at få skatteministerens bekræftelse på, at lovforslaget holder sig inden for rammerne af Firenzekonventionen.
 5) Post Danmark har afgivet høringssvar, hvor konklusionen er, at det bliver overordentlig vanskeligt at gennemføre momsbehandlingen af den mængde magasiner, som det af Skatteministeriet antages, der kommer ind i landet.
 V, DF og KF finder det derudover stærkt utilfredsstillende, at hverken skatteministeren eller S, RV, SF og EL vil stemme for en deling af dette lovforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag a Ændringsforslag om deling af lovforslag Af et mindretal (V, DF, LA og KF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lønsumsafgiftsloven, momsloven, opkrævningsloven, lov om offentligt hasardspil i turneringsform og forskellige andre love (Udvidelse af lønsumsafgiftsfritagelse af museumsvirksomhed, momsfradrag i stedet for godtgørelse for visse transaktioner, mulighed for dagbøder ved uregistreret virksomhed, visse lempelser i faktureringsreglerne m.v.)« omfattende § 1, § 2, nr. 1-10 og 13-29, og §§ 3-11.
 B. »Forslag til lov om ændring af momsloven (Ophævelse af momsfritagelse ved indførsel af magasiner til private)« omfattende § 2, nr. 11 og 12, og § 11, stk. 1.
[Forslag om deling af lovforslaget] b Ændringsforslag til det under A nævnte lovforslag Til § 11 Af et mindretal (V, DF, LA og KF) 2) I stk. 1 ændres »1. januar 2012« til: »1. april 2012«.
[Ændret ikrafttrædelsestidspunkt] c Ændringsforslag til det under B nævnte lovforslag Til § 11 3) Paragraffen affattes således:
»§ 11 Loven træder i kraft den 1. april 2012.« [Ændret ikrafttrædelsestidspunkt] d Ændringsforslag til det udelte lovforslag Til § 2 Af skatteministeren, tiltrådt af et flertal (S, RV, EL og SF):
 4) Nr. 15 affattes således:
 »15. § 47, stk. 1, affattes således:
»Afgiftspligtige personer, der driver virksomhed med levering af varer og ydelser, skal anmelde deres virksomhed til registrering hos told- og skatteforvaltningen.
Dette gælder ikke 1) virksomhed med levering af varer og ydelser, som er fritaget efter § 13, bortset fra transaktioner som nævnt i § 37, stk. 7 og 8, og 2) afgiftspligtige personer, der foretager levering af varer, som er oplagt i Københavns Frihavn eller på et frilager, et toldoplag eller et afgiftsoplag uden afgift.«« [Redaktionel ændring] 5) I det under nr. 21 foreslåede § 52 a, stk. 2, nr. 2, ændres »§ 13, nr. 10 og 11« til: »§ 13, stk. 1, nr. 10 og 11«.
[Redaktionel ændring] 6) Efter nr. 25 indsættes som nyt nummer:
»01. I § 81, stk. 1, nr. 2, ændres »47, stk. 1, 1. pkt., stk. 2, 1. og 2. pkt., stk. 3, 1. pkt., eller stk. 5, 1., 4., 5. og 6. pkt.« til: »47, stk. 1, 1. pkt., stk. 2, 1. eller 2. pkt., stk. 3, 1. pkt., stk. 5, 1., 4. eller 5. pkt., eller stk. 6«.« [Bødestraf foruden daglige bøder ved uregistreret virksomhed] 7) I den under nr. 26 foreslåede ændring af § 81, stk. 1, nr. 2, ændres »§ 52 a, stk. 1, 3-8« til: »§ 52 a, stk. 1, 3, 5, 6 eller 8«.
[Ikke bødestraf, hvis fejlagtigt faktureret moms ikke indbetales] Til § 4 8) Efter nr. 1 indsættes som nyt nummer:
»01. I § 12, stk. 1, ændres »2. pkt.« til: »3. pkt.«« [Redaktionel ændring] Til § 8 9) I den under nr. 1 foreslåede affattelse af § 9, stk. 1, ændres »Told- og skatteforvaltningen kan tillade, at den« til: »Den«, og »angiver den afgiftspligtige mængde af varer« ændres til: »skal ved modtagelsen af varerne angive den afgiftspligtige mængde af varerne«.
[Grundlag for bødestraf ved overtrædelse af pligt til at angive varer fra udlandet] 10) I det under nr. 5 foreslåede § 11, stk. 11, ændres to steder »daglige ledelse« til: »ansvarlige ledelse«.
[Redaktionel ændring] 11) Efter nr. 5 indsættes som nyt nummer:
»01. I § 17, stk. 1, nr. 1, ændres »eller § 9, stk. 1 eller 2, eller« til: », § 9, stk. 1 eller 2, § 11, stk. 11, 1. pkt., eller«.« [Bødestraf foruden daglige bøder ved uregistreret virksomhed] Til § 11 12) I stk. 1 ændres »1. januar 2012« til: »1. april 2012«.
[Ændret ikrafttrædelsestidspunkt] Bemærkninger Til nr. 1 Da loven i praksis vil betyde et importstop for magasiner fra lande uden for EU og således udgøre en uacceptabel barriere for informationsudveksling og kulturel udveksling, da der hersker tvivl om EU-retsmedholdeligheden af det 160-kroners-importgebyr på hvert magasin, der indføres, uden hvilket loven vil påføre statskassen betydelige tab, og da der ligeledes er tvivl, om loven overhovedet kan administreres i praksis, foreslås det, at lovforslaget deles op i 2 dele, således at Folketinget kan tage særskilt stilling til den del af lovforslaget, som vedrører moms på importerede magasiner.
Til nr. 2 og 3 Ændringsforslagene skyldes, at Folketinget ikke har haft mulighed for at færdigbehandle lovforslaget således, at det ville kunne træde i kraft den 1. januar 2012. Ikrafttræden foreslås i stedet at være den 1. april 2012.
Til nr. 4 Ændringen skyldes, at bestemmelsen er blevet optrykt forkert i lovforslaget, idet der er medtaget en nummerangivelse for meget.
Til nr. 5 Ændringen skyldes, at der ved henvisningen til momslovens § 13, stk. 1, nr. 10 og 11, er glemt en angivelse af »stk. 1«.
Til nr. 6 og 11 Det fremsatte forslag har som utilsigtet konsekvens, at drift af uregistreret virksomhed ikke kan medføre egentlig bødestraf, hvilket er tilfældet efter de gældende regler. Ændringsforslagene har til formål at rette op på dette forhold.
 Lovforslagets § 2, nr. 01, jf. ændringsforslag nr. 6, foreslås at træde i kraft den 1. april 2012 efter lovforslagets § 11, stk. 1.
Til nr. 7 Det fremsatte forslag har som utilsigtet konsekvens, at manglende betaling af eventuelt fejlagtigt faktureret moms kan medføre bødestraf. Ændringsforslaget har til formål at rette op på dette forhold.
Til nr. 8 Ændringen skyldes, at det eksisterende 2. pkt. i § 10, stk. 2, rykker til at blive 3. pkt.
Henvisningen hertil i § 12 skal derfor ændres.
Til nr. 9 Det fremsatte forslag skaber tvivl, om grundlaget for bødestraf vil være manglende angivelse af varer fra udlandet eller overtrædelse af vilkår for SKATs tilladelse til at angive varer fra udlandet. Ændringsforslaget har til formål at afklare, at en manglende angivelse af varer fra udlandet kan medføre bødestraf.
Til nr. 10 Ændringen skyldes, at begrebet »daglig ledelse« er anvendt, hvor begrebet »ansvarlig ledelse« skulle have været anvendt gennem hele bestemmelsen.
Til nr. 12 Ændringen skyldes, at Folketinget ikke har haft mulighed for at færdigbehandle lovforslaget således, at det ville kunne træde i kraft den 1. januar 2012. Ikrafttræden foreslås i stedet at være den 1. april 2012.
Forslaget vedrørende privates indførsel af magasiner, tidsskrifter m.v. giver skønsmæssigt et merprovenu til staten på ca. 60 mio. kr. årligt.
Ved en udskydelse af forslagets ikrafttræden til den 1. april 2012 vil dette merprovenu i 2012 blive reduceret med ca. 15 mio. kr.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
