 Udtalt vedrørende kommunernes adgang til at etablere eller yde støtte  

 til køretekniske anlæg, at det, som følge af at kørsel på køretekniske anlæg  

 fra 1. januar 1990 blev en obligatorisk del af uddannelsen til personbil,  

 ikke fra denne dato kan betragtes som en kommunal opgave at etablere  

 køretekniske anlæg til brug for kurser i forbindelse med kørekorterhvervelse  

 eller at yde støtte - herunder garantistillelse - til etablering og drift af  

 sådanne anlæg i privat regi.
 Endvidere udtalt, at kommunerne fortsat vil kunne yde støtte til  

 frivillige efteruddannelseskurser for trafikanter på køretekniske anlæg, idet  

 kommunerne hermed vil kunne bidrage til at fremme færdselssikkerheden.
 Endelig udtalt, at den ændrede retstilstand ikke medfører, at en  

 videreførsel af kommunale køretekniske anlæg, der er etableret før 1.
januar 1990, må anses for ulovlig.
Da en kommune imidlertid ikke må  

 yde tilskud til kørekorterhververe uden lovhjemmel, skal de eksisterende  

 kommunalt ejede køretekniske anlæg fremover drives efter almindelige  

 forretningsmæssige principper på området, idet de kommunale anlæg dog skal  

 have dækket deres omkostninger, herunder forrentning og afskrivning m.v.
 I skrivelse af 6. marts 1990 har Tilsynsrådet for Vejle Amt på baggrund af  

 en konkret sag fra Kolding Kommune om kommunalt engagement i et køreteknisk  

 anlæg anmodet Indenrigsministeriet om en vejledende udtalelse vedrørende  

 rækkeviden og forståelsen af Indenrigsministeriets udtalelse af 7. november  

 1985 om kommunal deltagelse i etableringen og driften af køretekniske anlæg.  

 Tilsynsrådet har endvidere anmodet om at få oplyst, hvorvidt ministeriet er  

 enigt med rådet i, at kommunal garanti for et lån til et privat køreteknisk  

 anlæg er ulovligt.
 Indenrigsministeriet skal i denne anledning udtale følgende:
I skrivelse af 7. november 1985 udtalte den daværende indenrigsminister i  

 anledning af en henvendelse fra en kørelærerforening, at et kommunalt  

 engagement i et konkret køreteknisk anlæg ikke ud fra kommunalretlige regler  

 kunne anses for retsstridigt.
Baggrunden for ministerens udtalelse var, at  

 det i kommunalretlig teori og praksis er fast antaget, at fremme af  

 færdselssikkerheden som udgangspunkt er en opgave, som kommunerne kan  

 varetage uden direkte lovhjemmel.
Der eksisterede på daværende tidspunkt ikke  

 nogen pligt for førere af personbiler til at benytte køretekniske anlæg.
Da  

 træning på sådanne anlæg må antages at fremme færdselssikkerheden, kunne  

 kommunerne lovligt selv etablere - eller yde tilskud til anlæg og drift i  

 privat regi af - køretekniske anlæg, under forudsætning af, at anlæggene ikke  

 blev drevet med erhvervsøkonomisk formål - og for så vidt angår de kommunalt  

 støttede anlæg, at disse i øvrigt opfyldte de almindelige betingelser for  

 kommunalt tilskud.
Ved lov nr. 158 af 24. april 1985 om ændring af lov om færdsel blev  

 gennemførelse af et kursus på et køreteknisk anlæg med virkning fra 1. januar  

 1990 en obligatorisk del af køreuddannelsen til personbil.
Grundlaget for  

 Indenrigsministeriets konkrete stillingtagen til lovligheden af et kommunal  

 engagement i et køreteknisk anlæg i 1985 er herefter blevet ændret.
 På denne baggrund anmodede ministeriet den 20. marts 1990 i anledning af  

 tilsynsrådets skrivelse af 6. marts 1990 Justitsministeriet om en udtalelse  

 om, hvorvidt det i forbindelse med den omhandlede ændring af færdselsloven  

 blev præciseret, hvilke opgaver kommunerne efter 1990 kunne varetage i  

 relation til etablering og drift af køretekniske anlæg.
 Justitsministeriet har i skrivelse af 8. august 1990 meddelt, at  

 færdselsloven og dens forarbejder ikke indeholder regler om kommunernes  

 adgang til at etablere eller yde finansiel støtte til køreteknisk anlæg.
 Det er herefter Indenrigsministeriets opfattelse, at etablering af  

 køretekniske anlæg efter 1. januar 1990 til brug for kurser i forbindelse med  

 kørekorterhvervelse og støtte - herunder garantistillelse - til etablering og  

 drift af sådanne anlæg i privat regi ikke længere er en kommunal opgave.  

 Begrundelsen herfor er, at da kørsel på køretekniske anlæg er blevet en  

 obligatorisk del af den lovpligtige køreuddannelse, vil kommunalt engagement  

 i anlæggene ikke fremme færdselssikkerheden for almindelige  

 kørekorterhververes vedkommende.
Kommunerne vil fortsat kunne yde støtte til frivillige  

 efteruddannelseskurser for trafikanter på køretekniske anlæg, idet sådanne  

 kurser må antages at fremme færdselssikkerheden.
Støtte kan ydes ved tilskud  

 til eksisterende køretekniske anlæg, såfremt det sikres, at støtten alene  

 anvendes til efteruddannelsesaktiviteter - eller kommune kan selv etablere et  

 køreteknisk anlæg til efteruddannelsesaktiviteterne.
Sådanne anlæg må dog  

 alene anvendes til efteruddannelsesformål og må ikke drives med  

 erhvervsøkonomisk sigte.
For så vidt angår spørgsmålet om, hvilke konsekvenser den ændrede  

 retstilstand får for kommunalt ejede køretekniske anlæg, etableret før 1.  

 januar 1990, bemærkes, at der, som nævnt i forbindelse med ændringen af  

 færdselsloven i 1985 ikke blev taget stilling til, hvilke opgaver kommunerne  

 kunne varetage på området.
Indenrigsministeriet finder på denne baggrund ikke  

 grundlag for at anse en videreførsel af sådanne kommunalt ejede køretekniske  

 anlæg for ulovlig, selvom det som nævnt efter 1. januar 1990 vil være  

 ulovligt at etablere nye køretekniske anlæg til afvikling af kurser i  

 forbindelse med kørekorterhvervelse.
 Da en kommune ikke må yde tilskud til kørekorterhververe uden lovhjemmel,  

 skal de eksisterende kommunalt ejede køretekniske anlæg fremover drives efter  

 almindelige forretningsmæssige principper på området, idet de kommunale anlæg  

 dog skal have dækket deres omkostninger, herunder forrentning og afskrivning  

 m.v.
 Tilsynsrådets sagsakter er vedlagt.
