Bekendtgørelse om anvendelse af  

 Haagerkonventionen af 1993 om internationale adoptioner I medfør af § 25 og § 29, stk. 2, i lov om adoption,  

 jf. lovbekendtgørelse nr. 1040 af 16. december 1999,  

 fastsættes:
Definition § 1. En adoption er omfattet af Haagerkonventionen  

 af 29. maj 1993 om beskyttelse af børn og om samarbejde med hensyn til  

 internationale adoptioner, når et barn, der har bopæl i et land  

 (afgiverlandet), er blevet flyttet, er ved at blive flyttet eller skal  

 flyttes til et andet land (modtagerlandet), efter at det er blevet adopteret  

 af personer, der har bopæl i modtagerlandet, eller med henblik på  

 adoption i modtagerlandet eller i afgiverlandet.
 Stk. 2. Det er en betingelse for anvendelse af  

 Haagerkonventionen, at konventionen er i kraft mellem afgiverlandet og  

 modtagerlandet på det tidspunkt, hvor adoptionsansøgningen er  

 indgivet.
 Stk. 3. Barnet skal være under 18 år.
 Centralmyndighed mv.
 § 2. Civilretsdirektoratet er centralmyndighed i  

 forhold til Haagerkonventionen af 29. maj 1993 om beskyttelse af børn  

 og om samarbejde med hensyn til internationale adoptioner.
Stk. 2. Centralmyndigheden skal -	samarbejde med centralmyndighederne i de øvrige lande, som har  

 tiltrådt konventionen, og -	varetage de opgaver og forpligtelser, som ifølge konventionen  

 i øvrigt påhviler centralmyndigheden.
 § 3. Enhver myndighed eller organisation, der  

 medvirker til adoptionssagers gennemførelse, og som konstaterer, at en  

 bestemmelse i Haagerkonventionen ikke er blevet overholdt, eller at der er en  

 alvorlig risiko for, at den ikke bliver det, skal straks underrette  

 centralmyndigheden herom.
 Ikrafttrædelsesbestemmelser mv.
 § 4. Bekendtgørelsen træder i kraft  

 den 1. januar 2003.
 Stk. 2. Ansøgninger om adoption, der er indgivet inden  

 bekendtgørelsens ikrafttræden, behandles efter de hidtil  

 gældende regler.
 Stk. 3. Bekendtgørelsen gælder ikke for  

 Færøerne og Grønland.
