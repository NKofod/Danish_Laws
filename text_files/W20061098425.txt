Ankestyrelsens principafgørelse P-4-06 om ingen ansøgning - ung person - ingen erhvervsevne - ressourceprofil - ikke opretholde - førtidspension - tilkendelsestidspunkt Resume:
 Førtidspension skulle tilkendes fra personens fyldte 18. år, da det kunne lægges til grund, at det var helt åbenbart, at personen ingen erhvervsevne havde, og at kommunen havde de nødvendige oplysninger for en afgørelse.
 Den unge skulle stilles, som om kommunen havde behandlet pensionssagen korrekt, selvom kommunen havde undladt at rejse sag og træffe afgørelse om førtidspension forud for det fyldte 18. år.
 Love:
Lov om social pension - lovbekendtgørelse nr. 759 af 2. august 2005 - § 17, stk. 2 og § 18 Bekendtgørelser:
Socialministeriets bekendtgørelse nr. 866 af 23. oktober 2002 om social pension - § 4 Vejledninger:
Socialministeriets vejledning nr. 105 af 23. oktober 2002 om førtidspension fra 1. januar 2003 - pkt. 12, pkt. 19 Sagsfremstilling:
Sagen drejede sig om, på hvilket tidspunkt en ung person skulle have tilkendt førtidspension.
Det var helt åbenbart, at personen ingen erhvervsevne havde og skulle have tilkendt pension fra det fyldte 18. år.
Kommunen havde gennem en årrække haft kendskab til personen og havde de nødvendige oplysninger til at træffe en afgørelse.
 Kommunen påbegyndte først behandling af sag om førtidspension i den måned, hvor personen fyldte 18 år og udarbejdede først ressourceprofil 3 måneder efter det fyldte 18. år.
 Kommunen traf herefter afgørelse om, at personen var berettiget til førtidspension med virkning 3 måneder efter det fyldte 18. år.
Nævnet ændrede kommunens afgørelse og traf afgørelse om, at sag om førtidspension først kunne anses for påbegyndt på det tidspunkt, hvor der var udarbejdet ressourceprofil og at tilkendelse af førtidspension derfor først kunne ske med virkning 3 måneder herefter.
Personen skulle dog ikke tilbagebetale de 3 måneders førtidspension, da de var modtaget i god tro.
 Sagen blev behandlet i principielt møde med henblik på afklaring af betydningen af udarbejdelse af ressourceprofil i relation til påbegyndelse af pensionssag, hvor det er helt åbenbart, at arbejdsevnen ikke kan forbedres.
 Afgørelse:
 Ankestyrelsen fandt, at personen havde ret til førtidspension med virkning fra den 1. i måneden efter hans 18. år, dvs. fra september 2004.
Ankestyrelsen fandt, at den unge person måtte stilles, som om kommunen havde behandlet pensionssagen korrekt.
Han havde derfor ret til pension fra sit 18. år.
 Ankestyrelsen anså det for en væsentlig fejl, at kommunen havde undladt at rejse sag og træffe afgørelse om førtidspension forud for hans 18. år.
 Det var lagt til grund, at det var helt åbenbart, at han skulle have tilkendt pension, når han fyldte 18 år, og at kommunen havde de nødvendige oplysninger for en afgørelse.
Kommunen burde derfor have påbegyndt behandlingen af sag om førtidspension, så afgørelsen kunne være truffet, og udbetalingen af pension kunne ske med virkning fra det fyldte 18. år.
Dette fremgik af § 17, stk. 2 og § 18 i lov om social pension sammenholdt med punkt 12 i Socialministeriets vejledning om førtidspension fra 1. januar 2003.
 Ankestyrelsen fandt det beklageligt, at kommunen først havde udarbejdet ressourceprofilen 3 måneder efter hans 18. år.
Ressourceprofilen skulle udformes også i de tilfælde, hvor kommunen fandt det helt åbenbart, at arbejdsevnen ikke kunne forbedres.
Ressourceprofilen skulle udarbejdes dels for at sikre, at de relevante forhold var undersøgt, og dels for at sikre den nødvendige dokumentation til brug for begrundelse og afgørelse.
Der blev henvist til punkt 19 i ovennævnte vejledning.
 Da det var helt åbenbart, at den unge person havde ret til pension fra det 18. år, kunne kommunens forsinkelse med udarbejdelsen af ressourceprofilen efter Ankestyrelsens vurdering ikke medføre, at han blev afskåret fra at få pension fra sit 18. år.
 Ankestyrelsen ændrede således nævnets afgørelse.
