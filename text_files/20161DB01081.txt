Betænkning afgivet af Social-, Indenrigs- og Børneudvalget den 31. maj 2017 Betænkning over Forslag til folketingsbeslutning om styrket kommunal sagsbehandling på handicapområdet [af Karina Adsbøl (DF) m.fl.]:
1. Udvalgsarbejdet Beslutningsforslaget blev fremsat den 7. april 2017 og var til 1. behandling den 30. maj 2017. Beslutningsforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, V, LA, SF og KF) indstiller beslutningsforslaget til forkastelse.
Socialdemokratiets, Venstres, Liberal Alliances, SFs og Det Konservative Folkepartis medlemmer af udvalget konstaterer, at kommunerne har store forskelle, når det gælder antallet af omgørelser af klagesager i Ankestyrelsen.
S, V, LA, SF og KF er enige om at lave en handlingsplan, som på en realistisk måde er med til at løse problemet.
 Handlingsplanen kan bl.a. indeholde:
         Anvendelsen af taskforcen og VISO          Kompetenceudvikling af myndighedssagsbehandlere på handicapområdet.
Partierne har en klar forventning om at se en nedgang i antallet af omgørelser og hjemsendelser i kommunerne generelt og specifikt i de kommuner, hvor problemet er størst.
Partierne vil følge op på udviklingen ved en status årligt.
 Et mindretal i udvalget (DF, EL, RV og ALT) indstiller beslutningsforslaget til vedtagelse uændret.
Dansk Folkepartis, Enhedslistens, Radikale Venstres og Alternativets medlemmer af udvalget ønsker at styrke den kommunale sagsbehandling på handicapområdet.
Det er der hårdt brug for.
I tæt på hver tredje sag på beskæftigelses- eller socialområdet i 2016 havde Ankestyrelsen enten omgjort eller hjemvist indankede kommunale sager.
De mange fejlbehæftede sagsbehandlingsforløb går bl.a. ud over rigtig mange borgere med et handicap.
Det bekræftes desuden af de mange henvendelser, som partierne og Social-, Indenrigs- og Børneudvalget modtager fra borgere med handicap og forældre til børn med et handicap samt af diverse enkeltsager i pressen.
På den baggrund ønsker DF, EL, RV og ALT at styrke sagsbehandlingen i de kommuner, der har høje omgørelsesprocenter og dermed vanskeligt ved at følge og overholde lovgivningen, således at Ankestyrelsen får en bemyndigelse til at pålægge disse kommuner et taskforceforløb.
Både ændrede og hjemviste sager skal indgå.
I dag er taskforcen på handicapområdet et tilbud, som kommunerne frivilligt kan opsøge og ansøge om at blive en del af.
Det ønsker partierne fastholdt.
Formålet med beslutningsforslaget er ydermere at gøre taskforceforløbene forpligtende for de kommuner, som ud fra objektive kriterier har brug for at forbedre kvaliteten af deres sagsbehandling, og dermed give disse kommuner en hjælpende hånd.
Ankestyrelsen bør ifølge partierne have mulighed for at pålægge en kommune med en høj omgørelsesprocent i handicapsager et kortere eller længere forløb ved taskforcen.
Såfremt en kommune allerede har iværksat en række tiltag for at forbedre sagsbehandlingen, kan taskforcen understøtte dette.
Det bemærkes, at dette ikke ændrer ved metodefrihed eller frihed til opgaveløsningen.
 Partierne ønsker dette vedtaget inden den 1. januar 2018, således at kommuner med udfordringer i sagsbehandlingen kan få hjælp herefter.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Jakob Engel-Schmidt (V) Carl Holst (V) Jane Heitmann (V) Klaus Markussen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Orla Østerby (KF) Karen J.
Klint (S) Erik Christensen (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Yildiz Akdogan (S) Finn Sørensen (EL) Pernille Skipper (EL) Torsten Gejl (ALT) Kristian Hegaard (RV) Lotte Rod (RV) Trine Torp (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
