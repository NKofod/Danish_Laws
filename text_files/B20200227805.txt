Bekendtgørelse om foreninger til forbedring af vandsektorens effektivitet og kvalitet I medfør af § 21, stk. 7, i vandsektorloven, jf. lovbekendtgørelse nr. 52 af 23. januar 2020, som ændret ved lov nr. 2210 af 29. december 2020, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
 § 1. Denne bekendtgørelse fastsætter reglerne om foreningens vedtægter, uddelingsvilkår, fagligt vurderingspanel, regnskab, revision, tilbagebetaling af midler og offentliggørelse af oversigt over projekter og projektresultater og tilsyn med foreninger omfattet af vandsektorlovens § 21, stk. 1.
 § 2. I denne bekendtgørelse forstås ved:
 1) Foreningen: En forening omfattet af vandsektorlovens § 21, stk. 1.
 2) Projekter, der har til formål at forbedre vandsektorens effektivitet og kvalitet: Projekter, der fremmer vandteknologi ved at der udvikles teknologi, metoder, ledelsesformer, ledelsessystemener og viden, der kan forbedre vandsektorens effektivitet og kvalitet, og som medfører konkrete forbedringer for vandsektoren og de tilsluttede forbrugere, vedrørende kvalitet, forsyningssikkerhed, miljø og effektivitet, herunder også energieffektivitet.
 3) Vandselskaber: Vandselskaber omfattet af vandsektorlovens § 2, stk. 1, og andre vandselskaber, der ikke er omfattet af § 2, stk. 1, jf. vandsektorlovens § 2, stk. 5.
Vedtægter § 3. For foreninger omfattet af vandsektorlovens § 21, stk. 1, skal det fremgå af foreningens vedtægter, at der alene kan ydes støtte til projekter, der har til formål at forbedre vandsektorens effektivitet og kvalitet.
Stk. 2. Foreningen skal i forbindelse med oprettelse indsende sine vedtægter til Forsyningssekretariatet.
Foreningen skal ligeledes indsende vedtægterne til Forsyningssekretariatet, hvis der foretages ændringer.
 Stk. 3. Forsyningssekretariatet træffer afgørelse om, hvorvidt det fremgår af foreningens vedtægter indsendt efter stk. 2, at der alene kan ydes støtte til projekter, som har til formål at forbedre vandsektorens effektivitet og kvalitet.
 Stk. 4. Forsyningssekretariatet offentliggør på sin hjemmeside, hvilke foreninger, der overholder kravene i § 3, stk. 1-3.
 § 4. Foreningen skal ved afvikling af foreningen meddele dette til Forsyningssekretariatet.
Uddelingsvilkår § 5. Foreningen skal ved oprettelse udarbejde vilkår for uddeling af midler til projekter inden for rammerne af vandsektorlovens § 21, og denne bekendtgørelse.
 Stk. 2. Det skal fremgå af foreningens uddelingsvilkår, at vandselskaber, som modtager midler fra foreningen, skal have deres projektregnskab revisorpåtegnet.
 Stk. 3. Det skal fremgå af foreningens uddelingsvilkår, at udbetalte midler skal anvendes i overensstemmelse med uddelingsvilkårene og formålet i lovens § 21, stk. 1, og at foreningen kan kræve hel eller delvis tilbagebetaling af allerede udbetalte midler, såfremt uddelingsvilkårene eller formålet i vandsektorlovens § 21, stk. 1, ikke overholdes.
Fagligt vurderingspanel § 6. Foreningen skal oprette et uafhængigt fagligt vurderingspanel, inden vandselskaberne kan indbetale takstmidler til foreningen.
 Stk. 2. Det uafhængige faglige vurderingspanel vurderer projektansøgningerne, og træffer den endelige beslutning om uddeling af midlerne inden for rammerne af foreningens vedtægter og uddelingsvilkår.
Offentliggørelse § 7. Foreningen skal en gang årligt offentliggøre en oversigt over de projekter, der modtager midler fra foreningen.
 Stk. 2. Foreningen skal løbende offentliggøre de overordnede resultater fra de projekter, der modtager midler fra foreningen.
Regnskab og revision § 8. Foreningens regnskab skal være offentligt tilgængeligt.
 Stk. 2. Foreningens administrationsomkostninger skal fremgå som en særskilt post i regnskabet.
 § 9. Foreningens regnskab skal revisorpåtegnes af en revisor, der er godkendt efter lov om godkendte revisorer og revisionsvirksomheder.
§ 10. Foreningens regnskab skal hvert år senest 1. juni revisorpåtegnes i overensstemmelse med en af Forsyningssekretariatet offentliggjort revisorinstruks.
Revisoren skal ved påtegning påse, at foreningen ikke har udbetalt midler i strid med formålet i vandsektorlovens § 21, stk. 1, og at der ikke er indregnet administrationsomkostninger, som ikke ligger inden for foreningens formål , jf. vandsektorlovens § 21, stk. 6, eller at administrationsomkostninger i øvrigt giver anledning til påtale.
 § 11. Foreningen skal påse revisorpåtegningerne af vandselskabernes projektregnskab, og at vandselskaberne anvender midler i overensstemmelse med uddelingsvilkårene og formålet i lovens § 21, stk. 1.
 § 12. Giver revisionen efter § 10 anledning til anmærkning fra revisor om administrationsomkostninger eller udbetalinger i strid med formålet, jf. vandsektorlovens § 21, stk. 1, skal foreningen senest 15. juni sende revisorerklæringen, samt baggrunden for anmærkningen til Forsyningssekretariatet.
 Stk. 2. Ved anmærkning fra revisor om foreningens administrationsomkostninger kan Forsyningssekretariatet indhente yderligere oplysninger fra foreningen.
Stk. 3. Forsyningssekretariatet kan træffe afgørelse om, hvorvidt administrationsomkostningerne er nødvendige med henblik på at kunne påbyde foreningen at nedsætte administrationsomkostningerne, såfremt disse ikke sagligt kan begrundes.
Forsyningssekretariatet skal forud for udstedelse af eventuelt påbud høre foreningen.
 Stk. 4. Ved anmærkning fra revisor om, at foreningen udbetaler midler i strid med formålet i vandsektorlovens § 21, stk. 1, kan Forsyningssekretariatet indhente oplysninger fra foreningen.
 Stk. 5. Forsyningssekretariatet træffer afgørelse om, hvorvidt der er udbetalt midler i strid med formålet i vandsektorlovens § 21, stk. 1, med henblik på at kunne påbyde foreningen at stoppe udbetaling af midler til projekter i strid med formålet i vandsektorlovens § 21, stk. 1.
Ikrafttrædelse § 13. Bekendtgørelsen træder i kraft den 1. januar 2021.
