Nr LSF 25 Forslag til Lov om ændring af lov om skattemyndighedernes organisation og  

 om klageadgang m.m. (skattestyrelsesloven) (Overførsel af kompetence fra  

 skatteministeren til Ligningsrådet vedrørende indbringelse af  

 landsskatteretsafgørelser for domstolene) Fremsat af Jens Thoft (SF) Aage Frandsen (SF) Rahbæk Møller (SF) Bjørn  

 Poulsen (SF) Ebba Strange (SF) den 10. oktober 1989 § 1 I lov om skattemyndighedernes organisation og om klageadgang, jf.  

 lovbekendtgørelse nr. 573 af 14. november 1984, som ændret ved § 7 i lov nr.  

 363 af 1. juli 1988, foretages følgende ændring:
 1. I § 33, stk. 4, affattes 1. pkt. således:
En af Landsskatteretten truffen afgørelse vedrørende spørgsmål, som er  

 undergivet pådømmelse ved de almindelige domstole, kan af Ligningsrådet inden  

 6 måneder efter afsigelsen af Landsskatterettens kendelse indbringes for  

 domstolene under en ved Ligningsrådets foranstaltning mod vedkommende  

 skatteyder anlagt sag, der anlægges for landsret som første instans.' § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Formålet med lovforslaget er at stoppe den tilfældige og ideologisk  

 betingede praksisdannelse på skatteområdet, som den nuværende skatteminister  

 har gennemført ved at undlade at prøve visse landsskatteretskendelser ved de  

 almindelige domstole.
Spørgsmålet, om hvorvidt kendelser fra Landsskatteretten, som går  

 skattemyndighederne imod, skal prøves for de almindelige domstole, må afgøres  

 efter saglige kriterier, herunder vurderinger om en given kendelses  

 rækkevidde økonomisk og administrativt- Lovforslaget indebærer, at det er Ligningsrådet og ikke skatteministeren,  

 der afgør, om en kendelse fra Landsskatteretten, der går skattemyndighederne  

 imod, skal indbringes for domstolene.
Ligningsrådet, som er det øverste  

 ligningsorgan i landet består af 15 medlemmer og omfatter repræsentanter fra  

 væsentlige dele af samfundslivet, herunder Folketinget,  

 arbejdsmarkedsorganisationerne, erhvervsorganisationerne m.fl.
Ligningsrådet  

 har et højt kvalificeret serviceapparat til sin rådighed.
Her vil der kunne  

 hentes nuanceret rådgivning fra såvel juridiske som regnskabs- og  

 revisionsmæssige samt økonomiske eksperter.
Forslagsstillerne ønsker at præcisere, at en kendelse fra  

 Landsskatteretten, der går myndighederne imod, ikke automatisk skal  

 indbringes til prøvelse ved de almindelige domstole.
Sådan har det da heller  

 ikke været under tidligere skatteministre.
Der må selvfølgelig være særlige  

 grunde til at indbringe en kendelse, som følger skatteyderens påstand.
Imidlertid er det lige så forkert at gøre det, som den nuværende  

 skatteminister gør, nemlig konsekvent at undlade at lade kendelser, som går  

 myndighederne imod, prøve ved de almindelige domstole.
Retsusikkerhed er  

 følgen af den politisk/ideologisk begrundede »ankevægring«, som  

 ministeren har besluttet.
Bemærkninger til lovforslagets enkelte bestemmelser Ad § 1 Lovforslaget indebærer blot, at skatteministerens kompetence fra  

 ikrafttrædelsestidspunktet overføres til Ligningsrådet.
Bortset herfra  

 gennemføres ingen ændringer, hvilket bl.a. indebærer, at Kammeradvokaten  

 fortsat vil være rådgiver ved afgørelsen af, om en kendelse skal indbringes.
Ad § 2 Ligningsrådets kompetence er gældende ved afgørelsen af spørgsmålet om  

 indbringelse for de almindelige domstole for alle kendelser, hvor  

 indbringelsesfristen på 6 måneder fra kendelsens afsigelse ikke er udløbet  

 ved lovens ikrafttræden.
