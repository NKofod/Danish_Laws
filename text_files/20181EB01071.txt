Beretning afgivet af Energi-, Forsynings- og Klimaudvalget den 25. april 2019 Beretning over Forslag til folketingsbeslutning om at udvikle risikovurderinger af scenarier for global opvarmning [af Rasmus Nordqvist (ALT) m.fl.]:
1. Politiske bemærkninger Socialdemokratiet, Enhedslisten, Alternativet, Radikale Venstre og Socialistisk Folkeparti Et mindretal i udvalget (S, EL, ALT, RV og SF) mener, at det er afgørende, at der udarbejdes risikovurderinger for de samfundsøkonomiske konsekvenser for Danmark ved globale temperaturstigninger.
Vi har i dag ikke et fyldestgørende overblik over de samfundsøkonomiske konsekvenser for Danmark som følge af fremtidige klimaforandringer.
Mindretallet mener derfor, at der er behov for solid viden og data på dette område, hvilket eksempelvis kan inkludere samfundsøkonomiske konsekvenser for fødevareforsyning, sundhedsomkostninger, klimatilpasning, finansielle risici, migration og infrastruktur.
Med viden i form af risikovurderinger bliver det i højere grad muligt at fastslå, hvad prisen for inaktivitet i forhold til at imødegå klimaforandringerne vil være.
Disse risikovurderinger vil i større udstrækning skabe et mere retvisende billede af, hvilke klimaindsatser der skal iværksættes, og vil kunne anvendes til at vurdere nutidige klimatiltag i lyset af fremtidens samfundsøkonomiske konsekvenser.
 Mindretallet er åbent over for at diskutere, hvem der skal foretage risikovurderingerne, hvordan de skal foretages, og hvilke scenarier i risikovurderingerne der skal inkluderes.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 29. januar 2019 og var til 1. behandling den 4. april 2019. Beslutningsforslaget blev efter 1. behandling henvist til behandling i Energi-, Forsynings- og Klimaudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
 P.u.v.
