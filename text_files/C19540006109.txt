(Til stiftsøvrighederne) Mellem den danske regering og regeringen i Det forenede Kongerige  

 Storbritannien og Nordirland, Canada, Australien, New Zealand, Den  

 sydafrikanske Union, Indien og Pakistan er der den 22. februar d.å. afsluttet  

 en overenskomst angående fredning af og tilsyn med grave på dansk område for  

 medlemmer af det britiske statssamfunds væbnede styrker, som er faldet i  

 krigene 1914-18 og 1939-45.
Ifølge overenskomstens artikel 1 anerkender den danske regering den  

 britiske rigskommission for krigsgrave (»The Imperial War Graves  

 Commission«), stiftet ved kongeligt brev af 21. maj 1917, som den eneste  

 permanente officielle myndighed, der har fået overdraget hvervet på det  

 britiske statssamfunds regeringers vegne at føre tilsyn med det britiske  

 statssamfunds krigsgrave.
Den danske regering anerkender kommissionens ret  

 til i Danmark at handle som juridisk person i alt, hvad der vedrører det  

 britiske statssamfunds krigsgrave.
 Endvidere forpligter den danske regering sig ifølge overenskomstens  

 artikel 2 til at opfordre de kompetente stedlige myndigheder til at overdrage  

 kommissionen brugen af de arealer, der rummer det britiske statssamfunds  

 krigsgrave, for et tidsrum af 60 år med mulighed for forlængelse, samt til at  

 henstille til disse myndigheder, at overdragelserne finder sted uden udgift  

 for kommissionen.
 I overenskomstens artikel 3 er det endelig fastsat, at opgravning af lig  

 bisat i det britiske statssamfunds krigsgrave ikke skal være tilladt, med  

 mindre den foretages eller godkendes af den danske regering og kommissionen.
Til at repræsentere sig i Danmark nedsætter kommissionen ifølge artikel 4  

 et fællesudvalg, bestående af to danske medlemmer og to medlemmer fra det  

 britiske statssamfund.
De to førstnævnte udpeges af den danske regering.  

 Udvalgets opgave skal være i påkommende tilfælde at virke som et officielt  

 forbindelsesled mellem de danske myndigheder og kommissionen i spørgsmål om  

 det britiske statssamfunds krigsgrave eller om kommissionens ansvar og  

 funktioner i Danmark i almindelighed, samt at vejlede og bistå kommissionen  

 med hensyn til dennes hverv i Danmark.
 Idet bemærkes, at ministeriet må finde det meget ønskeligt, at de  

 pågældende gravsteder stilles til rådighed på de i overenskomsten anførte  

 vilkår, skal man herved anmode stiftsøvrighederne om at ville indhente  

 udtalelser fra bestyrelserne for de kirkegårde, på hvilke der findes  

 krigsgrave af den omhandlede art, med hensyn til, om kirkegårdsbestyrelserne  

 er villige til at overlade dispositionsretten over gravstederne til  

 kommissionen vederlagsfrit for et tidsrum af 60 år fra 1. april 1954 med  

 mulighed for forlængelse.
 Det tilføjes, at intet af de omhandlede gravsteder må sløjfes uden  

 nærværende ministeriums samtykke, ligesom også ministeriets samtykke må  

 indhentes, dersom et i de pågældende gravsteder nedsat lig ønskes opgravet  

 eller flyttet, og iøvrigt i alle tilfælde, hvor der bliver spørgsmål om at  

 gøre indgreb i et af disse gravsteder.
 Det fornødne antal eksemplarer af nærværende cirkulære vedlægges til  

 fordeling blandt vedkommende provstiudvalg og kirkebestyrelser.
 Vedhæftet findes en blanket, som bedes benyttet af kirkegårdsbestyrelserne  

 ved besvarelsen.
 Kirkeministeriet, den 10. april 1954.
 Bodil Koch.
/Aug.
Roesen.
