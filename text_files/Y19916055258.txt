 Skrivelse fra Civilretsdirektoratet til samtlige statsamter og  

 Københavns Overpræsidium om ændring af praksis vedrørende fri proces til  

 injuriesager, hvor der anlægges sag mod et massemedie i anledning af freds-  

 og ærekrænkelser af en vis grovhed.
 For fremtiden skal ansøgninger om fri proces imødekommes, når der er  

 tale om sagsanlæg mod fysiske eller juridiske personer, der er ansvarlige  

 eller medansvarlige efter medieansvarslovens kap. 3 og 4, og sagsanlægget  

 vedrører freds- og ærekrænkelser af en vis grovhed, som er fremsat eller  

 videregivet til et massemedie.
 Det er fortsat en forudsætning, at de sædvanlige betingelser for at  

 opnå fri proces er opfyldt.
 Ansøgninger om fri proces til injuriesager i øvrigt behandles i  

 overensstemmelse med den hidtidige praksis.
 Civilretsdirektoratet udsendte den 27. december 1991 følgende meddelelse  

 til samtlige statsamter og Københavns Overpræsidium vedrørende fri proces til  

 injuriesager:
I et svar af 11. april 1991 til Folketingets Retsudvalg (spørgsmål nr. 13  

 af 2. april 1991 vedrørende forslag til medieansvarslov (L 132 - bilag 20)  

 redegjorde justitsministeren for den hidtidige praksis med hensyn til fri  

 proces til injuriesager.
Efter denne praksis har statsamterne og  

 Civilretsdirektoratet med udgangspunkt i forarbejderne til retsplejelovens  

 kap. 31 om fri proces hidtil været tilbageholdende med at meddele fri proces  

 til sådanne sager.
Justitsministeren udtalte samtidig, at han som led i den beskyttelse af  

 enkeltpersoner, som ikrafttrædelsen af medieansvarsloven bl.a. vil indebære,  

 ville finde det rigtigt, at statsamterne og Civilretsdirektoratet generelt er  

 imødekommende over for ansøgninger om fri proces til sagsanlæg mod et  

 massemedie i anledning af freds- og ærekrænkelser af en vis grovhed, såfremt  

 de almindelige betingelser for fri proces i øvrigt er opfyldt.
Ministeren  

 udtalte endvidere, at han, hvis der i Folketinget var tilslutning hertil, i  

 forbindelse med medieansvarslovens ikrafttræden ville drage omsorg for, at  

 statsamternes og Civilretsdirektoratets praksis på dette område bliver i  

 overensstemmelse hermed.
 I den anledning skal Civilretsdirektoratet anmode om, at ansøgninger om  

 fri proces imødekommes, når der er tale om sagsanlæg mod fysiske eller  

 juridiske personer, der er ansvarlige eller medansvarlige efter  

 medieansvarslovens kap. 3 og 4, og sagsanlægget vedrører freds- eller  

 ærekrænkelser af en vis grovhed, som er fremsat eller videregivet i et  

 massemedie.
 Det er en forudsætning, at de sædvanlige betingelser for at opnå fri  

 proces i øvrigt er opfyldt.
 Ansøgeren skal således opfylde de økonomiske betingelser for at opnå fri  

 proces, og der skal være rimelig grund til at føre proces, hvilket i  

 almindelighed betyder, at ansøgeren skal have udsigt til at få medhold i sin  

 påstand.
Civilretsdirektoratet skal anmode om, at de nævnte retningslinjer også  

 følges, såfremt sagsanlægget vedrører en ærekrænkelse, der ikke er fremsat  

 gennem et massemedie, men på anden måde er udbredt til en videre kreds.
Det  

 samme bør været tilfældet, såfremt der i andre årsager er særlig grund til at  

 føre proces om et sådant spørgsmål, f.eks. fordi sagen har betydning for  

 ansøgerens ansættelsesforhold.
 Ansøgninger om fri proces til injuriesager i øvrigt behandles i  

 overensstemmelse med den hidtidige praksis.
 Ingen.
