Skattereform/befordring Told- og Skattestyrelsen finder efter en nærmere vurdering, at  

 avanceopgørelse ved en bils/motorcykels overgang til privat  

 driftsmiddel skal ske efter følgende retningslinier:
 Hvis en lønmodtager fortsat (indkomstårene 1994 og frem)  

 anvender sin bil/motorcykel til erhvervsmæssig kørsel i  

 arbejdsgiverens tjeneste - dvs. kørsel, der berettiger til  

 godtgørelse efter ligningslovens § 9 B - anses køretøjet  

 først for et privat driftsmiddel, når lønmodtageren  

 sælger dette eller ophører med at køre  

 erhvervsmæssigt i bilen/motorcyklen, jf. afskrivnings lovens § 32.
Bilen/motorcyklen bør ikke umiddelbart anses for overgået til  

 udelukkende privat benyttelse, blot fordi lønmodtagerens kørsel  

 for en arbejdsgiver til et givet arbejdssted bliver privat som følge  

 af 60-dages-reglen i ligningslovens § 9 B.
Dette skyldes, at  

 lønmodtageren ved et efterfølgende arbejdspladsskift atter kan  

 komme til at køre erhvervsmæssigt i bilen.
Overgangen til  

 udelukkende privat benyttelse må bedømmes konkret, men anses som  

 udgangspunkt først at foreligge, når den ansatte ophører  

 med at anvende bilen til kørsel i relation til et arbejde, der kan  

 medføre erhvervsmæssig kørsel.
 For de skatteydere, der har foretaget fradrag for faktisk dokumenterede  

 udgifter og afskrevet på køretøjet i hele eller en del af  

 ejerperioden, skal der ske en opgørelse af avance eller tab.  

 Fortjeneste eller tab beskattes efter reglerne i afskrivningslovens afsnit  

 II.
 Avanceopgørelsen skal ske, når bilen sælges, eller  

 når den som ovenfor beskrevet overgår til ren privat  

 benyttelse.
Avance/tab skal opgøres efter de principper, der er beskrevet i  

 SD-cirkulære 1987-46, pkt. 5. Der skal herefter foretages en beregning  

 af, hvorvidt den del af bilens værdiforringelse, der svarer til den  

 erhvervsmæssige kørsel, er i overensstemmelse med de foretagne  

 afskrivninger.
En konstateret fortjeneste er skattepligtig som personlig  

 indkomst, medens et tab kan fragå i den skattepligtige indkomst.
 Bilens overgang til privat driftsmiddel har ikke betydning for de  

 skatteydere, der har foretaget fradrag med Ligningsrådets satser i hele  

 køretøjets ejerperiode.
