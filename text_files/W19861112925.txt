Antaget, at en faglig interesseorganisation lovligt kunne videregive  

 oplysninger om personer, der havde deltaget i en overenskomststridig  

 arbejdsnedlæggelse til fagforbundets hovedorganisation til brug for vurdering  

 af et fremsat forligstilbud.
Endvidere antaget, at fagforbundet lovligt kunne  

 videregive oplysningerne til forbundets afdelinger og tillidsmænd som led i  

 forbundets videre sagsbehandling, herunder til kontrol af oplysningernes  

 korrekthed.
Et fagforbund spurgte Registertilsynet, hvorvidt forbundet lovligt kunne  

 besidde materiale, forbundet havde modtaget fra Kommunernes Landsforening,  

 med oplysninger om personer, der havde deltaget i en overenskomststridig  

 arbejdsnedlæggelse på kommunale daginstitutioner, når det pågældende  

 materiale tillige indeholdt oplysninger om personer, der hørte under andre  

 overenskomstområder end det pågældende fagforbunds.
Fagforbundet spurgte  

 endvidere, hvorvidt forbundet lovligt kunne videregive det omhandlede  

 materiale til forbundets lokale afdelinger og tillidsmænd til videre  

 sagsbehandling.
 Det fremgik af sagen, at Kommunernes Landsforening med henblik på at opnå  

 et overblik over arbejdsnedlæggelsernes omfang og til eventuelt brug ved en  

 fagretlig behandling havde anmodet landets kommuner om at indberette de  

 personer, der havde deltaget i arbejdsnedlæggelserne på de enkelte  

 daginstitutioner, med oplysning om kommunens/institutionens navn, deltagernes  

 navne, overenskomstområde samt det antal timer, hvor arbejdsnedlæggelse havde  

 fundet sted.
Kommunernes Landsforening fremsatte efterfølgende et tilbud om  

 udenretsligt forlig og udleverede i den forbindelse to eksemplarer af det  

 samlede materiale til fagforbundets hovedorganisation samt til yderligere et  

 fagforbund til brug for vurdering af det fremsatte forligstilbud.
Det fremgik  

 endvidere, at kommunernes indberetningslister ikke angav deltagernes  

 organisationstilhørsforhold, men alene oplysninger om det overenskomstområde,  

 inden for hvilket den pågældende var beskæftiget, samt at oplysningerne fra  

 de større kommuner var indberettet fra disses lønsystemer, mens oplysningerne  

 fra de mindre kommuner var indberettet fra den pågældende institutionsleder.
Registertilsynet udtalte i den anledning indledningsvis,  

 at Kommunernes Landsforening, der efter bemyndigelse fra kommunerne indgår  

 overenskomst med bindende virkning for kommunerne og medvirker ved behandling  

 af overenskomststridige arbejdsnedlæggelser, må betragtes som  

 interesseorganisation for medlemskommunerne, dannet på et privatretlig  

 grundlag, og er som sådan at sammenligne med en privat forening.
Foreningens  

 videregivelse af oplysninger til de berørte organisationer måtte således  

 antages at være reguleret i lov om private registre m.v.
 Registertilsynet lagde i sagen vægt på, at Kommunernes Landsforening som  

 interesseorganisation havde indhentet og videregivet de pågældende  

 oplysninger i overensstemmelse med praksis på området, hvilket hidtil havde  

 været anerkendt af de berørte organisationer i forbindelse med tidligere  

 overenskomststridige arbejdsnedlæggelser.
 Med hensyn til Kommunernes Landsforenings videregivelse af det omhandlede  

 materiale til fagforbundets hovedorganisation til brug for vurdering af det  

 fremsatte forligstilbud kunne videregivelsen efter Registertilsynets  

 opfattelse, under henvisning til videregivelsens formål, herefter ikke anses  

 for at stride mod lov om private registre m.v. § 4, stk. 2. Man bemærkede  

 samtidig, at det omhandlede materiale ikke indeholdt oplysninger om den  

 ansattes organisationstilhørsforhold, men alene oplysninger om det  

 overenskomstområde, inden for hvilket den pågældende var beskæftiget.
 Registertilsynet udtalte endvidere, at fagforbundets videregivelse af det  

 samlede materiale til forbundets afdelinger og lokale tillidsmænd som led i  

 forbundets videre sagsbehandling, herunder til kontrol af oplysningernes  

 korrekthed, ikke kunne antages at stride mod lov om private registre m.v. §  

 4, stk. 2, idet videregivelsen måtte anses for et naturligt led i forbundets  

 virksomhed som fagorganisation til varetagelse af medlemmernes interesse.
Det forhold, at der ved videregivelsen tillige blev videregivet  

 oplysninger om personer, ansat under andre overenskomstområder end  

 fagforbundets, kunne efter tilsynets opfattelse ikke antages at stride mod  

 lov om private registre m.v., idet de omhandlede fagforbund havde tilsluttet  

 sig et fælles tillidsmandsregelsæt, hvorefter en tillidsmand vælges af og  

 blandt medlemmer af de pågældende fagforbund.
Den valgte tillidsmand  

 repræsenterer herefter samtlige ansatte inden for de enkelte  

 overenskomstområder.
 Registertilsynets årsberetning 1986.
