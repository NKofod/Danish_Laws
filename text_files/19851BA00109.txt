Nr BSF 109 Forslag til folketingsbeslutning om handicappedes ret til fortrinsadgang  

 til visse offentlige regulerede beskæftigelser Fremsat af Elisabeth Bruun Olesen (VS) Albrechtsen (VS) Anne Grete  

 Holmsgård (VS) Lenger (VS) Tinning (VS) Folketinget opfordrer regeringen til at sikre, at de fastsatte regler om fortrinsadgang til visse offentligt regulerede beskæftigelser for handicappede styrkes gennem påbud til offentlige virksomheder, herunder koncessionerede virksomheder, om forlods, dvs. før stillingernes besættelse, at anmelde ledige stillinger til arbejdsformidlingen.
Oprindeligt fremsat beslutningsforslag Blad nr 527 Folketinget opfordrer regeringen til at sikre, at de fastsatte regler om fortrinsadgang til visse offentligt regulerede beskæftigelser for handicappede styrkes gennem påbud til offentlige virksomheder, herunder koncessionerede virksomheder, om forlods, dvs. før stillingernes besættelse, at anmelde ledige stillinger til arbejdsformidlingen.
BEMÆRKNINGER TIL FORSLAGET Generelle bemærkninger Ifølge socialministerens redegørelse om forholdene for personer med handicap (november 1985) er udgangspunktet for regeringens arbejde på handicapområdet, at den enkelte borger skal have størst mulig indflydelse på egen tilværelse.
Regeringen lægger ifølge samme redegørelse megen vægt på, at bestræbelserne på at integrere personer med handicap i samfundet fortsætter, og at der fortsat arbejdes videre med at sikre personer med handicap en ligestilling inden for alle områder af samfundet.
Papir er jo taknemmeligt.
Hvis disse pæne ord skal have et reelt indhold, skal der andet end hensigtserklæringer til; der skal sættes kød og blod bag hensigtserklæringerne.
At have størst mulig indflydelse på sit eget liv omfatter også retten til arbejde.
Og her står de handicappede, som til trods for handicappet er i stand til at arbejde - fuldtids eller deltids - i en ualmindelig svær situation.
De har meget sværere end ikke-handicappede ved overhovedet at finde et job, både på grund af de praktiske problemer, en arbejdsgiver måtte frygte, og på grund af de fordomme, som findes lige under overfladen hos alt for mange ikke-handicappede.
Ja, meget få af os kan vel i virkeligheden sige sig fri for at have en snert af remmen.
Almindelige bemærkninger Den offentlige sektor har en særlig pligt til at søge at løse de handicappedes erhvervsmæssige problemer.
Og der har da også siden 1965 været bestemmelser om, at handicappede kunne få fortrinsadgang til visse beskæftigelser inden for det offentlige.
I forbindelse med bistandslovens indførelse i 1976 blev det bestemt, at arbejdsministeren skulle fastsætte regler om fortrinsadgang til visse offentligt regulerede beskæftigelser for personer, der på grund af invaliditet har vanskeligt ved at få beskæftigelse på det almindelige arbejdsmarked.
Arbejdsministeren fastlagde disse regler i bekendtgørelse nr. 437 af 26. august 1976 og udvidede dem til at omfatte alle stillinger inden for statslige og kommunale myndigheders ansættelsesområder, herunder også koncessionerede virksomheder og institutioner, hvis lønudgifter dækkes fuldt ud af stat og kommune.
Det er herefter arbejdsformidlingen, som er forpligtet til at tage initiativer, når det vurderes, at en person falder ind under fortrinsadgangens bestemmelser.
Fortrinsadgangen har imidlertid haft meget ringe effekt.
På foranledning af udvalget »De Handicappede og Arbejdsmarkedet«  

 har arbejdsdirektoratet foretaget en undersøgelse af effekten.
Siden bekendtgørelsen trådte i kraft i 1976, er der i gennemsnit kun kommet lidt over 100 handicappede i beskæftigelse om året ved hjælp af bekendtgørelsens fortrinsadgang.
Og dette gennemsnit er oven i købet faldet drastisk i løbet af de sidste 2 år.
I gennemsnit registreres der for hele landet ca. 450 personer om året som følge af ordningen.
Dette svarer til 5-6 pct. af samtlige behandlede sager hos arbejdsformidlingen om erhvervsmæssig placering af handicappede.
Den ringe effekt skyldes a) arbejdsformidlingens ringe kendskab til ledige stillinger inden for offentlige virksomheder, og b) at de offentlige virksomheder kun i ringe omfang overholder deres anmeldelsespligt.
Hvis hensigten med fortrinsadgang skal give resultater, kræver det helt banalt, at arbejdsformidlingen har kendskab til de stillinger, som opslås ledige hos de offentlige myndigheder.
Og det har arbejdsformidlingen ikke!!! Af den undersøgelse, udvalget »De Handicappede og  

 Arbejdsmarkedet« har ladet foretage, viser det sig, at over halvdelen af arbejdsformidlingens regionalkontorer har¬¬ tilkendegivet, at de offentlige virksomheder, herunder de koncessionerede, ikke efterlever den anmodning, som arbejdsministeren kom med i november 1973 til samtlige ministerier, styrelser, amtskommuner og kommunalbestyrelser.
Ministeren anmodede her disse om forlods at give arbedjsformidlingen meddelelse om alle ledige stillinger.
Over halvdelen af de adspurgte regionalkontorer har tilkendegivet, at denne anmodning ikke efterleves eller kun efterleves i meget ringe omfang.
Ingen af regionalkontorerne har fundet, at anmodningen efterkommes i alle tilfælde.
På denne baggrund har nogle kontorer ment, at der burde gives et påbud til de offentlige myndigheder om at indberette ledige stillinger.
Udvalget »De Handicappede og Arbejdsmarkedet« har ikke ment, at  

 man kunne gå ind for et sådant påbud, selv om udvalget selv konkluderer, at hovedindtrykket af besvarelserne er, at arbejdsministeriets henvendelse om at give arbejdsformidlingen meddelelse om ledige stillinger er blevet glemt.
VS er ikke enig med udvalget i denne afstandtagen.
Vi mener med baggrund i de erfaringer, der er gjort i de sidste 10 år, at et påbud er uundgåeligt, hvis den ønskede og tilsigtede effekt af fortrinsadgangen skal opnås.
Og vi har ingen tiltro til, at endnu en pæn anmodning vil hjælpe.
Vi mener, at hensynet til de handicappede må tælle stærkere end en forfejlet finfølelse over for de offentlige myndigheder og et ubehag over at skulle pålægge dem noget.
 Udvalget har i stedet peget på en revision af bekendtgørelsen af 26.
 august 1976. Denne revision er foretaget ved bekendtgørelse nr.
613 af 18. december 1985. Og der er da også foretaget skærpelser i denne bekendtgørelse.
Bl.a. har den handicappede ansøger nu ret til en personlig samtale med den ansættende myndighed, medmindre den handicappede er åbenlyst ringere kvalificeret end de øvrige ansøgere.
Og det er hensigten, at der fra arbejdsmarkedsmyndighederne skal gøres en stærkere indsats for at informere om fortrinsadgangen for handicappede, herunder for, at offentlige myndigheder m.v. anmelder ledige job til arbejdsformidlingen, således at arbejdsformidlingen får lejlighed til at udvælge interesserede.
Vi har imidlertid som sagt ingen tiltro til, at endnu en pæn henstilling til de offentlige myndigheder om at anmelde job til arbejdsformidlingen vil føre til det ønskede resultat.
 Og uden anmeldelse af jobbene står arbejdsformidlingen magtesløs.
Formidlingen vil intet grundlag have for sit arbejde, og formidlingen vil ikke kunne presse den pågældende myndighed til at forhandle, før stillingen besættes.
Derfor kommer man ikke uden om et påbud.
Vi stiller dette forslag, fordi vi synes, sagen haster.
Og indtil nu er arbejdet med at lette de handicappedes vilkår på arbejdsmarkedet foregået med et tempo, selv en snegl kunne overgå.
