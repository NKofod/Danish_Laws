 Højesteret fastlagde ved 4 domme, gengivet i U 1982.998 ff.,  

 retningslinier for sanktionsniveauet vedrørende ulovligt salg af øl og  

 spiritus fra kiosker.
 Ved dom, afsagt den 22. november 1989, har Højesteret stadfæstet en bøde,  

 fastsat efter de samme retningslinier, ved overtrædelse af lov om butikstid §  

 3 i forbindelse med salg fra en kiosk af et varesortiment, der ikke omfattede  

 øl og spiritus.
 Bl.a. på den baggrund fastsættes følgende vedrørende efterforskningen og  

 sanktionsvalget i sager om overtrædelse af lov om butikstid.
 1. Efterforskningen.
 Påtale for overtrædelse af loven finder kun sted efter begæring af de  

 foreninger eller organisationer, som Erhvervs- og Selskabsstyrelsen har  

 bemyndiget hertil.
 Politiets pligt til at foretage efterforskning indtræder først, når der  

 foreligger en sådan påtalebegæring.
 Det forhold, at den påtaleberettigede forening eller organisation har  

 undladt at oplyse navne på vidner til den formodede overtrædelse, er ikke i  

 sig selv tilstrækkeligt til at undlade efterforskning, såfremt der i øvrigt  

 foreligger en rimelig formodning om, at et strafbart forhold er begået.
Omfanget af efterforskningen afgøres som i andre sager under afvejning af  

 de sanktioner, der kan komme på tale.
Mere vidtgående undersøgelser i sagen  

 må således forudsætte, at der er udsigt til, at de kan føre til en sådan  

 skærpelse af sanktionen, der står i rimeligt forhold til omfanget af  

 efterforskningen.
 2. Sanktionsvalget.
 2.1. De vejledende bødetakster i politisager, RM nr. 5/84 som ændret ved  

 RM nr. 4/88, angiver for overtrædelse af lov om butikstid følgende  

 normaltakster, der kan forhøjes, hvis forseelsens grovhed giver anledning  

 dertil:.
 Gentagelsesvirkning.
2.2. Ved højesteretsdommen af 22. november 1989 sammenholdt med de 4 domme  

 fra 1982 kan det nu anses for fastslået, at der i sager om ulovligt  

 varesortiment i 1. gangstilfælde reageres med en bøde, beregnet som 25% af  

 bruttofortjenesten, incl. moms og med en passende afrunding.  

 Bruttofortjenesten er salgsprisen incl. moms med fradrag af indkøbsprisen  

 incl. moms.
Der nedlægges ikke påstand om konfiskation i 1. gangstilfælde.
 Denne ulovlige bruttofortjeneste kan udregnes på flere måder alt efter de  

 oplysninger, der på en enkel måde kan tilvejebringes i sagen.
 I en af sagerne fra 1982 (U 1982.1000 H) om salg af øl var  

 bruttofortjenesten udregnet som fortjenesten pr. flaske øl ganget med  

 antallet af solgte flasker oplyst fra leverandøren.
I dommen fra 1989 havde tiltalte erkendt, at den ulovlige omsætning af  

 forskellige varer havde været på mindst 570.000 kr.
Det var oplyst, at  

 Revisorernes Oplysningscentral havde beregnet, at den gennemsnitlige  

 vejledende bruttoavance for 1985 for erhvervsgruppen købmænd var 14-16%, og i  

 overensstemmelse med tiltaltes erkendelse, blev det lagt til grund, at hans  

 bruttofortjeneste havde været 15% af den ulovlige omsætning. 15% af  

 omsætningen var således 85.500 kr.
Tager man 25% af dette beløb, bliver  

 resultatet 21.375 kr., der nedrundes til 20.000 kr., svarende til  

 bødestørrelsen i alle tre instanser.
 2.3. En 1. gangsbøde på op til 1.000 kr. vil således svare til en  

 bruttoavance på 4.000 kr. og en ulovlig omsætning på knap 27.000 kr.  

 Efterforskning med henblik på en højere bødepåstand i 1. gangstilfælde må  

 derfor forudsætte, at der efter bl.a. oplysningerne om den periode, det  

 ulovlige salg har strakt sig over, og et skøn over den daglige omsætning er  

 rimelig udsigt til at skabe regnskabsmæssigt grundlag for at godtgøre en  

 ulovlig omsætning, der væsentlig overstiger 25.000 kr.
 En efterforskning i videre omfang vil ligeledes kunne være indiceret af en  

 begrundet formodning om, at bruttoavancen på de ulovligt omsatte varer  

 væsentligt har oversteget de forudsatte 15%.
 Såfremt den ansvarlige indehaver af forretningen erkender en ulovlig  

 omsætning og en bruttoavance af en størrelsesorden, der nogenlunde harmonerer  

 med politiets forhåndsskøn, vil man eventuelt kunne lægge denne omsætning  

 m.v. til grund ved sagens afgørelse uden en tilbundsgående gennemgang af  

 regnskaberne.
 3. Yderligere justeringer af bødestørrelsen.
 Spørgsmålet om justering af de vejledende bødetakster i politisager,  

 herunder de nævnte udgangsbøder for overtrædelse af lov om butikstid, er for  

 tiden under overvejelse.
 4. Andre spørgsmål.
 Der kan i øvrigt vedrørende påtalesystemet, kredsen af ansvarssubjekter og  

 spørgsmålet om gentagelsesvirkning henvises til artiklen »Lov om  

 butikstid« af Erik Christensen og Gorm Toftegaard Nielsen i AÅ 1982,  

 side 70 ff.
 Asbjørn Jensen.
