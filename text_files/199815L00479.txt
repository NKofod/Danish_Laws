Tillægsbetænkning afgivet af  

 Skatteudvalget den 12. maj 1999 Tillægsbetænkning over Forslag til lov om ændring af  

 skattestyrelsesloven og andre love (Justering af ansættelsesfrister m.v. og  

 fælleskommunal administration) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til skatteministeren, som denne  

 har besvaret skriftligt.
 Endvidere har udvalget modtaget skriftlige henvendelser  

 fra Jørgen Larsen, Ishøj og Ole Jensen, registreret revisor,  

 Holstebro.
 Der er af skatteministeren og af et mindretal stillet  

 ændringsforslag, hvorom henvises til de ledsagende  

 bemærkninger.
 Herefter indstiller et mindretal  

 (Socialdemokratiets, Socialistisk Folkepartis, Det Radikale Venstres og  

 Enhedslistens medlemmer af udvalget) lovforslaget til vedtagelse med  

 de af skatteministeren stillede ændringsforslag.
 Et mindretal inden for mindretallet (Socialistisk  

 Folkepartis medlem af udvalget) bemærker om ændringsforslag nr. 2  

 i Skatteudvalgets betænkning, som blev vedtaget under 2. behandling af  

 lovforslaget:
Ændringsforslaget sikrede borgerne et retskrav  

 på genoptagelse i forbindelse med en endelig underkendelse af hidtidig  

 praksis ved en landsskatteretskendelse eller ved en dom.
Retskravet kan, jf.  

 det vedtagne ændringsforslag, ikke begrænses administrativt ved  

 Told- og Skattestyrelsens beslutning om ikke at udstede  

 genoptagelsescirkulære.
Mindretallet understreger betydningen af det af  

 skatteministeren i denne tillægsbetænkning stillede  

 ændringsforslag nr. 3 og af, at Told- og Skattestyrelsen fortsat  

 gennemgår kendelser og domme med henblik på at vurdere, om der  

 sker en underkendelse af den hidtidige ligningsmæssige praksis, og at  

 Told- og Skattestyrelsen i de tilfælde, hvor styrelsen vurderer, at der  

 er sket en sådan underkendelse, udsteder en meddelelse herom.  

 Ligningsmyndighederne vil dermed kunne lægge Told- og Skattestyrelsens  

 vurdering til grund for spørgsmålet, om der kan ske genoptagelse  

 af skatteansættelse efter § 35, stk. 1, nr. 7, ligesom skatteborgerne  

 får et grundlag for at vurdere, om de skal anmode om at få  

 skatteansættelser genoptaget.
For skattemyndighederne indebærer  

 vedtagelsen af ændringsforslag nr. 2 under 2. behandling derfor som  

 udgangspunkt ikke nogen ændringer i forhold til det fremsatte  

 lovforslag.
Vedtagelsen af ændringsforslag nr. 2 ved 2.  

 behandling får efter mindretallets opfattelse betydning i den  

 situation, hvor en skatteborger i modsætning til Told- og  

 Skattestyrelsen er af den opfattelse, at der er sket en endelig underkendelse  

 af en ligningsmæssig praksis, og at skatteborgeren derfor bør  

 kunne få sin skatteansættelse genoptaget.
I den situation er det  

 mindretallets opfattelse, at tvivlen bør komme skatteborgerens  

 retssikkerhed til gode, og at genoptagelsen ikke skal være betinget af  

 en administrativ myndigheds (Told- og Skattestyrelsens) beslutning om,  

 hvorvidt der kan ske genoptagelse af skatteansættelser eller ej.
Mindretallet lægger også vægt på  

 ændringsforslag nr. 2 stillet af skatteministeren, som indebærer  

 at borgernes retssikkerhed styrkes yderligere, ved at man nu kan gå 5  

 år tilbage.
Det giver borgerne en større retssikkerhed end  

 hidtil.
Socialistisk Folkeparti afviser ændringsforslag nr. 1 fra  

 Centrum-Demokraterne om 20 år, som Socialistisk Folkeparti mener giver  

 en for lang periode, hvor man kan gå tilbage.
Socialistisk Folkeparti  

 vil følge, hvad den nye lov, herunder den ændring, som kom ind  

 ved 2. behandling, samt muligheden for at gå 5 år tilbage,  

 betyder for borgernes retssikkerhed.
Det afgørende for Socialistisk  

 Folkeparti er, at myndighederne har mulighed for at sikre, at borgerne kommer  

 til at betale den skat, som loven tilskriver, og at borgerne har deres  

 retssikkerhed.
Et andet mindretal (Venstres, Det Konservative  

 Folkepartis, Dansk Folkepartis, Fremskridtspartiets og Kristeligt Folkepartis  

 medlemmer af udvalget) indstiller lovforslaget til vedtagelse med det  

 af et mindretal og det af skatteministeren under nr. 3 stillede  

 ændringsforslag.
Hvis det af et mindretal stillede  

 ændringsforslag forkastes ved 3. behandling, vil mindretallet stemme  

 for det af skatteministeren under nr. 2 stillede ændringsforslag.
Et tredje mindretal (Centrum-Demokraternes medlem  

 af udvalget) indstiller lovforslaget til vedtagelse med det af  

 mindretallet og det af skatteministeren under nr. 3 stillede  

 ændringsforslag.
Mindretallet vil redegøre for sin stilling til  

 det af skatteministeren under nr. 2 stillede ændringsforslag ved 3.  

 behandling af lovforslaget.
Ændringsforslag Af	et mindretal (CD) tiltrådt af et mindretal (V,  

 KF, DF, FP og KRF):
Til § 1 1) I den under nr. 20 foreslåede affattelse af  

§ 35, stk. 1, nr. 7, affattes 2. pkt. således:
»I disse tilfælde kan genoptagelse foretages for  

 skatteansættelser fra og med det indkomstår, som ligger 20  

 år forud for underkendelsen af praksis.« Af	skatteministeren, tiltrådt af et mindretal (S,  

 SF, RV og EL):
 2) I den under nr. 20 foreslåede affattelse af  

§ 35, stk. 1, nr. 7, affattes 2. pkt., således:
» Af	skatteministeren, tiltrådt af udvalget:
 3) I den under nr. 20 foreslåede affattelse af  

§ 35, stk. 1, affattes nr. 8 således:
»8)	I det omfang skatteansættelsen består i, at de  

 statslige skattemyndigheder har udnyttet deres revisionskompetence efter § 14  

 eller § 19 til at ændre en skatteansættelse foretaget af en lokal  

 skattemyndighed, jf. kapitel 1.« Bemærkninger Til nr. 1 Efter den i lovforslagets foreslåede § 35, stk. 1,  

 nr. 7, kan genoptagelse uanset 3-års-fristen som følge af en  

 underkendelse af hidtidig praksis kun foretages fra og med det  

 indkomstår, der har været til prøvelse i den første  

 sag, der resulterer i underkendelsen af praksis.
Ændringsforslaget indebærer en udvidelse,  

 således at alle skatteydere, som har været skatteansat efter en  

 praksis, som er endeligt underkendt ved en landsskatteretskendelse eller en  

 dom, får mulighed for genoptagelse uanset tidspunktet for den urigtige  

 skatteansættelse.
Der foreslås dog fastsat en ubetinget  

 20-årig forældelsesfrist.
Der henvises i øvrigt til, at det efter den i  

 lovforslaget foreslåede § 35, stk. 2, er en generel betingelse for at  

 ændre en skatteansættelse uden for de almindelige 3-årige  

 ansættelsesfrister, at ændringen indebærer en  

 indkomstændring på mindst 5000 kr.
Det foreslås der ikke  

 ændret ved.
Der henvises endvidere til, at efter den i lovforslaget  

 foreslåede § 35, stk. 3, kan genoptagelse kun foretages, hvis anmodning  

 fremsættes af den skattepligtige inden rimelig tid (efter  

 bemærkningerne til lovforslaget normalt 6 måneder) efter, at  

 underkendelsen af hidtidig praksis er kommet til den skattepligtiges  

 kundskab.
Det foreslås der heller ikke ændret ved.
Til nr. 2 Efter den i lovforslaget foreslåede § 35, stk. 1,  

 nr. 7, 2. pkt., kan genoptagelse som følge af en underkendelse i  

 Landsskatteretten eller ved domstolene af hidtidig praksis ikke kun foretages  

 inden for den almindelige 3-årige ansættelsesfrist, men tilbage  

 fra og med det indkomstår, der har været til prøvelse i  

 den sag, der resulterede i underkendelsen af praksis.
 Ændringsforslaget indebærer en udvidelse,  

 således at alle skattepligtige, der har været skatteansat efter  

 en praksis, der er endeligt underkendt af Landsskatteretten eller ved  

 domstolene, får mulighed for genoptagelse af skatteansættelser  

 fra og med det indkomstår, der er påbegyndt, men endnu ikke  

 udløbet 5 år forud for underkendelsen af praksis.
 Foreligger således en endelig underkendelse af  

 praksis 4½ år efter udløbet af det indkomstår, der har  

 været til prøvelse i sagen, vil genoptagelse kunne foretages  

 også for det indkomstår, der ligger forud herfor.
 Ved anvendelse af bestemmelsen vil bagatelgrænsen  

 efter § 35, stk. 2, på 5.000 kr. ved ekstraordinær genoptagelse  

 finde anvendelse på genoptagelse af skatteansættelser for  

 indkomstår, der ligger uden for den 3-årige  

 ansættelsesfrist efter § 34. Endvidere vil fristen efter § 35, stk. 3,  

 for fremsættelse af genoptagelsesanmodning inden rimelig tid efter, at  

 den skattepligtige er blevet bekendt med det forhold, der begrunder  

 genoptagelsen, finde anvendelse på genoptagelse af  

 skatteansættelser for indkomstår, der ligger uden for den  

 3-årige ansættelsesfrist efter § 34.
Til nr. 3 Ændringsforslaget har baggrund i den ændring  

 af lovforslaget under § 1, nr. 20, til § 35, stk. 1, nr. 7, 1. pkt., i  

 skattestyrelsesloven, som Folketinget vedtog under 2. behandling af  

 lovforslaget.
 Den her foreslåede affattelse af § 35, stk. 1, nr.  

 8, indebærer, at såvel Ligningsrådet som de statslige told-  

 og skattemyndigheder   som led i deres generelle statslige  

 revisionskompetence over for kommunale skattemyndigheder   kan ændre  

 urigtige skatteansættelser efter udløbet af den almindelige  

 3-årige ansættelsesfrist, foretaget af en kommunal  

 skattemyndighed eller af et skatteankenævn.
 Der er tale om at udstrække revisionskompetencen  

 efter skattestyrelseslovens § 14 og § 19, som den praktiseres i dag, ud over  

 den almindelige 3-årige ansættelsesfrist.
 Hermed fjernes tillige den tvivl, der efter gældende  

 ret er om den tidsmæssige udstrækning af denne statslige  

 revisionskompetence på skatteområdet.
 På baggrund af den her foreslåede bestemmelse  

 og den nye affattelse af § 35, stk. 1, nr. 7, i skattestyrelsesloven, er det  

 tanken administrativt at etablere en ordning, hvorefter Told- og  

 Skattestyrelsen løbende gennemgår alle landsskatteretskendelser  

 og skattedomme med henblik på at konstatere, om en ligningsmæssig  

 praksis herved er underkendt endeligt.
Hvis dette konstateres, offentliggør Told- og  

 Skattestyrelsen en meddelelse herom med en beskrivelse af afgørelsen  

 og med angivelse af, hvilke indkomstår der var til prøvelse i  

 sagen.
Dertil vil der ofte være behov for en beskrivelse af, hvilken ny  

 retstilstand kendelsen eller dommen medfører.
Det må  

 påregnes, at Told- og Skattestyrelsen   alt efter karakteren af den  

 praksis, der er underkendt, og af dommen   vil skulle bruge op til 3-4  

 måneder på at udarbejde en sådan meddelelse.
 Disse meddelelser kan såvel skatteydere som  

 skattemyndigheder lægge til grund for en vurdering af, om der er  

 grundlag for at gennemføre en ekstraordinær genoptagelse, der er  

 begrundet med, at praksis er underkendt.
Skattemyndighederne vil imidlertid ikke være bundet  

 til kun at følge sådanne meddelelser fra Told- og  

 Skattestyrelsen.
Skattemyndighederne vil således kunne foretage  

 ekstraordinære genoptagelser begrundet med underkendt praksis, selv om  

 Told- og Skattestyrelsen ikke har udsendt meddelelse herom.
 Det er imidlertid tanken administrativt at etablere en  

 ordning, hvorefter de kommunale skattemyndigheder skal orientere (advisere)  

 den lokale told- og skatteregion, hvis den kommunale skattemyndighed  

 påtænker at foretage en ekstraordinær genoptagelse, der er  

 begrundet med underkendt praksis, herunder vedrørende  

 indkomstår, hvorom Told- og Skattestyrelsen ikke har udsendt  

 meddelelse.
 Denne orientering vil ikke have opsættende virkning  

 for kommunens afgørelse af genoptagelsessagen, men orienteringen giver  

 told- og skatteregionen mulighed for som revisionsmyndighed at gribe ind og  

 sikre, at skatteyderne får en lige behandling.
