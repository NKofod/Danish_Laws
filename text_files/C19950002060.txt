Indledning I bekendtgørelse nr. 134 af 27. februar 1995 er der fastsat regler om  

 udbetaling af arbejdsløshedsdagpenge mv. på grundlag af telefonisk indtastede  

 oplysninger.
 I det følgende gives enkelte uddybende bemærkninger til bekendtgørelsen og  

 vejledning om, hvorledes reglerne skal anvendes.
Til § 1 Bekendtgørelsens § 1 fastsætter, at grundlaget for udbetaling af ydelser  

 fra arbejdsløshedskasserne er medlemmets oplysninger på tro og love om  

 arbejds- og indtægtsforhold mv. i udbetalingsperioden, som har betydning for  

 retten til og størrelsen af den pågældende ydelse.
Der kan fx være tale om, at medlemmet som betingelse for at få  

 arbejdsløshedsdagpenge skal udfylde et dagpengekort for hver  

 udbetalingsperiode.
Medlemmet skal på tro og love på dagpengekortet give  

 oplysninger om ledighed og arbejds- og indtægtsforhold mv. i  

 udbetalingsperioden, og medlemmet skal selv datere og underskrive kortet.
 Hvis medlemmet giver urigtige oplysninger på dagpengekortet, kan der blive  

 tale om tilbagebetaling af dagpenge, jf. arbejdsløshedsforsikringslovens §  

 86, stk. 1, ligesom der kan blive tale om at pålægge sanktioner i henhold til  

 § 87, stk. 1 eller 3.
 Udbetaler en arbejdsløshedskasse dagpenge, uden at der foreligger et  

 korrekt udfyldt dagpengekort, ifalder kassen ansvar i henhold til  

 arbejdsløshedsforsikringslovens § 86, stk. 4. Der henvises herved også til  

 lovens § 79, stk. 3, hvorefter krav på refusion bortfalder, og udbetalte  

 beløb skal tilbagebetales i det omfang, kassen ikke fremlægger dokumentation  

 i overensstemmelse med regler, der fastsættes af direktøren for  

 arbejdsløshedsforsikringen.
 Hvis den nødvendige dokumentation kan skaffes frem efterfølgende, bevarer  

 arbejdsløshedskassen dog retten til refusion, og udbetalte beløb skal ikke  

 tilbagebetales.
Til § 2 Den teknologiske udvikling har gjort det muligt at anvende  

 »teletekniske erklæringer« i stedet for papirbaserede  

 udbetalingserklæringer.
Der er derfor opstået behov for at etablere hjemmel  

 til et sådant udbetalingsgrundlag.
 § 2,  stk. 1, i bekendtgørelsen fastsætter derfor, at  

 direktøren for arbejdsløshedsforsikringen kan give en arbejdsløshedskasse  

 tilladelse til, at kassen kan udbetale arbejdsløshedsdagpenge mv. på grundlag  

 af telefonisk indtastede oplysninger.
Den enkelte arbejdsløshedskasse skal altså søge tilladelse til fx at  

 udbetale arbejdsløshedsdagpenge på grundlag af telefonisk indtastede  

 oplysninger.
Tilladelsen vil i første omgang blive givet til en  

 forsøgsperiode på et år.
Hvis forsøget forløber godt, kan tilladelsen gøres  

 permanent.
 Tilladelsen kan gives til en eller flere af de ydelser, som den pågældende  

 arbejdsløshedskasse udbetaler, dog bortset fra kursusgodtgørelse.
 I bekendtgørelsens § 2, stk. 2, er det fastsat, at tilladelsen efter stk.  

 1 er betinget af, at arbejdsløshedskassen opfylder nærmere fastsatte vilkår  

 af administrativ og teknisk karakter, se også bekendtgørelsens § 4.
Der vil på dagpengeområdet kun blive givet tilladelse til telefonisk  

 indtastning af 0-dagpengekort, det vil sige, at medlemmet i hele  

 udbetalingsperioden som udgangspunkt har været fuldt ledig og hverken har  

 haft arbejde eller indtægter.
Det er også en betingelse, at  

 arbejdsløshedskassen etablerer et grundigt og letforståeligt  

 informationssystem, der sikrer, at medlemmerne kender ordningen, hvis de  

 vælger at afgive oplysninger ved telefonisk indtastning.
For at undgå misbrug er det også en betingelse, at medlemmet ud over sit  

 cpr. nr. også indtaster en PIN-kode, der dannes på tilfældig vis af  

 arbejdsløshedskassens EDB-system.
På denne måde forebygges det, at andre end  

 medlemmet får lejlighed til at anmode om dagpenge.
Telefonsystemet skal indrettes på en sådan måde, at der som hovedregel kun  

 kan ske telefonisk indtastning den sidste dag i udbetalingsperioden og de to  

 efterfølgende hverdage i den næste periode.
Det skal også kun være muligt et  

 begrænset antal gange at taste PIN-kode eller cpr. nr. forkert, inden  

 systemet lukker for indtastning.
Endelig skal systemet indrettes således, at  

 opkald fra udlandet eller mobiltelefoner bliver afvist.
Til § 3 Afgivelse af oplysninger til arbejdsløshedskassen ved hjælp af telefonisk  

 indtastning er et tilbud til medlemmerne.
Der kan altså ikke være tale om, at  

 kassen pålægger medlemmerne at anvende denne metode til afgivelse af  

 oplysninger.
Der kan dog opstå behov for, at en arbejdsløshedskasse kan udelukke et  

 medlem fra at anvende telefonisk indtastning.
Der tænkes her især på  

 tilfælde, hvor medlemmet ikke har anvendt ordningen korrekt og tilfælde, hvor  

 medlemmet tidligere har misbrugt ordningen.
 Arbejdsløshedskassens afgørelse efter bekendtgørelsens § 3, stk. 2, er  

 omfattet af de almindelige klageregler, jf. arbejdsløshedsforsikringslovens §  

 98, stk. 1, og bekendtgørelse nr. 507 af 28. juli 1986 om indgivelse af klage  

 over de af arbejdsløshedskasserne trufne afgørelser.
Til § 4 Når den periode, hvor der telefonisk er afgivet oplysninger, er slut, skal  

 medlemmet for at supplere og bekræfte disse oplysninger, afgive en erklæring  

 på tro og love om arbejds- og indtægtsforhold i perioden  

 (»sluterklæring«).
 Det vil normalt være tilfældet, når medlemmet får (varigt) arbejde.
 Hvis medlemmet i en udbetalingsperiode har en dags arbejde og derfor skal  

 indsende et dagpengekort, anses medlemmet af administrative grunde ikke i  

 denne sammenhæng for ophørt med telefonisk indtastning af dagpengekort.
 Medlemmet anses dog for ophørt med telefonisk indtastning af dagpengekort,  

 hvis medlemmet i to på hinanden følgende udbetalingsperioder på de indsendte  

 dagpengekort har oplyst om enkelte dages arbejde, sygdom, ferie mv.
Eksempel 1 Et medlem har i 5 udbetalingsperioder i træk telefonisk indtastet, at hun  

 ikke har haft arbejde (0-dagpengekort). I periode 6 er medlemmet også fuldt  

 ledig bortset fra, at hun er i arbejde en dag.
Hun indsender derfor et  

 almindeligt dagpengekort til arbejdsløshedskassen med oplysning om arbejdet.  

 Kassen skal herefter beregne og udbetale dagpenge for periode 6. Herefter  

 fortsætter medlemmet med telefonisk at indtaste oplysninger i de næste 8  

 udbetalingsperioder.
 Arbejdsløshedskassen skal ikke efter periode 6 sende en sluterklæring til  

 medlemmet, da man i dette tilfælde kan nøjes med en sluterklæring efter et  

 års forløb.
Eksempel 2 Et medlem har i 5 udbetalingsperioder i træk telefonisk indtastet, at han  

 ikke har haft arbejde (0-dagpengekort). I periode 6 er medlemmet også fuldt  

 ledig, bortset fra, at han er i arbejde en dag.
Han indsender derfor et  

 almindeligt dagpengekort til arbejdsløshedskassen med oplysning om arbejdet.  

 Kassen skal herefter beregne og udbetale dagpenge for periode 6.
I periode 7 er medlemmet også fuldt ledig bortset fra, at han har to  

 sygedage.
Han indsender derfor et almindeligt dagpengekort til  

 arbejdsløshedskassen med oplysning om sygdommen.
Kassen skal herefter beregne  

 og udbetale dagpenge for periode 7. Herefter fortsætter medlemmet med  

 telefonisk at indtaste oplysninger i de næste 8 udbetalingsperioder.
 Arbejdsløshedskassen skal efter periode 7 sende en sluterklæring til  

 medlemmet, der dækker de 5 første udbetalingsperioder og anmode ham om inden  

 14 dage at give oplysninger om arbejde og indtægter i perioden.
 Den sluterklæring, som den pågældende arbejdsløshedskasse ønsker at  

 anvende, skal godkendes af direktoratet.
 Arbejdsløshedskassens ret til refusion af de udbetalinger, der er sket på  

 grundlag af telefonisk indtastede oplysninger, er betinget af, at kassen  

 indhenter sluterklæringen fra medlemmet eller forsøger at fremskaffe den, jf.  

 bekendtgørelsens § 4, stk. 2.
Arbejdsløshedskassen bevarer dog retten til refusion, hvis den kan  

 dokumentere, at sluterklæringen ikke kan fremskaffes.
Der kan fx være tale  

 om, at kassen fra folkeregisteret har fået oplyst, at medlemmet er flyttet  

 til udlandet, og at medlemmet ikke har reageret på gentagne skriftlige  

 henvendelser.
Der kan endvidere være tale om, at medlemmet er afgået ved  

 døden, og boet er afsluttet.
Hvis et medlem fx får (varigt) arbejde, og medlemmet ikke fremsender  

 sluterklæringen til arbejdsløshedskassen, skal kassen skriftligt anmode  

 medlemmet om inden 14 dage at fremsende sluterklæringen.
Modtager kassen  

 fortsat ikke sluterklæringen, skal kassen ved anbefalet brev på ny anmode  

 medlemmet om at fremsende sluterklæringen inden 14 dage.
Hvis kassen herefter  

 ikke modtager erklæringen, har kassen ved hjælp af den oprindelige anmodning  

 og de to rykkere dokumenteret, at sluterklæringen ikke kan fremskaffes.
 For at give arbejdsløshedskassen midler til at skaffe sluterklæringen, er  

 det i bekendtgørelsens § 4, stk. 3, fastsat, at hvis arbejdsløshedskassen  

 ikke modtager sluterklæringen, kan den betinge kommende udbetalinger fra  

 kassen af, at medlemmet udfylder erklæringen.
Det gælder også, hvis medlemmet er overflyttet til en anden  

 arbejdsløshedskasse eller optaget som nyt medlem i en anden kasse.
For at  

 denne bestemmelse kan komme til at virke, er det altså en forudsætning, at  

 den oprindelige kasse giver den nye kasse besked om, at medlemmet ikke har  

 afgivet en sluterklæring og anmoder om, at den nye kasse træffer afgørelse  

 om, at dagpenge mv. ikke kan udbetales, før medlemmet har afgivet en  

 sluterklæring.
Den nye kasse skal sende sluterklæringen til den oprindelige  

 kasse.
 Hvis arbejdsløshedskassen konstaterer uoverensstemmelser mellem de  

 telefonisk indtastede oplysninger og oplysningerne på sluterklæringen, skal  

 kassen undersøge forholdet nærmere og eventuelt rejse sag om tilbagebetaling.
Til § 5 Bestemmelsen indeholder de nærmere krav til den erklæring fra  

 arbejdsløshedskassens statsautoriserede revisorer, der skal foreligge som  

 betingelse for, at direktoratet kan give tilladelse til telefonisk  

 indtastning.
 Bestemmelsen skal ses i sammenhæng med § 6 i bekendtgørelse nr. 705 af 22.  

 oktober 1991 om tilsynet med de statsanerkendte arbejdsløshedskassers  

 administration mv., der nærmere beskriver, hvad revisorerne skal undersøge  

 for så vidt angår beskrivelserne af kassernes administrative rutiner  

 (forretningsgange).
Til § 6 Den almindelige opbevaringsregel på 5 år gælder også for  

 udbetalingsmateriale i henhold til denne bekendtgørelse.
 Metoden til telefonisk indtastning skal være indrettet således, at det  

 ikke er muligt at ændre i telefonisk indtastede dagpengekort mv., hverken af  

 medlemmet eller arbejdsløshedskassen.
 Systemet skal også være således indrettet, at det er muligt på kort tid -  

 fx til brug ved overflytninger og til brug for direktoratets  

 tilsynsvirksomhed - at danne en letforståelig udskrift af det telefonisk  

 indtastede.
 I afsnit XIX i vejledning af 2. juni 1994 om dokumentation for  

 arbejdsløshedskassernes administration af bestemmelserne i  

 arbejdsløshedsforsikringsloven mv. er retningslinjerne for opbevaring af  

 dokumentationsmateriale nærmere beskrevet.
