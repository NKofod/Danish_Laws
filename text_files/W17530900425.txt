 Afslag på at en 87-årig ydede gaver på i alt 206.000 kr.
 Civilretsdirektoratets afgørelse af 31. august 2004, j.nr. 04-810-00265.
  Civilretsdirektoratet har nu behandlet Deres klage på vegne af AP over Statsamtets afgørelse af 21. juni 2004. Ved afgørelsen afslog statsamtet at tillade, at JPP yder hvert af sine 4 børn en gave på 51.500 kr.
 Vi ændrer ikke statsamtets afgørelse.
 Vi har truffet afgørelsen efter § 39 i værgemålsloven og § 8 i værgemålsbekendtgørelsen.
 Det fremgår af § 39 i værgemålsloven, at værgen skal have statsamtets godkendelse til forbrug af formue, der er omfattet af værgemålet.
Det fremgår af § 8 i værgemålsbekendtgørelsen, at værgen skal have statsamtets godkendelse til at yde gaver af indtægten.
Godkendelse kræves dog ikke, hvis gaven har en ubetydelig værdi.
Dette betyder, at større gaver af indtægten normalt kræver statsamtets godkendelse.
Almindelige fødselsdags- og julegaver (lejlighedsgaver) til personer, den pågældende er knyttet til, kræver normalt ikke statsamtets godkendelse.
Efter praksis er vi tilbageholdende med at godkende, at der ydes gaver af indtægten.
Tilladelse gives normalt kun, hvis det efter sædvanlige forhold ville være naturligt at yde en gave af den pågældende størrelse til gavemodtageren, og der foreligger en særlig begrundelse for at yde gaven.
En sådan begrundelse kan navnlig være, at der tidligere er ydet lignende gaver, eller at der er økonomiske vanskeligheder hos gavemodtageren.
Såfremt gaven skal ydes af kapitalen, er vi særlig tilbageholdende.
 Det fremgår af sagen, at JPP er 87 år gammel.
 De har oplyst, at JPP har en formue på 374.152,70 kr.
De har endvidere oplyst, at han ikke tidligere har haft mulighed for at yde sine børn en gave, da han var almindelig arbejdsmand med hjemmegående hustru.
Han har tidligere alene ydet små gaver i henhold til sin indtægt.
 Endelig har De oplyst, at JPP sidder i uskiftet bo, hvilket bevirker, at bofradraget i forbindelse med hans død vil være større end hans formue.
