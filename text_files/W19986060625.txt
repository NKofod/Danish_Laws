Ankestyrelsens principafgørelse O-82-98 om kontanthjælp - lovligt ophold - inddragelse af opholdstilladelse - udlændingelovgivningen Resume:
 Ansøger, der var fra det tidligere Jugoslavien havde fået inddraget sin opholdstilladelse i Danmark den 11. februar 1997 på grund af en dom med indrejseforbud indtil den 1. juli 2001. Udrejsefristen var den 18. juni 1997. Ansøger opholdte sig imidlertid fortsat i Danmark, da generelle udsendelsesproblemer forhindrede hjemsendelse.
 Ankestyrelsen fandt, at hvis en udlænding, som ikke opholder sig lovligt her i landet, søger om hjælp efter bistandsloven, skal kommunen henvise ham til politiet, der efter § 43 i udlændingeloven sørger for ham.
Ankestyrelsen udtalte, at kommunen havde ansvaret for ikke at udbetale økonomisk hjælp til en person, som ikke havde lovligt ophold her i landet, medmindre Udlændingestyrelsen anmodede kommunen om at udbetale akuthjælp.
Der forelå efter det oplyste ikke en sådan anmodning fra Udlændingestyrelsen.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 110 af 26. februar 1996 - § 1 Udlændingeloven - lovbekendtgørelse nr. 650 af 13. august 1997 - § 43 Sagsfremstilling:
 Ansøger, der kom fra det tidligere Jugoslavien fik opholdstilladelse i Danmark i august 1996. Udlændingestyrelsen inddrog opholdstilladelsen den 11. februar 1997 på grund af en dom med indrejseforbud indtil den 1. juli 2001. Udrejsefristen var den 18. juni 1997. Han opholdte sig imidlertid fortsat i Danmark, på grund af hjemsendelsesproblemer.
 Der blev søgt om kontanthjælp den 2. maj 1997. I ansøgningen blev det oplyst, at ansøger tilflyttede  kommunen den 15. april 1997, hvor han tog ophold hos hustruen.
Kommunen meddelte i august 1997, at ansøger ingen opholdsret havde, efter at han var dømt til udvisning, og han var heller ikke asylansøger.
Kommunen henviste endvidere til, at kommunen havde ansvaret for ikke at udbetale økonomisk hjælp til personer, der var uden lovligt ophold her i landet.
Nævnet tiltrådte kommunens afslag på udbetaling af kontanthjælp . Nævnet lagde ved afgørelsen vægt på, at ansøger havde fået inddraget sin opholdstilladelse i Danmark den 11. februar 1997 på grund af en dom, hvorved han blev udvist af landet med indrejseforbud indtil den 1. juli 2001, og at udrejsefristen var overskredet.
Nævnet fandt således, at ansøger ikke var berettiget til udbetaling af kontanthjælp, hvilket var en naturlig følge af, at han ikke længere havde ret til at opholde sig i Danmark.
Det var nævnets opfattelse, at eventuelle udgifter til ansøger efter inddragelsen af opholdstilladelsen skulle afholdes i overensstemmelse med udlændingelovens § 43, (hvorefter politiet og statskassen afholder udgiften, hvis udlændingen ikke har tilstrækkelige midler. ) I klagen blev det bl.a. anført, at en person, der har fået afslag på opholdstilladelse og indrejseforbud, men ikke kan udvises, har lovligt ophold, indtil politiet kan gennemføre udvisningen og derfor har krav på kontanthjælp.
Det blev endvidere anført, at henvisningen til udlændingelovens § 43 var forkert, idet ansøger ikke kunne gå i Røde Kors lejr, fordi han var gift med en person med opholdstilladelse, og hustruen derfor skulle forsørge ham, og da hun ikke kunne dette, var ansøger berettiget til kontanthjælp.
 Sagen blev behandlet i principielt møde med henblik på afklaring af, om en ansøger, der er udvist fra Danmark, og hvor udrejsefristen er overskredet, men ansøger endnu ikke er hjemsendt på grund af konkrete forhold i sit hjemland, har ret til kontanthjælp efter bistandsloven.
 Afgørelse:
Ankestyrelsen henviste til bistandslovens § 1, og udtalte, at det i loven forudsættes, at der er tale om lovligt ophold i Danmark.
Styrelsen henviste endvidere til, at udlændinges ret til at opholde sig i Danmark er reguleret i udlændingelovgivningen.
 Ankestyrelsen lagde ved afgørelsen til grund, at ansøger havde fået inddraget sin opholdstilladelse i Danmark den 11. februar 1997 på grund af en dom, hvorved ham blev udvist af landet med indrejseforbud indtil den 1. juli 2001, og at udrejsefristen var overskredet.
 Ankestyrelsen fandt, at hvis en udlænding, som ikke opholder sig lovligt her i landet, søger om hjælp efter bistandsloven, skal kommunen henvise ham til politiet, der efter § 43 i udlændingeloven sørger for ham.
 Ankestyrelsen bemærkede, at kommunen har ansvaret for ikke at udbetale økonomisk hjælp til en person, som ikke har lovligt ophold her i landet, medmindre Udlændingestyrelsen anmoder kommunen om at udbetale akuthjælp.
 Der forelå efter det oplyste i sagen ikke en sådan anmodning fra Udlændingestyrelsen.
 Ankestyrelsen fandt på denne baggrund, at det var med rette, at kommunen havde givet afslag på kontanthjælp til ansøger.
 Ankestyrelsen tiltrådte således ankenævnets afgørelse.
