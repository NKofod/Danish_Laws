Betænkning afgivet af Retsudvalget den 16. januar 2020 Betænkning over Forslag til lov om ændring af lov om indsamling m.v.
(Styrket kontrol med indsamlinger som led i indsatsen mod terrorfinansiering og hvidvask) [af justitsministeren (Nick Hækkerup)]:
1. Ændringsforslag Justitsministeren har stillet 4 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Liberal Alliance og Sambandsflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Radikale Venstre, Socialistisk Folkeparti, Enhedslisten og Alternativet Radikale Venstres, Socialistisk Folkepartis, Enhedslistens og Alternativets medlemmer af udvalget bemærker, at ministeren med dette ændringsforslag imødekommer intentionerne bag det af partierne tidligere stillede ændringsforslag om at bevare to pladser til ISOBRO.
Dette hilser partierne velkommen for at bevare eksisterende faglighed på indsamlingsområdet.
Da de politiske ønsker herved er imødekommet i det af ministeren stillede ændringsforslag, finder partierne det ikke længere nødvendigt at opretholde deres tidligere stillede ændringsforslag.
Venstre Venstres medlemmer af udvalget bemærker, at partiet støtter lovforslaget under den forudsætning, at det ikke medfører en vanskeliggørelse af crowdfunding på erhvervsområdet, som bør kunne finde sted med så få administrative byrder som muligt.
Dansk Folkeparti Dansk Folkepartis medlemmer af udvalget er enige i intentionen med lovforslaget, men bemærker, at forslaget kun er en start.
Hvis vi i Danmark skal forhindre terrorisme og hvidvaskning af penge, skal reglerne for organisationer, der indsamler penge, skærpes, men DF er bekymrede for, at de organisationer, som lovforslaget drejer sig om, allerede er registrerede, og at dér, hvor pengene bliver brugt til terrorisme og hvidvask, nærmere er hos organisationer, som netop ikke lader sig registrere.
Derfor bør der efter DFs opfattelse arbejdes videre med at se på, hvordan man kan sikre en registrering af alle relevante organisationer.
DF bemærker med tilfredshed, at ministeren har genovervejet sammensætningen af Indsamlingsnævnet og nu foreslår at udvide medlemsantallet i Indsamlingsnævnet med et yderligere medlem.
DF kan selvsagt støtte ministerens ændringsforslag herom.
Det er desuden vigtigt for DF, at alle medlemmer af Indsamlingsnævnet skal sikkerhedsgodkendes, og DF noterer sig, at ministeren under 1. behandling af forslaget oplyste, at medlemmerne af Indsamlingsnævnet skal sikkerhedsgodkendes til klassificeringsgraden »hemmeligt«.
DF mener endvidere, at der skal sikres en bedre digitalisering på området, således at borgerne nemmere kan gøre sig bekendt med, om en organisation, man ønsker at støtte økonomisk, faktisk er registreret og har en politik, profil og ageren, som den pågældende borger ønsker at støtte.
I dag ligger der dokumenter på nettet, men man skal som borger gennemgå en del af materialet for at finde svar herpå.
Derfor finder DF, at den teknologi, der er til rådighed i dag, skal bruges til at gøre forholdene mere transparente for borgerne, end tilfældet er i dag 4. Ændringsforslag med bemærkninger Ændringsforslag Til § 1 Af justitsministeren, tiltrådt af udvalget:
 1) Efter nr. 12 indsættes som nyt nummer:
»01. I § 9, stk. 1, 1. pkt., ændres »4« til: »5«.« [Udvidelse af Indsamlingsnævnet med et yderligere medlem] 2) Nr. 13 affattes således:
 »13. § 9, stk. 1, 3. pkt., ophæves, og i stedet indsættes:
»2 af de yderligere medlemmer beskikkes efter indstilling fra Indsamlingsorganisationernes Brancheorganisation, 1 medlem beskikkes efter indstilling fra Dansk Erhverv, 1 medlem beskikkes efter indstilling fra Forbrugerrådet Tænk, og 1 medlem beskikkes efter indstilling fra Rigspolitiet.
Det medlem, der beskikkes efter indstilling fra Rigspolitiet, skal have særlig indsigt i forebyggelse og bekæmpelse af hvidvask og terrorfinansiering.«« [Ændring af kredsen af nævnsmedlemmer] Til § 2 3) I stk. 1 ændres »1. februar 2020« til: »1. marts 2020«.
[Ændring af lovforslagets ikrafttræden] 4) I stk. 3 indsættes efter »tilladelse i henhold til«: »§ 4, stk. 1, i lov om indsamling m.v. som affattet ved denne lovs«.
[Præcisering af henvisning] Bemærkninger Til nr. 1 Efter de gældende regler består Indsamlingsnævnet af 1 formand og 4 yderligere medlemmer.
Det foreslås, at Indsamlingsnævnet udvides, således at nævnet fremover kommer til at bestå af 1 formand og 5 yderligere medlemmer.
Det bemærkes, at det følger af den gældende § 7, stk. 2, 3. pkt., i bekendtgørelse nr. 895 af 18. juli 2014 om forretningsorden for Indsamlingsnævnet, at i tilfælde af stemmelighed er formandens stemme afgørende.
Til nr. 2 Indsamlingsnævnet består i dag af 1 formand og 4 yderligere medlemmer. 2 af medlemmerne beskikkes efter indstilling fra Indsamlingsorganisationernes Brancheorganisation, 1 medlem beskikkes efter indstilling fra Dansk Erhverv, og 1 medlem beskikkes efter indstilling fra Forbrugerrådet Tænk.
Med det fremsatte lovforslag er der lagt op til at ændre Indsamlingsnævnets sammensætning, således at nævnet fremover består af 1 medlem (frem for som i dag 2) beskikket efter indstilling fra indsamlingsorganisationernes Brancheorganisation, 1 medlem beskikket efter indstilling fra Dansk Erhverv, 1 medlem beskikket efter indstilling fra Forbrugerrådet Tænk og derudover 1 medlem med særlig indsigt i området for hvidvask og terrorfinansiering beskikket efter indstilling fra Rigspolitiet.
Med ændringsforslaget foreslås det, at den eksisterende nævnssammensætning fastholdes, men at nævnet fremover også får 1 medlem med særlig indsigt i området for hvidvask og terrorfinansiering beskikket efter indstilling fra Rigspolitiet.
Udvidelsen af Indsamlingsnævnet sker for at sikre, at der i nævnet fortsat er den fornødne viden og sagkundskab inden for indsamlingsområdet.
Samtidig tilføres Indsamlingsnævnet kompetencer, som i højere grad gør nævnet i stand til at identificere mulige tilfælde af hvidvask og terrorfinansiering.
Der vurderes at være begrænsede økonomiske konsekvenser forbundet med ændringsforslaget.
Til nr. 3 Det følger af lovforslagets § 2, stk. 1, at loven træder i kraft den 1. februar 2020. På baggrund af, at der er sket en udskydelse af Folketingets behandling af lovforslaget, foreslås det at udskyde lovforslagets ikrafttrædelsestidspunkt til den 1. marts 2020.
Til nr. 4 Det foreslås med ændringsforslag nr. 3, at lovforslaget træder i kraft den 1. marts 2020. Den foreslåede tilladelsesordning for almennyttige organisationer m.v. i lovforslagets § 1, stk. 4, finder efter lovforslagets § 2, stk. 2, dog først anvendelse fra den 1. august 2020. Med hensyn til organisationer, som før lovforslagets ikrafttræden har fået tilladelse til at foretage husindsamling i henhold til § 5, stk. 3, eller gadeindsamling i henhold til § 6, stk. 2, i den gældende indsamlingslov, fremgår det af lovforslagets § 2, stk. 3, at de pågældende organisationer anses for at have fået en tilladelse efter lovforslagets § 1, nr. 4, og efter lovforslagets ikrafttræden, og indtil udløbet af tilladelsen kan foretage almindelig indsamling samt hus- og gadeindsamling i samme form og udstrækning, hvortil tilladelsen er givet.
 Med ændringsforslaget præciseres det, at der er tale om en tilladelse efter den foreslåede § 4, stk. 1, i lov om indsamling m.v. som affattet ved lovforslagets § 1, nr. 4.
 Forslaget indebærer således ingen indholdsmæssig ændring.
5. Udvalgsarbejdet Lovforslaget blev fremsat den 31. oktober 2019 og var til 1. behandling den 7. november 2019. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og justitsministeren sendte den 3. september 2019 dette udkast til udvalget, jf.
REU alm. del  bilag 70, folketingsårets 2018-19, 2. samling.
Den 31. okotber 2019 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 6 spørgsmål til justitsministeren til skriftlig besvarelse, som ministeren har besvaret.
Flemming Møller Mortensen (S) Jeppe Bruus (S) Julie Skovsby (S) Kasper Roug (S) Rasmus Stoklund (S) Lars Aslan Rasmussen (S) Kristian Hegaard (RV) nfmd.
Nils Sjøberg (RV) Karina Lorentzen Dehnhardt (SF) Theresa Berg Andersen (SF) Rosa Lund (EL) Søren Søndergaard (EL) Sikandar Siddique (ALT) Aaja Chemnitz Larsen (IA) Aki-Matilda Høegh-Dam (SIU) Sjúrður Skaale (JF) Preben Bang Henriksen (V) fmd.
Jan E.
Jørgensen (V) Britt Bager (V) Inger Støjberg (V) Marcus Knuth (KF) Michael Aastrup Jensen (V) Karsten Lauritzen (V) Peter Skaarup (DF) Dennis Flydtkjær (DF) Karina Adsbøl (DF) Naser Khader (KF) Mai Mercado (KF) Pernille Vermund (NB) Liberal Alliance og Sambandsflokkurin havde ikke medlemmer i udvalget.
