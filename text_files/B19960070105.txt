 I medfør af § 16, stk. 2, og § 26, stk. 3, i lov om plantenyheder, jf.  

 lovbekendtgørelse nr. 51 af 5. februar 1996, og efter bemyndigelse,  

 fastsættes:
 § 1.  Indehaveren af rettighederne til en plantenyhed  

 (sortsejeren) kan kræve afgift af enhver, der som led i den erhvervsmæssige  

 udnyttelse af sin bedrift formerer plantenyheden og planter, udsår eller  

 lægger udbyttet på bedriften.
 Stk. 2.  For arter nævnt i bilaget gælder stk. 1 kun,  

 hvis formeringen sker med henblik på anvendelse til de formål, der er nævnt i  

 bilaget.
Stk. 3.  Sortsejeren fastsætter afgiften, der skal være  

 rimelig og ens for alle.
Afgiften for plantenyheder af arter nævnt i bilaget,  

 nr. 2-6, må dog ikke overstige 50 pct. af afgiften for certificeret udsæd,  

 hhv. certificeret læggemateriale, af samme sort.
Afgiften for sorter af arter  

 nævnt i bilaget skal fastsættes som et beløb pr. tilplantet arealenhed eller  

 pr. kilo anvendt udsæd, hhv. læggemateriale.
 Stk. 4.  Afgiften forfalder til betaling ved plantning,  

 udsåning eller lægning, med mindre anden forfaldstid er aftalt med  

 sortsejeren.
 Stk. 5.  Lovens § 19, stk. 1, om indbringelse for  

 Vilkårsnævnet for Plantenyheder af vilkår, der findes urimelige m.m., finder  

 tilsvarende anvendelse.
 § 2.  Den, der formerer en plantenyhed, skal senest  

 samtidig med udsåning, plantning eller lægning af formeringsmaterialet  

 meddele sortsejeren de oplysninger, der er nødvendige for beregning og  

 opkrævning af licensafgiften.
 Stk. 2.  Uanset stk. 1 skal den, der formerer en  

 plantenyhed af en art nævnt i bilaget, nr. 2-4, først efter anmodning fra  

 sortsejeren meddele denne de oplysninger, der er nødvendige for beregning og  

 opkrævning af licensafgiften.
 § 3.  Den, der overtræder § 2, straffes med bøde.  

 Overtrædelsen er efter lovens § 26, stk. 3, undergivet privat påtale.
 Stk. 2.  Efter lovens § 26, stk. 4, kan der for  

 overtrædelser begået af aktieselskaber, anpartsselskaber, andelsselskaber  

 eller lignende, pålægges selskabet som sådant bødeansvar, og for  

 overtrædelser begået af en kommune eller et kommunalt fællesskab, jf. § 60 i  

 lov om kommunernes styrelse, kan der pålægges kommunen eller det kommunale  

 fællesskab bødeansvar.
§ 4.  §§ 1-3 finder kun anvendelse på formering af  

 plantenyheder af kornarter, arter af olie- og fiberplanter samt arter af  

 foderplanter nævnt i bilaget, nr. 2-4, hvis formeringen sker på en bedrift,  

 der uanset anden planteavl har et samlet areal på over 17,6 ha med disse  

 afgrøder.
Arealer, til hvilke der ydes tilskud eller godtgørelse til  

 jordudtagning, skal medregnes under det nævnte areal.
 Stk. 2.  §§ 1-3 finder kun anvendelse på formering af  

 plantenyheder af arter af foderplanter nævnt i bilaget, nr. 5, hvis  

 formeringen sker på en bedrift, der uanset anden planteavl har et samlet  

 areal på over 17,6 ha med disse afgrøder.
 Stk. 3.  §§ 1-3 finder kun anvendelse på formering af  

 plantenyheder af Solanum tuberosum L. (kartoffel), jf. bilaget, nr. 6,  

 hvis formeringen sker på en bedrift, der uanset anden planteavl har et samlet  

 areal med kartoffelavl på over 5,3 ha.
 § 5.  Bekendtgørelsen træder i kraft den 1. august  

 1996.
 Stk. 2.  Uanset stk. 1 gælder §§ 1 og 2 først fra den 1.  

 juli 2001 for jordbrugere, der før den 1. august 1996 og uden at betale  

 afgift herfor til sortsejeren anvendte en plantenyhed af en art nævnt i  

 bilaget, nr. 2-6, som anført i § 1, stk. 1, og efter denne dato fortsat  

 anvender plantenyheder således.
 Stk. 3.  Bekendtgørelse nr. 670 af 16. oktober 1987 om  

 forædlerafgift for formering af visse plantenyheder til erhvervsmæssig  

 anvendelse i egen bedrift ophæves.
Plantedirektoratet, den 22. juli 1996 Mogens Nagel Larsen / Henrik Wanscher Bilag Avena sativa L. (havre), Hordeum vulgare L. (byg), Phalaris canariensis L. (kanariegræs), Secale cereale L. (rug), X Triticosecale Wittm. (triticale), Triticum aestivum L. emend.
Fiori et Paol. (hvede), Triticum durum Desf. (durum-hvede) og Triticum spelta L. (spelt):
 Produktion af frø til såning.
Brassica napus L. (partim) (raps), Brassica rapa L. (partim) (rybs), Linum usitatissimum L. (oliehør):
 Produktion af frø til såning.
Lupinus luteus L. (gul lupin), Pisum sativum L. (partim) (foderært), Vicia faba L. (hestebønne):
 Produktion af frø til såning.
Medicago sativa L. (Lucerne), Trifolium alexandrinum L. (aleksandriner-kløver), Trifolium resupinatum L. (omvendt kløver), Vicia sativa L. (foder-vikke):
 Produktion af frø til såning.
 Solanum tuberosum L. (kartoffel):
 Produktion af kartofler til lægning.
