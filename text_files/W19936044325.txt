 Revisor undlod i en længere årrække at føre revisionsprotokollen i et  

 mindre anpartsselskab.
Revisor havde nær og hyppig kontakt med direktionen og han tog  

 forbehold i påtegningerne til årsregnskaberne om kontrolmulighederne Tildelt  

 en irettesættelse Udskrift af Revisornævnets kendelsesprotokol.
År 1993, den 28. juni 1993 blev der i sagen j.nr. 93-11.434 registreret  

 revisor Per Højby afsagt sålydende K E N D E L S E Foreningen af Registrerede Revisorer har i skrivelse af 16. februar 1993  

 indklaget registreret revisor Per Højby, Risskov, for Revisornævnet, fordi  

 denne ikke i 9 år har udarbejdet revisionsprotokollater for »Århus  

 Kleinsmedie ApS« og således har overtrådt anpartsselskabsloven § 31,  

 stk. 2, og årsregnskabsloven § 61 j, jf. lov om registrerede revisorer § 8.
 Registreret revisor Per Højby er født den 29. april 1945 og registreret  

 som revisor den 16. januar 1976.
 I skrivelse af 18. september 1992 til Foreningen af Registrerede Revisorer  

 anmodede direktøren for »Århus Kleinsmedie ApS« foreningen om at  

 tage stilling til blandt andet følgende spørgsmål:
»Kan en registreret revisor undlade at udarbejde  

 revisionsprotokollater, under henvisning til, at der ikke er nogen bestyrelse  

 i selskabet, og under henvisning til, at undertegnede er eneanpartshaver i  

 selskabet.
Det kan oplyses, at selskabet ikke har modtaget  

 revisionsprotokollat i de 9 år Per Højby har været revisor for  

 selskabet«.
 Selskabets skrivelse blev forelagt indklagede til udtalelse, hvorefter  

 foreningens responsumudvalg i skrivelse af 12. januar 1993 blandt andet  

 svarede:
 »I anpartsselskabslovens § 31, stk. 2, er anført:
»Har selskabet ingen bestyrelse, udføres de hverv, der i loven er  

 henlagt til bestyrelsen, af direktion.« Der er for responsumudvalget ingen tvivl om, at bestyrelsen også i  

 relation til årsregnskabslovens § 61 J, erstattes af direktionen, når  

 selskabet ingen bestyrelse har.
 Dermed skal der også i dette tilfælde udarbejdes revisionsprotokol og  

 undladelse heraf er i strid med god revisionskik og god revisorskik'.
 I skrivelsen til Revisornævnet har Foreningen af Registrerede Revisorer  

 henvist til responsumudvalgets svar.
Indklagede har i medfør af § 8, stk. 1, i revisornævnsbekendtgørelsen i  

 sin indsendte redegørelse af 30. april 1993 oplyst om selskabet, at det ikke  

 havde en bestyrelse og at i tiden indtil 5. september 1986 bestod direktionen  

 af 2 medlemmer og herefter kun af 1 medlem.
Udover direktionen var der 1  

 medarbejder i virksomheden, der er et anpartsselskab med en indskudskapital  

 på 80.000 kr.
 Om sit arbejde med anpartsselskabets regnskabsmateriale og som revisor for  

 selskabet igennem 9 år oplyser indklagede i redegørelsen:
»Kvartalsvis kom Henning Petersen med periodens bilag og  

 kasserapporter incl. opgørelse af debitorer/kreditorer.
Ved denne indlevering  

 diskuteredes periodens forløb (herunder arbejdsmængde/kunder/ordrer og  

 kommende opgaver/debitorer m.m.) Vi foretog gennemgang af periodens  

 bilagsmateriale og foretog samtidig kontering af samtlige posteringer på  

 kasserapporterne og fik ved denne gennemgang et indgående forhold til  

 bilagsmaterialet samt opgørelse af debitorer/kreditorer og foretog afstemning  

 af selskabets bankkonti/giro.
 Derefter foretog vi edb-mæssig indtastning af kasserapporter og  

 posteringsark (et kvartals kasserapporter udgjorde ca. 10 - svarende til ca.  

 250 bilag).
 Afledte udskrifter af edb-balance/specifikationer/kontojournal blev af os  

 efterbehandlet og afstemt.
Henning Petersen afhentede herefter bilag og edb-udskrifter og ved denne  

 afhentning blev de forhold, som var aktuelle for virksomheden, på ny  

 diskuteret.
Kvartalsvis udarbejdede vi også i korrespondanceform en  

 rekapitulation over edb-balancen og kommenterede resultatet for derigennem at  

 skabe et resultatmæssigt overblik for direktionen.
 Da Henning Petersen var den, der forestod udfærdigelse af selskabets  

 kasserapporter, var der således både en tæt, direkte og særdeles hyppig  

 kontakt mellem virksomheden og mit kontor«. ..........................
 »Da Henning Petersen forestod samtlige selskabets regnskabsmæssige og  

 administrative funktioner, kan man således revisionsmæssigt karakterisere  

 selskabet, som en virksomhed uden muligheder for revisionsmæssig indbygning  

 af interne kontrolforanstaltninger, idet der ikke forelå mulighed for  

 funktionsopdelinger på forskellige personer, hvilket klart fremgår af  

 revisionspåtegningen af selskabets årsregnskaber«.
 Med redegørelsen er vedlagt revisionspåtegningen fra regnskaberne for 1986  

 og 1990. Revisionspåtegningen for 1990 lyder således:
»Selskabets administration er af beskedent omfang, hvilket er en  

 naturlig følge af selskabets størrelse.
Forretningsgangen opfylder således  

 ikke de krav, der stilles til en betryggende intern kontrol i revisionsmæssig  

 henseende.
Heraf følger, at jeg må tage forbehold for ikke registrerede  

 forhold, der kunne påvirke regnskabet.
 På ovennævnte grundlag har jeg som generalforsamlingsvalgt revisor  

 revideret selskabets årsregnskab for regnskabsperioden 1. maj 1989 - 30.  

 april 1990, omfattende foranstående resultatopgørelse og balance samt  

 efterfølgende noter.
 Under revisionen, der er udført i overensstemmelse med god revisionsskik,  

 har jeg overbevist mig om beholdningernes tilstedeværelse og vurderingernes  

 forsvarlighed, ligesom jeg har påset, at alle mig bekendte forpligtelser er  

 rigtigt udtrykt i regnskabet«. ......................
(Underskrevet den 4. juli 1990 af P.
Højby HD, registreret revisor FRR og  

 Rolf Poulsen, registreret revisor FRR).
 Revisionspåtegningen for 1986 er affattet i overensstemmelse hermed.
Indklagede gør derfor i sin redegørelse gældende, at »Som det fremgår af revisionspåtegningen blev der hvert år taget  

 forbehold for manglende intern kontrolmulighed i virksomheden.
Denne passus i  

 påtegningen for denne kategori af selskaber skaber ofte indledningsvis  

 kritiske bemærkninger fra en netop overtaget klient, idet vi ofte støder på,  

 at forhenværende revisor har foretaget blank påtegning«, samt  

 ....................
»I nærværende sag har vi således ikke fundet anledning til at føre en  

 revisionsprotokol, dels fordi vi ikke har fundet væsentlige punkter at  

 anføre, dels fordi vi finder, at vi foretager en fyldestgørende  

 regnskabspåtegning på selskabets årsregnskab svarende til de faktiske  

 forhold, hvorunder revisionen er foretaget.
Disse forhold kombineret med den  

 tætte og hyppige kontakt med virksomheden gør, at vi må/vil forsvare dette,  

 at der ikke er udfærdiget nogen protokol.
 Det, som ønskes understreget i denne sammenhæng, er, at havde der været  

 væsentlige forhold at anføre, havde vi naturligvis også gjort brug af dette  

 at anvende revisionsprotokollen som det meddelelsesmedium, som  

 revisionsprotokollen er for revisor til »bestyrelse«/direktion'.
 Om bestemmelserne i anpartsselskabsloven § 31, stk. 2, og  

 årsregnskabsloven § 61 j gør indklagede gældende, at:
»Anpartsselskabslovens paragraf 31 indeholder en angivelse af visse  

 funktionelle opgaver for at muliggøre selskabets daglige drift samt for at  

 opfylde diverse lovforskrifter og hvilke ganske naturligt overgår til det  

 organ, direktionen, som forestår selskabets daglige drift.
Lovteksten angiver  

 klart, at der her er tale om visse ansvarsområder, der i mangel af andet  

 organ, overføres til den nævnte direktion og hvor ordet »hverv« må  

 opfattes som en selskabsforpligtelse og ikke i nærværende sag har nogen  

 relation til overhovedet i et spørgsmål, som drejer sig om en revisors  

 eventuelle forpligtelse over for direktionen.
 Årsregnskabslovens paragraf 61 J har til opgave at præcisere, at en  

 bestyrelse af revisor løbende holdes underrettet om eventuelle kritisable  

 forhold, som muliggør, at bestyrelsen dels ikke kan påberåbe sig uvidenhed om  

 sådanne nævnte forhold, derved at revisors bemærkninger er blevet  

 konkretiseret i et revisionsprotokollat, som kræves underskrevet af den  

 samlede bestyrelse, dels at bestyrelsen derved bibringes et redskab til at  

 pålægge en direktion en eventuel ændret forretningsgang, ligesom protokolatet  

 er beregnet til i givet flad at kunne fritage revisor for ansvar, derved at  

 revisor kan dokumentere afgivne advarsler.
 I nærværende sag, som ikke menes omfattet af problemstillingen i  

 Anpartsselskabslovens paragraf 31, stk. 2 - jf. oven for - men derimod klart  

 af årsregnskabsloven, findes de i paragraf 61 j angivne bestemmelser opfyldt  

 - jf. de supplerende bestemmelser i årsregnskabslovens paragraf 61 K stk. 1  

 og 2, idet jeg på forskriftsmæssig måde gennem samtlige 9 år har påtegnet  

 årsregnskaberne med tydelig forbehold og hvoraf klart fremgår, at jeg som  

 revisor har mine betænkeligheder ved mangel på kontrolforanstaltninger.
 Sagen må ubetinget bedømmes i lyset af, at det klagende selskab er et  

 enmandsselskab med direktøren som eneanpartshaver og som daglig leder og som  

 hvert år på selskabets vegne har underskrevet årsregnskabet med  

 revisionspåtegning, ligesom den samme daglige leder løbende gennem det  

 afsluttede regnskabsår er blevet holdt underrettet om revisors indstilling.
 Nævnte påtegning tjener ligeledes til belysning af mine forbehold over for  

 eksempelvis den lokale told- & skatteregion og påtegningen kan i enhver  

 henseende betragtes som en gyldig afløser af et ellers formelt krævet  

 revisionsprotokollat og hvor det afgørende må være, at eventuelle forbehold  

 fra min side klart er kommet til udtryk dels over for selskabet dels over for  

 omverdenen'.
 Sagen er behandlet på Revisornævnets møde 27. maj 1993. Indklagede havde  

 inden mødet skriftligt meddelt, at han ikke ønskede at møde.
 Revisornævnet skal udtale:
 Nævnet tiltræder den af Foreningen af Registrerede Revisorer og  

 Foreningens Responsumudvalg tilkendegivne opfattelse, hvorefter et  

 anpartsselskabs dirketion i de tilfælde, selskabet ikke har bestyrelse,  

 træder i stedet for bestyrelsen også i forhold til reglerne om  

 revisionsprotokollater, jf. anpartsselskabslovens § 31, stk. 2.
 Der er dog ikke grundlag for at anse bestemmelsen for overtrådt som nævnt  

 i klageskrivelsen.
 Nævnet finder, at det ikke er overladt til en revisors skøn, om der i  

 enkelte tilfælde savnes behov for at føre revisionsprotokol, ligesom  

 undladelse heller ikke kan ske efter aftale med klienten.
 Nævnet har herved lagt vægt på bl. a. revisionsprotokollens værdi som  

 dokumentation for de løbende revisionshandlinger også over for andre end den  

 siddende bestyrelse og direktion.
 Indklagede har ved sin undladelse overtrådt årsregnskabslovens § 61 j for  

 så vidt angår regnskabet for 1989/90 og anpartsselskabslovens § 73 for så  

 vidt angår de tidligere år.
 Under hensyn til det af indklagede anførte om baggrunden for hans  

 handlemåde findes den skete tilsidesættelse af de pligter, stillingen som  

 registreret revisor medfører, efter omstændighederne ikke at burde medføre  

 ikendelsen af en bøde, men alene tildeling af en irettesættelse som nedenfor  

 anført.
 Thi bestemmes:
 Registreret revisor Per Højby tildeles en irettesættelse.
Henning Kjær Udskriftens rigtighed bekræftes.
 Revisornævnet, den 28. juni 1993.
Winkler Kromann, sekr.
