Nr LSF 174 Forslag til Lov om ændring af lov om private registre m.v.
Fremsat af Bernhard Baunsgaard (RV) Lone Dybkjær (RV) Estrup (RV) Aase  

 Olesen (RV) Niels Helveg Petersen (RV) I lov nr. 293 af 8. juni 1978 om private registre m.v., foretages følgende ændring:
 Efter § 16 indsættes som nyt kapitel:
»Kapitel 3 a Personalerekrutteringsbureauer.
§ 16 a.
Den, som ønsker at registrere oplysninger til brug for personalerekruttering for kunder, skal, inden virksomheden begyndes, foretage anmeldelse til registertilsynet.
Stk. 2. Oplysninger som nævnt i § 3, stk. 2, må ikke registreres eller videregives.
Stk. 3. Bureauet skal inden 4 uger efter registreringen give meddelelse om indholdet af de registrerede oplysninger til den, der første gang optages i et register med andet end navn, stilling, bopæl og telefonnummer.
Meddelelsespligten bortfalder, hvor oplysningerne er indhentet med den registreredes samtykke.
Stk. 4. En registreret person har krav på en gang årligt vederlagsfrit at få alle oplysninger om sig selv, hvis den registrerede over for bureauet fremsætter anmodning herom.
Stk. 5. Bureauet skal i sine registre slette enhver, der fremsætter skriftlig begæring herom.« BEMÆRKNINGER TIL LOVFORSLAGET Almindelige bemærkninger Den stigende anvendelse af personalerekrutteringsbureauer (headhunterfirmaer) og disse bureauers indsamling og videregivelse af oplysninger om enkeltpersoners personlige forhold har nødvendiggjort en fastsættelse af regler for bureauernes registreringsvirksomhed.
 Da denne type virksomheder i henhold til lov om private registre m.v.
ikke er anmeldelsespligtige over for registertilsynet, kan tilsynet ikke udøve den kontrol i henhold til lovens § 22, stk. 3, som forslagsstillerne anser for at være nødvendig.
Bemærkninger til de enkelte bestemmelser Til § 16 a, stk. 1 Set fra et personbeskyttelsessynspunkt bør der indføres samme anmeldelsespligt for personalerekrutteringsbureauer som for kreditoplysningsbureauer.
 Anmeldelsespligten skal også omfatte allerede eksisterende bureauer.
Til stk. 2 Bestemmelsen svarer til lovens regler for kreditoplysningsbureauer (§ 9, stk. 2), som forbyder registrering og videregivelse af oplysninger om race, religion og hudfarve, om politiske, seksuelle og strafbare forhold, om helbredsforhold, misbrug af nydelsesmidler og lignende.
Til stk. 3 og 4 Da de pågældende registeroplysninger må anses for at være af stor vigtighed for den registreredes muligheder på arbejdsmarkedet, ønskes indført en ret for den registrerede til at kontrollere rigtigheden af oplysninger om sig selv både ved oprettelsen og senere.
 Meddelelsespligten skal også omfatte allerede eksisterende bureauer.
Til stk. 5 Det må være en helt frivillig sag, om man ønsker bureauer af nævnte art til at varetage ens interesser, hvorfor enhver må have ret til at blive slettet.
