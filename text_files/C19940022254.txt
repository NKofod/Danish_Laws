 I forlængelse af den nyligt foretagne revision af Socialministeriets  

 bekendtgørelse nr. 1185 af 23. december 1993 om ydelser og betaling for bolig  

 m.v i plejehjem, beskyttede boliger, daghjem og dagcentre, jf.  

 Socialministeriets orienteringsskrivelse af 22. november 1994, er der  

 foretaget nogle ændringer i Socialministeriets bekendtgørelse nr. 1186 af 23.  

 december 1993 om ydelser og betaling for bolig m.v. i § 112- institutioner  

 samt om betaling for midlertidigt ophold. Ændringsbekendtgørelsen vedlægges  

 til orientering.
 Med ændringerne fastslås det, at de ændringer, der følger af ovennævnte  

 revision, tillige gælder for § 112-institutioner, jf.  

 ændringsbekendtgørelsens § 1, nr. 1.
 Betaling for bolig i § en 112-institution sker, jf. § 2, nr. 5 og 6 i lov  

 nr. 448 af 1. juni 1994 om ændring af lov om social pension, lov om social  

 bistand og den sociale styrelseslov m.v., (L 244) fra  

 indflytningstidspunktet, og det er herefter fraflytningstidspunktet, (dvs.  

 når boligen er ryddet og til rådighed for institutionen), der anvendes ved  

 beregningen af betalingen.
Der er endvidere sket en ændring i indkomstgrundlaget for beregningen af  

 boligbetalingen med virkning fra 1. januar 1995, således at indkomsten  

 opgøres efter § 8 i lov om individuel boligstøtte.
Det er herefter  

 husstandens samlede indkomst, der indgår i beregningen, og boligstøttelovens  

 regler om efterregulering og omberegning finder tilsvarende anvendelse.  

 Amtsrådet kan, jf. ændringsbekendtgørelsens § 2, 2. pkt., beslutte at anvende  

 de hidtidige regler om beregning af indkomstgrundlaget (jf.  

 Socialministeriets bekendtgørelse nr. 1185) indtil 1. januar 1996.
Herudover er der sket en tydeliggørelse af beregningsreglerne for gifte  

 pensionister, herunder rabat på 25 pct. på de bolig- og serviceydelser, som  

 tilbydes.
Reglerne finder tilsvarende anvendelse for samlevende pensionister  

 i institutioner.
Endelig er det, jf. bistandslovens § 85, stk. 5, sidste pkt., fastsat, at  

 kommunalbestyrelsen (for § 112-institutioner amtsrådet) i særlige tilfælde  

 kan nedsætte betalingen for bolig og øvrige ydelser under hensyn til  

 beboernes økonomiske forhold.
Der henvises herom til Socialministeriets  

 orienteringsskrivelse af 30. november 1994.
Af denne orienteringsskrivelse fremgår endvidere nogle vejledende  

 principper, som tillige finder anvendelse på § 112-området.
Der henvises  

 herom til orienteringsskrivelsen.
 Det skal endelig bemærkes, at reglen i § 1, stk. 3, 2. pkt. i  

 bekendtgørelsen om ydelser og betaling for bolig m.v. i beskyttede boliger,  

 plejehjem, dagcentre og daghjem (om fradrag i den sociale pension af  

 betalingen for bolig og øvrige ydelser) på § 112-området kun kan finde  

 anvendelse, for så vidt amtsrådet har aftalt dette med den kommune, som  

 udbetaler pensionen.
Udover de ændringer på § 112-området, som følger af revisionen af  

 bekendtgørelsen på plejehjemsområdet, følger det af ændringsbekendtgørelsen,  

 at personer, som har dom til institution og derfor efter pensionslovens § 46 får inddraget en evt. pension, ikke  

 betaler for opholdet med egne indtægter.
