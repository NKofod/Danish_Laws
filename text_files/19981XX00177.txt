Skriftlig fremsættelse (17. december 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af boafgiftsloven og  

 pensionsbeskatningsloven. (Boafgiftsfritagelse af indkomstskattepligtige  

 pensionsordninger, begunstigelse af samlevere, forhøjelse af  

 aldersgrænsen for oprettelse m.v af ratepension, videreførelse  

 af rate- og kapitalpension m.v.).
(Lovforslag nr.
L 146).
 Lovforslagets hovedformål er at ændre  

 beskatningsforholdene for pensioner, der tilfalder samlevere, og at  

 forhøje aldersgrænsen for oprettelse af ratepensioner.
Lovforslaget skal for det første sikre, at  

 også papirløse samlevere kan tilgodeses, når en  

 pensionsopsparer dør.
Samlevere skal ifølge lovforslaget  

 ligestilles med gifte og partnerskabsregistrerede personer efter  

 pensionsbeskatningsloven.
Det er imidlertid parterne selv, der skal  

 afgøre, om samleveren skal tilgodeses.
Lovforslaget åbner  

 skattemæssigt for muligheden herfor.
 Lovforslaget imødekommer den kritik, der har  

 været af de gældende regler, som i nogle sammenhænge  

 stiller en pensionsopsparers efterladte samlever ringere end en efterladt  

 ægtefælle eller registreret partner.
Der opstilles konkrete regler for samlevere, som skal  

 være opfyldt for at kunne blive omfattet af de nye regler.
Der stilles  

 således i visse tilfælde bl.a. krav om, at pensionsopspareren ved  

 et testamente har tillagt samleveren en arvelod af mindst samme  

 størrelse som den tvangsarv, der ifølge arveloven ville  

 være tilkommet samleveren, hvis de havde været gift.
Lovforslaget skal for det andet gøre det muligt at  

 tegne ratepension, indtil man fylder 60 år mod 55 år i dag.
Med  

 ændringen kommer der til at gælde samme aldersgrænse for  

 oprettelse af ratepension som for kapitalpension.
Der er ingen begrundelse  

 for at opretholde mere restriktive regler for oprettelse af ratepension end  

 for kapitalpension.
Med de ændrede fradragsregler for kapitalpensioner,  

 der gælder fra 1999 for personer, som betaler topskat, er behovet for  

 at kunne oprette ratepension, indtil man fylder 60 år, blevet aktuelt  

 for flere som en valgmulighed.
 Samtidig foreslås det at forhøje  

 aldersgrænsen for sidste rateudbetaling fra 80 til 85 år.
Endelig  lægger lovforslaget op til generelt at  

 fritage indkomstskattepligtige udbetalinger fra forsikrings- eller  

 pensionsordninger for afgiftspligt efter boafgiftsloven.
Dette får  

 primært betydning for samlevere, men får også betydning for  

 visse udbetalinger til fraseparerede eller fraskilte ægtefæller.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Tingets velvillige  

 behandling.
