Nr BTL 122 Betænkning over Forslag til lov om ændring af lov om lejeregulering i  

 erhvervslokaler m.v., lov om leje og lov om retsafgifter (Erhvervslejemål)  

  

 Nr L 122 1991-92, 1. samling Afgivet af Boligudvalget Afgivet: 19911213 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Advokatfirma Anders Hvass, Advokatfirmaet Gangsted-Rasmussen, Byggesocietetet, København, Detailhandelens Fællesråd, Fredgaard, Erhvervslejernes Landsorganisation og Kohl, Peter, advokat, København.
 Der er af boligministeren og af et mindretal stillet ændringsforslag,  

 hvorom henvises til de ledsagende bemærkninger.
Herefter indstiller et mindretal (Det Konservative Folkepartis,  

 Venstres, Fremskridtspartiets, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med det  

 af boligministeren stillede ændringsforslag.
Mindretallet vil ved 2.  

 behandling redegøre for sin stilling til de af et mindretal stillede  

 ændringsforslag.
Et mindretal inden for mindretallet (Fremskridtspartiets medlem af  

 udvalget) finder det uacceptabelt, at erhvervslejeloven skal tvinges igennem,  

 uden at Boligudvalget har gennemarbejdet lovforslaget på en tilfredsstillende  

 måde.
På grund af arbejdspresset de sidste dage i udvalget er der ikke sket  

 en ordentlig politisk drøftelse af lovforslaget, ligesom der heller ikke har  

 været tid til at gennemgå ændringsforslagene.
Når regeringen har accepteret  

 de rene Wild West tilstande på området i flere år, ville det have været  

 bedre, om man havde sikret sig, at den nye lov var gennemarbejdet på en sådan  

 måde, at der var sikkerhed for, at den ville virke efter hensigten i det  

 praktiske liv.
Fremskridtspartiet skal derfor begære lovforslaget tilbage til behandling  

 i udvalget mellem 2. og 3. behandling, for at mindretallet kan stille  

 ændringsforslag af en teknisk acceptabel kvalitet.
Fremskridtspartiet ønsker  

 som hovedprincip, at en aftale skal være en aftale.
Det er det, som er  

 hovedformålet med det af Fremskridtspartiet fremsatte lovforslag nr.
L 72,  

 forslag til lov om ændring af lov om lejeregulering i erhvervslokaler m.v.  

 Fremskridtspartiets ændringsforslag vil komme til at gå ud på at tilnærme  

 ministerens lovforslag mest muligt i denne retning.
Bl.a. ønsker vi at sikre,  

 at mindre lejestigninger også i fremtiden kan pålignes på en gang og ikke  

 skal fordeles over 4 år.
Vi ønsker også at sikre, at den frie  

 lejefastsættelse kommer til at gælde ikke bare for nybyggeri, men også for  

 nyudlejning.
Hvis der er et hensyn at tage til eksisterende lejere, fordi de  

 har indgået deres kontrakt under den gamle lovs bestemmelser, kan dette ikke  

 siges at gælde ved nyindgåelse af lejemål.
Her ved parterne, hvilke regler  

 der gælder, og det må de forholde sig til.
 Et andet mindretal (Socialdemokratiets og Det Radikale Venstres  

 medlemmer af udvalget) indstiller lovforslaget til vedtagelse med de  

 under nr. 1 og 2 stillede ændringsforslag.
 Et mindretal inden for mindretallet (Det Radikale Venstres medlem af  

 udvalget) ønsker at udtale følgende:
Mindretallet gjorde ved 1. behandling opmærksom på lovforslagets manglende  

 balance mellem lejerens afskæring fra at begære huslejen nedsat og udlejerens  

 mulighed for at sætte lejen op i »fastfrysningsperioden« via  

 individuelt aftalt regulering.
Desuden påpegedes behovet for en større  

 gennemsigtighed i konsekvenserne af de aftaler, som parterne måtte indgå.
 Derfor har mindretallet fundet det nødvendigt at stille ændringsforslag,  

 som afhjælper disse mangler, og som samtidig sikrer, at  

 erhvervsbeskyttelsesreglerne i lejeloven, specielt §§ 88-91, ikke gøres  

 illusoriske gennem en ubegrænset aftaleret. Ændringsforslagene indebærer  

 samtidig, at lovforslagets uholdbare sondring mellem genudlejning og  

 nyudlejning - og den heraf affødte urimelige forskelsbehandling i praksis -  

 afhjælpes.
 Et tredje mindretal (Socialistisk Folkepartis medlemmer af  

 udvalget) vil redegøre for sin stilling til lovforslaget og de stillede  

 ændringsforslag ved 2. behandling.
Ændringsforslag Til § 1 Af et mindretal (RV), tiltrådt af et mindretal (S):
 1) Nr. 2 affattes således:
 »2. I § 3, stk. 2, indsættes som nr. 3:
»3) Den del af lejen, som vedrører særlig indretning, ombygning  

 eller forbedring af det lejede, som udlejeren har ladet udføre efter aftale  

 med lejeren.«» 2) Nr. 8 affattes således:
 »8. § 9 affattes således:
 »§ 9. Reglerne i §§ 3-5 kan ikke ved aftale fraviges til  

 skade for lejeren, jf. dog stk. 2.
Stk. 2. Udlejer og lejer kan gensidigt fraskrive sig retten til at  

 kræve lejen reguleret under henvisning til det lejedes værdi i op til 8 år ud  

 over de i §§ 3 og 5 nævnte 4 år.
Dette gælder dog kun, såfremt der er tillagt  

 lejeren afståelsesret og genindtrædelsesret, jf. § 74 a i lov om leje.
Stk. 3. Er det aftalt, at lejen i medfør af særlige  

 reguleringsklausuler skal kunne reguleres på anden måde end anført i § 3,  

 skal der i lejeaftalen angives illustrerende regneeksempler, der viser lejens  

 størrelse i hvert af de første 12 år efter lejeaftalens indgåelse.
Såfremt  

 lejen tillige skal kunne reguleres efter § 3, skal dette fremgå udtrykkeligt  

 af lejeaftalen.
Indeholder lejeaftalen ikke oplysningerne nævnt i 1. pkt.,  

 kan udlejeren ikke kræve lejen reguleret efter de særlige  

 reguleringsklausuler.«» Af boligministeren, tiltrådt af et mindretal (KF, V, FP, CD  

 og KRF):
 3) I den under nr. 8 foreslåede affattelse af § 9  

 affattes stk. 3 således:
»Stk. 3. §§ 3-5 kan fraviges for lejemål, der udlejes første  

 gang efter den 31. december 1991.« Bemærkninger Til nr. 1 Det ses ikke, hvorfor bestemmelsen skulle være begrænset til sådanne  

 aftaler i forbindelse med lejeaftalens indgåelse.
Når det er frivilligt for  

 lejeren at indgå den slags aftaler med udlejeren, ses der ikke at være behov  

 for at stille den slags aftaler ringere end tilsvarende aftaler, der indgås i  

 forbindelse med lejeaftalens indgåelse.
Til nr. 2 Den foreslåede affattelse af § 9 indebærer, at lovforslagets § 9, stk. 3,  

 udgår.
Denne bestemmelse giver for det første anledning til en række  

 vanskelige fortolkningsproblemer, f.eks. i den situation, hvor et pakhus  

 ombygges til kontorlokaler eller lignende.
Bestemmelsen er endvidere efter  

 sin ordlyd ikke begrænset til nybyggeriet, hvilket indebærer, at såfremt  

 udlejeren selv tidligere har benyttet de pågældende lokaler, vil der være  

 fuld aftalefrihed for så vidt angår lejens størrelse.
Reglen medfører  

 endvidere, at lejens størrelse vil kunne sættes i relation til forhold, der  

 hverken har en objektiv karakter eller har relation til lejeaftalen, såsom  

 omsætningsbestemt leje.
Bestemmelsen vil således indebære, at der vil kunne  

 indgås aftaler om, at udlejeren frit til enhver tid skal kunne forlange den  

 lejeforhøjelse, han ønsker.
I så fald vil det almindelige lovmæssige  

 uopsigelighedsprincip, der gælder for de fleste lejemål, kunne gøres ganske  

 illusorisk.
Til gengæld forekommer der et behov for at udbygge bestemmelsen i stk. 2  

 således, at gyldigheden opretholdes af aftaler mellem parterne om, at lejen i  

 en længere årrække ikke skal kunne kræves nedsat fra lejerens side.
Som  

 forslagets bestemmelse er formuleret, vil den imidlertid ikke være til hinder  

 for, at lejeren giver sådant afkald, uden at udlejeren er bundet på  

 tilsvarende måde.
For at anvende reglen kræves det nemlig ikke, at udlejeren  

 samtidig giver afkald på at gennemføre lejeforhøjelser i henhold til særlige  

 reguleringsklausuler, jf. herom bemærkningerne nedenfor til stk. 3. Et afkald  

 fra lejerens side på at kræve nedsættelse af lejen i en længere årrække må i  

 det mindste kræve, at det står ganske klart for lejeren, hvilke muligheder  

 udlejeren har for at forlange lejeforhøjelse i den pågældende periode.
 Det foreslåede stk. 3 tjener dette formål, men tilsigter tillige i  

 almindelighed at sikre gennemskueligheden af særlige reguleringsklausuler.  

 Når denne gennemskuelighed er til stede, forekommer der til gengæld ikke at  

 være særlige betænkeligheder ved at anerkende aftaler, hvorefter lejeren i  

 indtil 12 år efter lejeaftalens indgåelse giver afkald på at kræve  

 lejenedsættelse efter § 5.
 Det foreslåede stk. 3, 2. pkt., svarer indholdsmæssigt ganske til  

 lovforslagets § 9, stk. 4.
Det foreslåede stk. 3, 3. pkt., har den betydning, at såfremt lejeaftalen  

 ikke indeholder de nævnte illustrerende regneeksempler, vil udlejeren være  

 afskåret fra at kræve lejeforhøjelse i henhold til de pågældende  

 reguleringsklausuler.
For at undgå omgåelse af reglen i 2. pkt. vil lejeren -  

 hvis han finder interesse deri - imidlertid fortsat kunne kræve regulering  

 efter den eller de særligt aftalte reguleringsklausuler.
Til nr. 3 Med ændringsforslaget tydeliggøres, at aftalefrihed med hensyn til  

 lejefastsættelsen gælder for lejemål, der udlejes første gang efter lovens  

 ikrafttræden.
Aftalefriheden gælder for såvel den første udlejning som  

 efterfølgende genudlejninger af disse lejemål.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Svend Aage Jensen (CD) Pernille Sams (KF) Fischer (KF)  

 John Vinther (KF) Mejdahl (V) Bodil Thrane (V) Kirsten Jacobsen (FP)  

 nfmd.
Jørgen Estrup (RV) Lysholm Christensen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige henvendelser fra:
Danske Finansieringsselskabers Forening, Fællesforeningen af Jydske Grundejerforeninger, Jysk Leasing og Landsforeningen for Ejere af Udlejningsejendomme.
 Der er af boligministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de af boligministeren stillede ændringsforslag.
Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 3. behandling.
Mindretallet  

 kan stemme for de af boligministeren under nr. 4 og 6 stillede  

 ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
 Mindretallet ønsker for at belyse, hvor urimeligt erhvervslejeloven har  

 virket, at nævne, at eet firma, Sanexco Invest A/S i Ålborg, har oplevet  

 følgende lejenedsættelser på 1 år:
 1. Algade, Ålborg, aftalt leje 774.000 kr., nedsat af boligretten og  

 stadfæstet i landsretten til 320.000 kr., hertil kommer sagsomkostninger  

 65.000 kr. i byretten og 60.000 i landsretten.
 2. Gravensgade, Ålborg, aftalt leje 77.000 kr., nedsat af boligretten og  

 stadfæstet i landsretten til 49.500 kr., sagsomkostninger 13.500 kr. i  

 byretten og 17.000 kr. i landsretten.
 3. Nørregade, Ålborg, aftalt leje 173.478 kr., nedsat i boligretten og  

 stadfæstet i landsretten til 102.000 kr., sagsomkostninger i byretten 29.000  

 kr. og i landsretten 19.000 kr.
 4. Jomfru Ane Gade, Ålborg, aftalt leje 600.000 kr., nedsat af boligretten  

 og stadsfæstet i landsretten til 275.000 kr., sagsomkostninger i byretten  

 65.000 kr., landsretten 65.000 kr.
Det bemærkes, at lejeren har fået lejenedsættelse til det krævede beløb i  

 alle sager, og at sagsomkostningerne for de 4 sager tilsammen udgør 333.500  

 kr.
Hertil kommer, at lejenedsættelsen skal have virkning med tilbagevirkende  

 kraft.
 Hvordan kan nogen tro, at en grundejer kan forrente og afdrage sine lån  

 samt betale ejendommens øvrige faste udgifter og vedligeholdelse?  

 Lejenedsættelser af denne art vil vælte enhver fornuftig økonomisk beregning  

 og vil i det lange løb betyde tvangsauktion, tab for kreditforeninger og  

 banker og sidst, men ikke mindst som i dette tilfælde tab for de mange  

 almindelige lønmodtagere, der har investeret i disse ejendomme gennem køb af  

 anparter.
Det er så urimeligt, at enhver videre tanke om, at en aftale ikke skal  

 være en aftale, burde være manet i jorden.
Dette eksempel er ikke enestående.  

 Sanexcos næste sag er det multinationale firma Burger King, der efter at have  

 indgået en kontrakt, som skulle kunne give en forrentning af en bestemt  

 ejendom på 8 pct., nu skal beskyttes, fordi et flertal med regeringen i  

 spidsen anser aftalefrihed for at være lig med jungleloven, og fordi det  

 samme flertal altid anser lejeren for at være den svage part.
Burger King og  

 deres advokater har anlagt sag mod Sanexco om at få lejen nedsat fra  

 1.500.000 kr. til 150.000 kr., altså til en tiendedel af den aftalte leje.  

 Videre begrundelse burde være overflødig.
Hvis nogen borgerlig politiker  

 herefter kan stemme imod aftalefrihed, er der tale om et politisk felttog,  

 der går ud på at fjerne de private grundejere fra ejendomsmarkedet.
Ændringsforslag Til § 1 Af et mindretal (FP):
 1) Nr. 5 affattes således:
 »5. § 3, stk. 4, der bliver stk. 5, affattes således:
»Stk. 5. Såfremt lejeforhøjelsen overstiger 20 pct. af den  

 leje, der er gældende på varslingstidspunktet, skal forhøjelsen fordeles over  

 4 år, således at forhøjelsen pr. år udgør 1/4 af den samlede  

 lejeforhøjelse.«» 2) Nr. 8 affattes således:
 »8. § 9 affattes således:
 »§ 9. Reglerne i §§ 3-5 kan ikke ved aftale fraviges til  

 skade for lejeren, jf. dog stk. 2.
 Stk. 2. §§ 3-5 kan fraviges i lejeaftaler, der indgås efter 31.  

 december 1991.
Stk. 3. Er det aftalt, at lejen skal kunne reguleres på anden måde  

 end anført i §§ 3-5, skal det udtrykkeligt fremgå af lejeaftalen, hvis lejen  

 også skal kunne reguleres efter disse bestemmelser.«» Af boligministeren, tiltrådt af et flertal (udvalget med  

 undtagelse af SF og FP):
 3) I den under nr. 8 foreslåede affattelse af § 9  

 indsættes i stk. 1 efter »stk. 2« ordene: »og 3«.
 Af boligministeren, tiltrådt af et flertal (udvalget med  

 undtagelse af FP):
 4) I den under nr. 8 foreslåede affattelse af § 9  

 affattes stk. 2, 2. pkt., således:
»Dette gælder dog kun, såfremt der er tillagt lejeren afståelsesret  

 og genindtrædelsesret af et omfang mindst svarende til det i § 74 a i lov om  

 leje fastsatte.« Af boligministeren, tiltrådt af et flertal (udvalget med  

 undtagelse af SF og FP):
 5) I den under nr. 8 foreslåede affattelse af § 9  

 indsættes efter stk. 2 som nyt stykke:
»Stk. 3. §§ 3-5 kan fraviges i en lejeaftale indgået efter  

 den 31. december 1991 for lokaler i en ejendom, der er påbegyndt opført efter  

 lejeaftalens indgåelse og efter lejers anvisning med hensyn til udformning og  

 indretning.« Stk. 3 bliver herefter stk. 4.
 Af boligministeren, tiltrådt af et flertal (udvalget med  

 undtagelse af FP):
 6) I den under nr. 8 foreslåede affattelse af § 9  

 affattes 1. pkt. i stk. 3, der bliver stk. 4, således:
»Er det aftalt, at lejen i medfør af særlige reguleringsklausuler  

 skal kunne reguleres på anden måde end anført i § 3, skal der i lejeaftalen  

 angives illustrerende regneeksempler, der er relevante i forhold til disse  

 særlige reguleringsklausuler, og som viser lejens størrelse i hvert af årene  

 i en 12-årig periode efter lejeaftalens indgåelse eller i den periode,  

 parterne har aftalt efter stk. 2.« Til § 2 Af et mindretal (FP):
 7) Nr. 2 udgår.
 Af boligministeren, tiltrådt af et flertal (udvalget med  

 undtagelse af SF og FP):
 8) I den under nr. 2 foreslåede nye § 4, stk. 4,  

 indsættes efter 1. pkt. som nyt punktum:
»Dette gælder dog ikke for udgiftsarter, der ikke er kendte ved  

 lejeaftalens indgåelse.« 2. og 3. pkt. bliver herefter 3. og 4. pkt.
Bemærkninger Til nr. 1 Det vil være helt urimeligt, hvis selv bagatelagtige lejeforhøjelser skal  

 udlignes over 4 år.
Den del af den hidtidige erhvervslejelov har da heller  

 ikke givet anledning til problemer.
Sigtet med ændringen må derfor tages som  

 udtryk for en politisk holdning, Fremskridtspartiet ikke er enigt i.
Hvis der  

 ikke kan foretages mindre lejeforhøjelser straks, vil det betyde, at  

 forbedringer, der er til gavn for ejendommen, ikke vil blive lavet, og dermed  

 vil der ikke blive skabt arbejdspladser, som der på grund af den ekstremt  

 høje ledighed i byggefagene er så hårdt brug for.
Til nr. 2 Ændringsforslaget vil betyde, at den frie aftaleret kommer til at gælde  

 alle lejemål, der indgås efter den 31. december 1991.
Til nr. 3 og 5 Der indsættes et nyt stk. 3 i § 9, som giver mulighed for at fravige §§  

 3-5 i tilfælde, hvor udlejer og lejer har indgået en lejeaftale, før  

 ejendommen påbegyndes opført, og hvor ejendommens udformning og indretning  

 derefter sker efter lejers anvisninger.
 Der foreslås således indført aftalefrihed i denne specifikke del af  

 nybyggeriet.
 Da aftalefriheden alene gælder i forhold til den lejer, med hvem aftalen  

 er indgået inden byggeriets påbegyndelse, vil lejen ved genudlejning skulle  

 fastsættes efter § 9, stk. 1 og 2.
Bestemmelsen omfatter alene lejeaftaler, der indgås efter lovens  

 ikrafttræden.
Da byggeriet skal være påbegyndt efter lejeaftalens indgåelse,  

 omfatter bestemmelsen alene egentligt nybyggeri og ikke eksisterende  

 ikke-ibrugtagne ejendomnme.
Til nr. 4 Det foreslås, at den afståelses- og genindtrædelsesret, som skal gælde som  

 betingelse for den gensidige fraskrivelse af reguleringsmuligheden efter §§ 3  

 og 5, mindst skal svare til, hvad der er foreslået fastsat i lejelovens § 74  

 a.
Da denne bestemmelse er deklaratorisk, kan parterne have aftalt et andet  

 indhold af lejers rettigheder.
Dette skal være muligt også i relation til  

 forlængelse af fredningsperioden, blot afståelses- og genindtrædelsesretten  

 ikke indskrænkes i forhold til § 74 a.
Til nr. 6 Med ændringsforslaget præciseres, at de regneeksempler, som skal angives i  

 kontrakten, skal være relevante og oplysende set i relation til indholdet af  

 de aftalte reguleringsklausuler.
 Er der således aftalt en pristalsregulering, skal eksemplerne vise,  

 hvorledes netop den aftalte rgulering får lejen til at udvikle sig, eventuelt  

 ud fra nogle angivne forudsætninger, med hensyn til pristallets udvikling, da  

 denne jo ikke er kendt på tidspunktet for aftalens indgåelse.
 Videre foreslås præciseret, at regneeksemplerne alene skal dække den  

 fredningsperiode, som parterne har aftalt, jf. § 9, stk. 2.
Til nr. 7 De specielle formkrav til lejekontrakter anses for overflødige.
Til nr. 8 Med ændringsforslaget præciseres udlejers pligt til at oplyse, hvilke  

 udgifter der skal betales ud over »grundlejen«, således at pligten  

 alene vedrører udgifter, som er kendte ved lejeaftalens indgåelse.
 Pålægges ejendommen senere nye skatter eller afgifter, vil udlejer i  

 medfør af §§ 6-8 i lov om lejeregulering i erhvervslokaler m.v. kunne opkræve  

 disse, medmindre andet er aftalt.
