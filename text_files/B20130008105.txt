Bekendtgørelse om særlig støtte til landbrugere til etablering af økologiske frugttræer og bærbuske1) I medfør af § 1, stk. 2-5, § 4, stk. 1 og 5, og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, fastsættes:
Kapitel 1 Ordningens indhold og formål § 1. Denne bekendtgørelse vedrører særlig støtte til landbrugere, der etablerer eller genetablerer bestemte typer af økologiske frugttræer eller bærbuske på arealer, der er støtteberettigede efter enkeltbetalingsordningen.
Stk. 2. Formålet med den særlige støtte er at yde støtte til økologiske frugt- og bæravlere med henblik på at forøge andelen af økologisk frugt- og bærproduktion og samtidig forbedre miljøet.
Ordningen skal endvidere understøtte opfyldelsen af målsætningerne i Natura 2000 og Vandrammedirektivet.
Kapitel 2 Definitioner § 2. I denne bekendtgørelse forstås ved:
 1) Særlig støtte: Støtte der ydes i medfør af artikel 68 i Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003.
 2) Ansøgningsår: Det kalenderår hvor ansøgning om støtte indgives.
 3) Genetablering: Genplantning af et areal forudsat at arealet forud for genplantningen har været jordbearbejdet og gamle plantedele, herunder rodsystemer, er nedpløjet eller fjernet fra arealet.
 4) Etablering med pæl: At alle træer er fastgjort til og opretholdt af en pæl, der består af træ eller jernarmeret beton og er af passende størrelse og solidt plantet i jorden.
 5) Etablering med støttesystem: At alle planter er støttet og opretholdt af træpæle og snore eller af espalieresystem af passende størrelse.
 6) Espalieresystem: Fritstående solide pæle af passende størrelse i træ eller jernarmeret beton hvor imellem der udspændes tråde, som frugttræernes eller bærbuskenes grene eller stamme bindes til.
 7) Randzonearealer: Arealer der er randzone i medfør af lov om randzoner og regler udstedt i medfør heraf.
Kapitel 3 Ansøgning om støtte § 3. Landbrugere, der ønsker at modtage støtte efter denne ordning, skal indsende en ansøgning til NaturErhvervstyrelsen.
Ansøgningen skal indgives på et særligt skema, Fællesskemaet, der indgives efter bestemmelserne i NaturErhvervstyrelsens bekendtgørelse om elektronisk Fællesskema og markkort eller senere bestemmelser, der måtte afløse de nævnte bestemmelser.
Stk. 2. Uanset stk. 1 kan en mark, der søges tilskud til, afgrænses på markkortet således, at marken omfatter randzonearealer, hvis størrelsen af randzonearealerne inden for markafgrænsningen er oplyst i ansøgningen.
For en sådan mark anses ansøgning om tilskud for marken at omfatte markens areal med fradrag af de nævnte randzonearealer.
 Stk. 3. Der kan ikke efter denne bekendtgørelse ansøges om støtte for arealer, for hvilke der i ansøgningsåret ansøges om anden særlig støtte end særlig støtte til ekstensivt landbrug.
Kapitel 4 Prioritering af ansøgninger om støtte § 4. Hvis de afsatte midler ikke giver mulighed for at imødekomme alle ansøgninger om støtte, prioriterer NaturErhvervstyrelsen afgrøderne i den anførte rækkefølge:
1) Æbler 2) Pærer 3) Solbær 4) Ribs 5) Blåbær 6) Sødkirsebær 7) Hindbær 8) Stikkelsbær 9) Blomme 10) Surkirsebær Stk. 2. Ansøgninger om støtte, der vedrører blandede afgrøder på samme mark, hvortil der er opnået dispensation efter § 9, stk. 2, indplaceres i prioriteringsrækkefølgen i stk. 1 ud fra den hovedafgrøde, der er oplyst i ansøgningen om støtte.
Stk. 3. NaturErhvervstyrelsen fastsætter indikative rammer for de enkelte afgrøder.
Hvis den fastsatte indikative ramme for en bestemt afgrøde ikke giver mulighed for at imødekomme alle ansøgninger om støtte, prioriterer NaturErhvervstyrelsen ansøgerne efter bedriftstype i den anførte rækkefølge:
1) Eksisterende økologer, a) der senest ved fristen for indsendelse af fællesskemaet året før ansøgningsåret har søgt om autorisation, b) der på fællesskemaet i året før ansøgningsåret var anført arealer på bedriften med mindst en af de ti udvalgte afgrøder, og c) der senest den 1. januar i ansøgningsåret har alle arealer på bedriften under omlægning.
2) Eksisterende økologer, a) der senest ved fristen for indsendelse af fællesskemaet året før ansøgningsåret har søgt om autorisation, b) der på fællesskemaet i året før ansøgningsåret var anført arealer på bedriften med mindst en af de ti udvalgte afgrøder, og c) der senest den 1. januar i ansøgningsåret har alle arealer på bedriften med den pågældende afgrøde under omlægning.
3) Eksisterende økologer, a) der senest ved fristen for indsendelse af fællesskemaet året før ansøgningsåret har søgt om autorisation, b) der på fællesskemaet i året før ansøgningsåret var anført arealer på bedriften med mindst en af de ti udvalgte afgrøder, og c) der har både økologisk og ikke økologisk produktion af mindst en af de udvalgte afgrøder på samme CVR nr.
4) Eksisterende økologer, a) der senest ved fristen for indsendelse af fællesskemaet i året før ansøgningsåret har søgt om autorisation, og b) der på fællesskemaet i året før ansøgningsåret ikke var anført arealer på bedriften med en af de ti udvalgte afgrøder.
5) Nye økologer, a) der senest ved fristen for indsendelse af Fællesskemaet i det år, hvor der søges om tilskud efter nærværende bekendtgørelse, har søgt om autorisation, og b) der på fællesskemaet i året før ansøgningsåret var anført arealer på bedriften med mindst en af de ti udvalgte afgrøder.
6) Nye økologer, a) der senest ved fristen for indsendelse af Fællesskemaet i det år, hvor der søges om tilskud efter nærværende bekendtgørelse, har søgt om autorisation, og b) der på Fællesskemaet i året før ansøgningsåret ikke var anført arealer på bedriften med en af de ti udvalgte afgrøder.
Kapitel 5 Arealer for hvilke der kan ydes støtte § 5. Der kan kun ydes støtte for arealer, der er støtteberettigede efter enkeltbetalingsordningen.
 Stk. 2. Der kan ikke ydes støtte for følgende arealer:
 1) Arealer for hvilke der med virkning inden for ansøgningsåret foreligger tilsagn om tilskud i medfør af bekendtgørelse nr. 893 af 22. september 2005 om tilskud til miljøvenlig drift af vådområder eller tilsagn om tilskud til miljøvenlige jordbrugsforanstaltninger i medfør af bekendtgørelse nr. 140 af 10. marts 2005 eller tidligere bekendtgørelser om tilskud til miljøvenlige jordbrugsforanstaltninger, bortset fra tilsagn om tilskud til nedsættelse af kvælstoftilførslen.
 2) Arealer for hvilke der inden for ansøgningsåret foreligger en forpligtelse som følge af tilsagn om tilskud til etablering af landskabs- og biotopforbedrende beplantninger i medfør af bekendtgørelse nr. 1101 af 12. december 2002 eller tilsagn om tilskud i medfør af bekendtgørelse nr. 248 af 11. april 1994 om tilskud til læplantning.
 3) Arealer for hvilke der med virkning inden for ansøgningsåret foreligger tilsagn om tilskud til braklagte randzoner, til pleje af græs- og naturarealer, til fastholdelse af vådområder, til fastholdelse af naturlige vandstandsforhold, til pleje af vådområder eller til opretholdelse af ændret afvanding i medfør af landdistriktsloven.
 4) Arealer for hvilke der inden for ansøgningsåret foreligger en forpligtelse som følge af tilsagn om tilskud til etablering af landskabs- og biotopforbedrende beplantninger i medfør af landdistriktsloven.
 5) Arealer der er omfattet af tilsagn om tilskud til skovrejsning omfattet af Rådets forordning (EF) nr. 1257/1999 af 17. maj 1999 om støtte til udvikling af landdistrikterne fra Den Europæiske Udviklings- og Garantifond for Landbruget (EUGFL) og om ændring og ophævelse af visse forordninger.
 6) Arealer der er omfattet af tilsagn om tilskud til skovrejsning omfattet af Rådets forordning (EF) nr. 1698/2005 af 20. september 2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).
 7) Arealer der inden for ansøgningsåret er randzonearealer.
Kapitel 6 Betingelser for støtte, støttesats og udbetaling af støtte § 6. Et areal, for hvilket der søges støtte, skal udgøre et sammenhængende areal på mindst 0,30 ha.
 Stk. 2. Der ydes kun støtte, hvis det støtteberettigede areal, hvortil der skal ydes direkte betalinger i henhold til Rådets forordning (EF) nr. 73/2009, udgør mindst 2 ha, medmindre det samlede støttebeløb til landbrugeren i form af særlig støtte for handyr og støtte på grundlag af særlige betalingsrettigheder udgør et beløb svarende til mindst 300 euro.
 Stk. 3. Arealer, hvortil der søges om støtte til plantning af pærer, ribs, solbær, surkirsebær eller æbler, skal samlet udgøre mindst 1,00 ha.
 Stk. 4. Arealer, hvortil der søges om støtte til plantning af blommer, blåbær, hindbær, stikkelsbær og sødkirsebær, skal samlet udgøre mindst 0,50 ha.
 Stk. 5. Højst 20 pct. af arealet må udgøre ubefæstede arbejdsarealer.
 § 7. Producentorganisationer, som defineret i Rådets forordning (EF) nr. 1234/200722), eller medlemmer af en sådan producentorganisation, der i sit operationelle program i medfør af samme forordning har mulighed for at modtage støtte til de ovennævnte aktiviteter, eller aktiviteter, der i hovedsagen svarer hertil, kan ikke modtage støtte efter denne bekendtgørelse.
§ 8. Støtte for et areal er betinget af, at 1) bedriften er autoriseret af NaturErhvervstyrelsen til økologisk produktion eller er omfattet af en ansøgning herom, 2) arealet er omlagt eller er under omlægning til økologisk produktion senest ved fristen for indsendelse af Fællesskemaet i det år, hvor der søges om tilskud efter nærværende bekendtgørelse, 3) afgrøderne blomme og sødkirsebær etableres med pæl, 4) afgrøden hindbær etableres med støttesystem, 5) afgrøderne pære og æble etableres med espalieresystem, 6) plantning foretages senest den 1. december i ansøgningsåret, 7) der anvendes certificeret plantemateriale i overensstemmelse med NaturErhvervstyrelsens bekendtgørelse om planter, 8) reglerne i NaturErhvervstyrelsens Økologivejledning vedrørende økologisk produktion overholdes, herunder reglerne vedrørende anvendelse af plantemateriale, 9) bilag som bevis for indkøb af plantemateriale indsendes til NaturErhvervstyrelsen senest den 1. december i ansøgningsåret, og 10) bedriften ikke tidligere har modtaget støtte efter denne bekendtgørelse til det pågældende areal.
 § 9. Beplantningen skal etableres og opretholdes i ansøgningsåret med mindst følgende bestandstæthed:
 1) Æbler 2.500 planter pr. ha.
 2) Pærer 2.500 planter pr. ha.
 3) Solbær 5.000 planter pr. ha.
 4) Ribs 4.500 planter pr. ha.
 5) Blåbær 2.500 planter pr. ha.
 6) Sødkirsebær 1.200 planter pr. ha.
 7) Hindbær 5.000 planter pr. ha.
 8) Stikkelsbær 2.500 planter pr. ha.
 9) Blomme 1.250 planter pr. ha.
 10) Surkirsebær 400 planter pr. ha.
 Stk. 2. NaturErhvervstyrelsen kan give dispensation til, at forskellige afgrøder, der er omfattet af samme støttesats efter nærværende bekendtgørelse, kan plantes på samme mark.
 § 10. Støttesatsen for afgrøderne ribs, solbær, stikkelsbær og surkirsebær udgør et beløb i danske kr. svarende til 1.073 euro pr. ha.
 Stk. 2. Støttesatsen for afgrøderne blomme, blåbær, hindbær og sødkirsebær udgør et beløb i danske kr. svarende til 3.356 euro pr. ha.
 Stk. 3. Støttesatsen for afgrøderne pære og æble udgør et beløb i danske kr. svarende til 7.383 euro pr. ha.
 § 11. Udbetaling af støtte er betinget af, at ansøger senest den 1. december i ansøgningsåret har indsendt dokumentation for, at betingelserne for støtten vedrørende planteart, antallet af planter pr. ha og kravene til plantemateriale er opfyldt.
 Stk. 2. Ansøger skal opbevare en kopi af dokumentationsmaterialet på bedriften.
Kapitel 7 Krydsoverensstemmelse § 12. Reglerne i NaturErhvervstyrelsens bekendtgørelse om krydsoverensstemmelse og regler om god landbrugs- og miljømæssig stand, der er fastsat i medfør af Rådets forordning (EF) nr. 73/2009, finder anvendelse for ansøgninger indgivet efter § 3.
Kapitel 8 Overdragelse af bedrifter § 13. Hvis en bedrift overdrages i sin helhed, inden den ansøgte støtte er udbetalt, vil støtten uanset overdragelsen blive udbetalt til overdrageren, medmindre overdrageren ved en transport overfører støtten til erhververen.
Kapitel 9 Kontrol § 14. Kontrollen på stedet med de omfattede arealer m.v. foretages af NaturErhvervstyrelsen i form af stikprøvekontrol, herunder ved telemåling, hos de enkelte landbrugere.
 Stk. 2. Kontrolmyndigheden kan foretage kontrol på de bedrifter, hvortil der er søgt støtte, uanset om hele eller dele af bedriften er overdraget efter indsendelse af støtteansøgning.
§ 15. Det påhviler landbrugerne at yde den nødvendige bistand ved kontroleftersyn.
Landbrugerne skal blandt andet forevise de omfattede arealer samt forevise dyrkningsplaner, markplaner, gødningsplaner, sprøjtejournaler, forretningsmateriale og regnskabsmateriale m.v.
Kapitel 10 Straffebestemmelser § 16. Overtrædelse af § 15 i forbindelse med den i § 14 omhandlede kontrol straffes med bøde, med mindre højere straf er forskyldt efter kapitel 5 i landbrugsstøtteloven.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 11 Ikrafttræden § 17. Bekendtgørelsen træder i kraft den 1. februar 2013.
Stk. 2. Bekendtgørelse nr. 128 af 10. februar 2012 om særlig støtte til landbrugere til etablering af økologiske frugttræer og bærbuske ophæves.
Bekendtgørelsen finder dog fortsat anvendelse for ansøgninger, der er modtaget før den 1. februar 2013.
NaturErhvervstyrelsen, den 29. januar 2013 Pernille Andersen / Steen Bonde 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr.1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, Kommissionens forordning (EF) nr. 1120/2009 af 29. oktober 2009 om gennemførelsesbestemmelser til enkeltbetalingsordningen i afsnit III i Rådets forordning (EF) nr. 73/2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, og Kommissionens forordning (EF) nr. 1122/2009 af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugerne, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin.
 2) Rådets forordning (EF) nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen).
