Ankestyrelsens principafgørelse P-9-91 om forskud - modregning i tilkendt ydelse - pension Resume:
 En kommune havde til en pensionsansøger udbetalt forskud på højeste førtidspension og bistandstillæg.
 Ved pensionstilkendelsen blev der tilkendt invaliditetsydelse, senere afløst af mellemste førtidspension, også for en periode forud for forskudsudbetalingen.
 Ved den endelige opgørelse betragtedes det udbetalte forskud på højeste førtidspension og bistandstillæg som et foreløbigt aconto beløb, og § 35, stk. 2, fandtes at give hjemmel til at foretage afkortning i den tilkendte invaliditetsydelse (senere mellemsteførtidspension) ubundet af de forskellige formål med ydelsesbe standdelene og ubundet af periodespørgsmål.
Der kunne således ske afkortning for det udbetalte forskud i hele det beløb, der var til udbetaling ved efterreguleringen. *) Kassation:
Der er kommet nye regler på området Love:
Lov om social pension - lovbekendtgørelse nr. 497 af 4. juli 1989 - § 35, stk. 2 Vejledninger:
Socialstyrelsens vejledning af 29. oktober 1990 om social pension - pkt. 148 Note:
 *) Note:Afgørelsen er en ændring af praksis i forhold til SM P-3- 83, som vil blive ud- taget ved førstkommende revision.
 Sagsfremstilling:
 En pensionsansøger havde fået udbetalt forskud på højeste førtidspension og bistandstillæg i tiden fra 1. februar 1989 til 30. juni 1989.
 Ved revaliderings- og pensionsnævnets afgørelse den 24. maj 1989 blev der tilkendt invaliditetsydelse med virkning fra 1. december 1987 og mellemste førtidspension fra 1. november 1988.
Kommunen foretog afkortning for hele det forudbetalte beløb i de tilkendte ydelser.
Således afkortedes i den tilkendte invaliditetsydelse og mellemste førtidspension for perioden 1. december 1987 til 31. januar 1989 for for meget udbetalt højeste førtidspension (erhvervsudygtighedsbeløb) og bistandstillæg for perioden 1. februar 1989 til 30. juni 1989.
Ankenævnet tiltrådte dette under henvisning til udtalelse af 30. august 1989 fra Socialstyrelsen (nuværende Socialministeriet), hvorefter forskud på pension er en foreløbig udbetaling af den pension, herunder invaliditetsydelse, som modtageren har krav på for ansøgningsperioden som helhed.
Forskuddet kan derfor afkortes i den pension og invaliditetsydelse samt de tillæg, som modtageren har krav på for hele ansøgningsperioden, jf.
Sikringsstyrelsens vejledning om social pension punkt 153. Socialstyrelsen var således af den opfattelse, at der kunne afkortes i hele den tilkendte mellemste førtidspension og invaliditetsydelse for forskud på højeste førtidspension og bistandstillæg.
Pensionisten havde anført, at der var modregnet i en invaliditetsydelse, som var tilkendt fra 1. december 1987 til 1. november 1988, hvor pågældende havde erhvervsindkomst og ikke modtog nogen form for pension.
Invaliditetsydelsen var givet som økonomisk hjælp til de udgifter, pågældende havde i forbindelse med sit handicap, samtidig med at hun havde lønindtægt.
Den senere tilkendelse af mellemste førtidspension viste, at handicappet var af en sådan grad, at hun var berettiget til invaliditetsydelse uden nogen form for modregning.
 Sagen er behandlet på principielt ankemøde til afklaring af forståelsen af lov om social pension § 35 og Sikringsstyrelsens vejledning af 25. januar 1988 om social pension pkt. 153, nu Socialstyrelsens vejledning af 29. oktober 1990, pkt. 148.
 Afgørelse:
 Ankestyrelsen fandt, at der efter bestemmelsen i § 35, stk. 2, i lov om social pension kunne ske afkortning i den tilkendte mellemste førtidspension for det i tiden fra 1. februar 1989 til 30. juni 1989 ydede forskud på højeste førtidspension.
 Ankestyrelsen fandt endvidere, at der efter denne bestemmelse kunne ske afkortning i den tilkendte invaliditetsydelse og mellemste førtidspension for ansøgningsperioden fra 1. december 1987 til 31. januar 1989 for den resterende del af det i tiden fra 1. februar 1989 til 30. juni 1989 ydede forskud på højeste førtidspension (erhvervsudygtighedsbeløbet) og for bistandstillægget.
 Ankestyrelsen fandt, at de udbetalte forskud på pension og tillæg måtte betragtes som foreløbigt udbetalte à conto beløb, og at bestemmelsen i pensionslovens § 35, stk. 2, på denne baggrund gav hjemmel til at foretage afkortning ubundet af de forskellige formål med ydelsesbestandelene og ubundet af periodespørgsmål.
 Ankestyrelsen tiltrådte således ankenævnets afgørelse.
