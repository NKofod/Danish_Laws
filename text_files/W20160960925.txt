Pressenævnets kendelse i sag nr. 16-70-00991/1 Fra en genudsendelse løber en ny klagefrist DR udsendte først udsendelsen Løgn eller chikane i Mariager på DR1 og senere på DR2. Pressenævnet sidestiller en genudsendelse med en ny offentliggørelse, og en genudsendelse kan derfor påklages i henhold til de i medieansvarsloven anførte klagefristen.
Klagen over udsendelsen behandles.
 Pressenævnets formand udtaler:
En klage over DRs overtrædelse af god presseskik skal indgives til DR senest 12 uger efter offentliggørelsen.
Fristen for at klage til Pressenævnet over mediets afgørelse er tolv uger efter modtagelsen af afgørelsen, jf. medieansvarsloven § 34, stk. 3.
Det er Pressenævnets opfattelse, at offentliggørelsen må sidestilles med det tidspunkt, hvor det påklagede forhold publiceres eller udsendes, herunder genudsendes.
Der lægges herved vægt på, at mediet ved at programsætte en udsendelse uredigeret igen aktivt drager forholdet frem, og en genudsendelse kan derfor påklages i henhold til de i medieansvarsloven anførte klagefrister.
 Udsendelsen Løgn og chikane i Mariager blev genudsendt lørdag den 27. februar 2016, og klagefristen udløb således efter sædvanlig beregning lørdag den 21. maj 2016. I overensstemmelse med almindelige forvaltningsretlige principper anses klagefristen dog for forlænget til den følgende hverdag, mandag den 23. maj 2016.
Klagen af 19. maj 2016 (sendt til DR via Pressenævnet) er herefter rettidig.
Da klagen over DRs afgørelse af 6. juni 2016 er indgivet til Pressenævnet ved mail af 14. juni 2016, er 12-ugers klagefristen til Pressenævnet samtidig også overholdt.
 Klagen behandles.
 [Klager] har klaget til Pressenævnet over udsendelsen Løgn eller chikane i Mariager bragt på DR1 den 22. februar og på DR2 den 27. februar 2016, idet hun mener, at god presseskik er tilsidesat.
1 Sagsfremstilling DR1 bragte mandag den 22. februar 2016 dokumentarudsendelsen Løgn og chikane i Mariager.
Lørdag den 27. februar 2016 blev udsendelsen også sendt på en anden af DRs tv-kanaler, DR2. [Klager] indsendte ved mail af 19. maj 2016 kl. 16.04 en klage over udsendelsen til Pressenævnet.
Ifølge medieansvarsloven skal klager over DR først sendes til DR.
Da klagen ikke først havde været sendt til DR, oversendte Pressenævnet ved mail af 20. februar 2016 klagen til DR for mediets eventuelle behandling.
 DR afviste ved mail af 6. juni 2016 klagen som for sen. [Klager] klagede herefter ved mail af 14. juni 2016 over DRs afgørelse.
2 Parternes synspunkter [Klager] har til støtte for klagens rettidighed anført, at udsendelsen sidste gang er vist på DR2 lørdag den 27. februar 2016. Sidste dag for at klage var derfor lørdag den 21. maj 2016. På denne baggrund fastholder klager, at klagefristen til DR er overholdt.
 DR har vedrørende klagens rettidighed anført, at udsendelsen blev sendt på DR1 mandag den 22. februar 2016, og at klagen derfor er indgivet til DR efter klagefristens udløb, jf. medieansvarslovens § 34, stk. 3.
 3 Pressenævnets formand udtaler:
En klage over DRs overtrædelse af god presseskik skal indgives til DR senest 12 uger efter offentliggørelsen.
Fristen for at klage til Pressenævnet over mediets afgørelse er tolv uger efter modtagelsen af afgørelsen, jf. medieansvarsloven § 34, stk. 3.
Det er Pressenævnets opfattelse, at offentliggørelsen må sidestilles med det tidspunkt, hvor det påklagede forhold publiceres eller udsendes, herunder genudsendes.
Der lægges herved vægt på, at mediet ved at programsætte en udsendelse uredigeret igen aktivt drager forholdet frem, og en genudsendelse kan derfor påklages i henhold til de i medieansvarsloven anførte klagefrister.
 Udsendelsen Løgn og chikane i Mariager blev genudsendt lørdag den 27. februar 2016, og klagefristen udløb således efter sædvanlig beregning lørdag den 21. maj 2016. I overensstemmelse med almindelige forvaltningsretlige principper anses klagefristen dog for forlænget til den følgende hverdag, mandag den 23. maj 2016.
Klagen af 19. maj 2016 (sendt til DR via Pressenævnet) er herefter rettidig.
Da klagen over DRs afgørelse af 6. juni 2016 er indgivet til Pressenævnet ved mail af 14. juni 2016, er 12-ugers klagefristen til Pressenævnet samtidig også overholdt.
 Klagen behandles.
