Nr LSF 81 Forslag til Lov om ophævelse af lov om afgift af renter af forbrugslån (af  

 Stavad (S) m.fl.) Fremsat af Stavad (S) Helen Beim (S) Erling Christensen (S) Pia Gjellerup  

 (S) Lis Greibe (S) Klaus Hækkerup (S) Lykketoft (S) Hans Strunge (S) den 30. november 1989 Lov om afgift af renter af forbrugslån, jf. lovbekendtgørelse nr.
 286 af 3. maj 1989, ophæves med virkning fra og med afgiftsåret 1988.
Bemærkninger til lovforslaget Lovforslaget indebærer, at renteafgiftsloven ophæves med virkning fra og  

 med afgiftsåret 1988. Den beregnede afgift for afgiftsåret 1988 forfalder til  

 betaling den 1. januar 1990 med seneste rettidige betalingsfrist 22. januar  

 1990.
 Renteafgiftsloven har fra starten været en helt igennem umulig lovgivning.  

 Den har været umulig at administrere og har indeholdt så mange tilfældigheder  

 i sin virkning, at den har skabt betydelig retsusikkerhed for borgerne.
Derfor har Socialdemokratiet også fra første færd bekæmpet loven og stemte  

 imod ved dens vedtagelse i 1986. Efterfølgende har Socialdemokratiet  

 medvirket til lempelser i renteafgiftsloven med de flertal i Folketinget, som  

 kunne samles om de mest vidtgående ændringer.
Således indgik  

 Socialdemokratiet i efteråret 1988 en aftale med den nuværende regering om at  

 fritage alle lån optaget før den 11. oktober 1988 for afgiften under  

 forudsætning af, at der var eller blev aftalt afvikling af lånene.
Samtidig  

 aftaltes en indberetningsordning for pengeinstitutter m.v. i et forsøg på at  

 skabe instrumenter, der kunne gøre loven mere administrerbar.
 Med de erfaringer, der nu foreligger, kan det konstateres, at loven  

 fortsat er umulig at administrere.
Af de udsendte opgørelser til lønmodtagere for 1988 er det skønnet, at ca.  

 en tredjedel er fejlbehæftede.
Det svarer til, at op imod 300.000 personer  

 har modtaget forkerte opgørelser.
Hertil kommer, at ca. 450.000 selvstændige  

 erhvervsdrivende og deres ægtefæller har modtaget beregningsskemaer, som det  

 er næsten umuligt at udfylde - selv med revisorbistand.
De offentlige omkostninger ved at administrere loven har nået en  

 størrelsesorden, som er helt uacceptabel i forhold til det forventede  

 provenu.
Lægges hertil de omkostninger, som pålægges familierne og det  

 private erhvervsliv, når man frem til, at administrationsomkostningerne i alt  

 når op imod samme beløbsstørrelser som provenuet fra afgiften.
En konsekvens af renteafgiftens krævende administration har været, at det  

 almindelige ligningsarbejde har måttet nedprioriteres med store provenutab  

 til følge.
Renteafgiftsloven har således samlet set medført provenutab for  

 det offentlige.
Loven har skabt retsusikkerhed og dertil en mistillid til lovgivning og  

 lovgivere i en grad, som ingen bør acceptere at leve med.
Derfor er den  

 eneste fornuftige konsekvens at ophæve loven hurtigst muligt.
For at undgå, at der frigives beløb til et øget forbrug, fastholdes  

 afgiften for afgiftsåret 1987, som forfaldt til betaling den 20. januar 1989.  

 Ca. 300.000 skatteydere har indbetalt afgiften.
Derimod er der fortsat ca.  

 100.000 skatteydere, som endnu ikke har betalt 1987-afgiften.
Disse restancer  

 må fortsat inddrives på sædvanlig vis for ikke at skabe uligheder i forhold  

 til dem, der har efterlevet loven og betalt rettidigt.
 Er der skatteydere, som allerede har indbetalt 1988-afgiften, der skal  

 betales senest den 22. januar 1990, må skatteministeren tilbagebetale disse  

 beløb hurtigst muligt.
Der er efter Socialdemokratiets opfattelse ingen grund til at frygte et  

 merforbrug som følge af renteafgiftens afskaffelse.
Danskernes forventninger  

 til de fremtidige forbrugsmuligheder vil under alle omstændigheder medføre  

 stor tilbageholdenhed med optagelse af lån til forbrug.
 Denne vurdering deles tilsyneladende af regeringen, som har tilbudt  

 Fremskridtspartiet at ophæve renteafgiften med virkning for renteudgifter,  

 der påløber efter 1. januar 1990. Dette indebærer, at al fremtidig låntagning  

 friholdes for renteafgift, men med opretholdelse af alle de administrative  

 problemer helt frem til udgangen af 1991.
 Regeringens tilbud til Fremskridtspartiet har løst Socialdemokratiet fra  

 de aftalemæssige forpligtelser, som var en konsekvens af ændringerne i  

 renteafgiftsloven i efteråret 1988. Derfor fremsættes nærværende forslag nu i  

 overensstemmelse med de synspunkter, som Socialdemokratiet konsekvent har  

 fremført siden lovens fremsættelse i 1986.
 Det er fortsat Socialdemokratiets synspunkt, at en snarlig omlægning af  

 skattesystemet skal indeholde en begrænsning af værdien af renteudgifter for  

 nye lån som en konsekvens af lavere trækprocenter.
