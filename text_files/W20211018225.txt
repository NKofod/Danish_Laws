Offererstatningslovens § 11 a   retskrav, nævnets j. nr. 19-520-05864 Ansøger blev forsætligt påkørt og blev ved påkørslen bragt i livsfare.
Ansøger pådrog sig ved påkørslen flere alvorlige skader.
Skadevolderne blev i retten dømt efter straffelovens § 245. Ansøger blev i retten tilsvarende dømt efter straffelovens § 245, da han ved hændelsen forinden påkørslen havde udøvet vold imod skadevolderne.
Ansøger fremsatte i retten krav på erstatning og godtgørelse.
Skadevolderne bestred kravene både hvad angik erstatningspligten og kravenes størrelse.
Retten tilkendte ansøger erstatning og godtgørelse i overensstemmelse med påstanden.
Ansøger søgte efterfølgende erstatning ved Erstatningsnævnet.
Nævnet henviste i første omgang i medfør af offererstatningslovens § 7 ansøger til at rette sit krav mod bilens lovpligtige ansvarsfor-sikringsselskab.
Forsikringsselskabet tilkendte herefter ansøger erstatning, men valgte at nedsætte erstatningen med 1/3 under henvisning til, at ansøger ved hændelsen havde udvist egen skyld.
Ansøger søgte herefter erstatning for den resterende 1/3 ved nævnet.
Da Erstatningsnævnet jf. offererstatningslovens § 11 a, stk. 1, var bundet af rettens bestemmelse vedrørende erstatningsspørgsmålet, hvorefter der ikke skulle ske nedsættelse af erstatningen som følge af accept af risiko/egen skyld, tilkendte nævnet herefter ansøger erstatning for den resterende 1/3 af kravene.
