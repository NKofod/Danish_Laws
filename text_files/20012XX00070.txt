Skriftlig fremsættelse (30. januar  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om bestyrelse  

 for Arbejdsmarkedets UddannelsesFinansiering og om efteruddannelsesudvalg,  

 lov om arbejdsmarkedsuddannelser, lov om åben uddannelse  

 (erhvervsrettet voksenuddannelse) m.v., lov om godtgørelse ved  

 deltagelse i erhvervsrettet voksen- og efteruddannelse og lov om en  

 arbejdsmarkedsfond. (Omlægning af den finansieringsmæssige  

 styring af den erhvervsrettede voksen- og efteruddannelse).
(Lovforslag nr.
L 78).
 Regeringens beslutning om at iværksætte et  

 skattestop indebærer, at muligheden for, at bestyrelsen for  

 Arbejdsmarkedets UddannelsesFinansiering (AUF-bestyrelsen) kan indstille om  

 opkrævning af arbejdsgiverbidrag på det erhvervsrettede voksen-  

 og efteruddannelsesområde ophæves.
 Samtidig ophører det lovfastsatte statstilskud til  

 området på 2,898 mia. kr. om året, og bevillingsrammen til  

 området vil i stedet blive fastsat på de årlige finanslove.  

 Dermed kan bevillingen på linie med andre statslige rammebevillinger  

 være omfattet af de generelle procentbesparelser, som følger af  

 effektiviseringstiltag m.v.
Når der ikke er mulighed for at opkræve  

 arbejdsgiverbidrag, forstærkes behovet for at anvende andre  

 styringsredskaber for at sikre overholdelsen af bevillingsrammen.
De  

 hidtidige muligheder for reduceret driftstilskud og godtgørelse til  

 uddannelser, der giver anerkendt kompetence, udvides derfor efter  

 lovforslaget, så de kan anvendes på hele det erhvervsrettede  

 voksen- og efteruddannelsesområde.
Opdelingen i ramme 1 med frit optag  

 til uddannelser, der giver formel kompetence, og ramme 2 med rammebevilling  

 til uddannelser, der giver anerkendt kompetence, ophæves på denne  

 baggrund.
 Styringsredskaberne vil herefter blive de i forvejen  

 kendte - aktivitetslofter, tilskudslofter, deltagerbetaling og  

 godtgørelsens størrelse   således at de kan anvendes  

 på hele det erhvervsrettede voksen- og  

 efteruddannelsesområde.
Undervisningsministeren bemyndiges til at fastsætte  

 de nærmere regler for deltagerbetaling, der vil kunne variere mellem  

 uddannelsesområderne og dermed kunne tilpasses de enkelte  

 områders særlige behov.
Deltagerbetalingen vil f.eks. kunne  

 fastlægges som forskellen mellem det delvise tilskud og en fastsat fuld  

 takst og dermed sætte loft for, hvor stor en deltagerbetaling den  

 enkelte institution vil kunne opkræve.
 AUF-bestyrelsens opgaver bliver at rådgive om det  

 samlede uddannelsesbehov og om anvendelsen af styringsredskaberne.
 Da der med forslaget gives mulighed for generelt at  

 indstille om reduktion af godtgørelse på al erhvervsrettet  

 voksen- og efteruddannelse, bortfalder den hidtidige aftrapningsordning med  

 gradvis nedsat godtgørelse frem til 1. januar 2004 på visse  

 uddannelser.
 Som følge af, at opdelingen mellem ramme 1 og 2  

 ophæves, bortfalder opgaven for efteruddannelsesudvalgene på  

 arbejdsmarkedsuddannelserne med fordeling af bevillingen i ramme 2.  

 Efteruddannelsesudvalgenes opgaver vil herefter alene være  

 udviklingsopgaver omfattet af lov om arbejdsmarkedsuddannelser.
 Erhvervsuddannelse for voksne bliver ikke længere  

 omfattet af AUF-bestyrelsens rådgivning, og uddannelsen vil ikke blive  

 omfattet af styringen efter forslaget.
 Uddannelsesaktiviteterne i øvrigt omfattet af  

 AUF-loven er de samme som hidtil, og aktiviteterne er fortsat dækket af  

 lov om en arbejdsmarkedsfond. Øvrige ændringer i lov om  

 arbejdsmarkedsuddannelser, lov om åben uddannelse og lov om  

 godtgørelse ved deltagelse i erhvervsrettet voksen- og efteruddannelse  

 er enten en følge af finansieringsomlægningen eller af  

 overflytningen af arbejdsmarkedsuddannelserne fra Arbejdsministeriet til  

 Undervisningsministeriet.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
