 Ministeriet afslog en ansøgning om tilladelse til udlægning af  

 vandskibane, idet udlægningen er i strid med de fuglebeskyttelsesinteresser,  

 der er i området, ligesom den pågældende aktivitet vil være i strid med såvel  

 regionplan som fredningsplan for området.
 I brev af 10. april 1989 har Dragsholm Vandskiklub ansøgt om ministeriets  

 tilladelse til udlægning af en vandskibane ved Høve Strand i Sejrøbugten.
Efter at sagen havde været forelagt en række myndigheder, meddelte  

 ministeriet i brev af 24. maj 1989, at der på baggrund af den  

 af Vestsjællands Amtskommune i sagens anledning afgivne erklæring ikke kunne  

 forventes meddelt tilladelse til etablering af det pågældende anlæg.
Med  

 henvisning til § 19, stk. 1, i forvaltningsloven gav ministeriet samtidig  

 klubben lejlighed til at fremkomme med eventuelle bemærkninger, forinden  

 ministeriets endelige afgørelse i sagen blev truffet.
 Med brev af 13. juni 1989 har ministeriet endvidere gjort klubben bekendt  

 med den af Skov- og Naturstyrelsen afgivne erklæring i sagen, hvorefter  

 styrelsen kunne støtte amtskommunens indstilling til ministeriet.
 I brev af 19. juni 1989 er klubben fremkommet med sine bemærkninger til  

 sagen, der herefter på ny har været forelagt Vestsjællands Amtskommune og  

 Skov- og Naturstyrelsen til udtalelse.
 Det fremgår heraf, at Vestsjællands Amtskommune fortsat må henholde sig  

 til den af amtskommunen tidligere afgivne udtalelse, hvormed klubben er gjort  

 bekendt, og hvorefter udlægning af en vandskibane i det pågældende område er  

 i strid med de fuglebeskyttelsesinteresser, der er i området, ligesom den  

 pågældende aktivitet vil være i strid med såvel regionplan som fredningsplan  

 for området.
 Skov- og Naturstyrelsen har endvidere i det i kopi vedlagte brev af 7.  

 august 1989 med bilag udtalt sig imod anlæg af den pågældende vandskibane, og  

 styrelsen kan af de i brevet nærmere angivne grunde ikke anbefale, at det  

 ansøgte imødekommes.
 På denne baggrund skal ministeriet meddele, at den ansøgte tilladelse  

 herefter ikke kan gives.
