Ankestyrelsens principafgørelse 114-10 om arbejdsløshedsforsikring - skattefri præmieportioner - efterløn - udbetalt med rette - tilbagebetaling Resume:
 Et medlem havde ikke ret til at tilbagebetale den efterløn, han havde modtaget med rette.
Medlemmet blev i 2003 og 2004 vejledt af sin a-kasse om betingelserne for at optjene skattefri præmie.
I oktober 2004 overgik han til efterløn, og modtog efterløn i 2 uger og en dag.
Herefter vendte han tilbage til arbejdsmarkedet og arbejdede på fuld tid i sin tidligere stilling.
 Love:
Lov om arbejdsløshedsforsikring - lovbekendtgørelse nr. 975 af 26. september 2008 - § 74m Bekendtgørelser:
Arbejdsdirektoratets bekendtgørelse nr. 1620 af 13. december 2006 om udbetaling af en skattefri præmie under den fleksible efterlønsordning - § 1 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv. - § 1 og § 5 Afgørelse:
 Ankestyrelsens Beskæftigelsesudvalg har i møde truffet afgørelse i din sag om skattefri præmieportioner.
Resultatet er  Du har ikke ret til at tilbagebetale den efterløn, du har modtaget.
 Det betyder, at du ikke har ret til skattefri præmieportioner.
 Vi tiltræder således afgørelsen fra Arbejdsdirektoratet.
Begrundelsen for afgørelsen Du har anmodet om at tilbagebetale din efterløn, for at du kan opnå ret til skattefri præmieportioner.
 Vi finder ikke, at du kan tilbagebetale efterløn du har modtaget.
 Vi har ved afgørelsen lagt til grund, at du den 9. juli 2004 fik udstedt et efterlønsbevis med virkning fra den 24. maj 2004. Du fyldte 60 år den 24. maj 2004.
 Du blev med efterlønsbeviset og a-kassens breve af 12. marts 2003 og 26. februar 2004 vejledt om betingelserne for optjening af skattefri præmie.
 Du opsagde din stilling i august 2004 med fratrædelse den 30. september 2004, da du ønskede at gå på efterløn.
 Vi har lagt vægt på, at du efter ansøgning overgik til efterløn den 1. oktober 2004, og at du ifølge a-kassens oplysninger fik udbetalt efterløn i 2 uger og 1 dag.
 Efterfølgende vendte du tilbage til arbejdsmarkedet, og arbejdede på fuld tid i din tidligere stilling.
I september 2008 spurgte din datter a-kassen om, hvorvidt det var muligt, at du tilbagebetalte den efterløn du havde modtaget.
Du blev 65 år den 24. maj 2009 og ville ikke gøre brug af dit efterlønsbevis.
 Vi finder ikke, at du kan tilbagebetale den efterløn du har modtaget i 2004.
Vi har lagt vægt på, at du efter ansøgning overgik til efterløn, og at du fik udbetalt efterløn da du opfyldte betingelserne herfor.
Der er videre lagt vægt på, at der er forløbet 4 år fra du overgik til efterløn og til din anmodning om annullation af bevillingen og om at måtte tilbagebetale efterlønnen.
 Arbejdsløshedsforsikringsloven har ikke regler, der giver adgang til, at man som medlem kan tilbagebetale efterløn, som er modtaget med rette, men som medlemmet efterfølgende har fortrudt modtagelsen af.
 Vi finder på denne baggrund ikke, at du kan tilbagebetale den efterløn, som du efter ansøgning har modtaget med rette.
Oplysninger i sagen Vi har afgjort sagen på grundlag af:
