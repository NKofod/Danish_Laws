Fremsat den 1. december 2017 af Lisbeth Bech Poulsen (SF) og Jacob Mark (SF) Forslag til folketingsbeslutning om samfundsansvar i pensionskasser Folketinget opfordrer regeringen til senest den 1. april 2018 at fremsætte forslag til lov om ændring af lov om finansiel virksomhed, så  det klargøres, at tværgående pensionskasser får mulighed for at varetage samfundsansvar i deres investeringspolitik, også i de tilfælde, hvor det kan betyde, at afkastet ikke fuldt ud bliver det størst mulige, og  pensionskasser, bortset fra de helt små, forpligtes til at udarbejde en politik for samfundsansvar, hvor der tages stilling til bl.a. menneskerettigheder, sociale forhold, miljø- og klimamæssige forhold og bekæmpelse af korruption i deres forretningsstrategi og forretningsaktiviteter og til brugen af aggressiv skatteplanlægning.
Bemærkninger til forslaget SF ønsker, at det bliver et krav, at pensionskasserne tænker samfundsansvar ind i deres investeringspolitik.
I dag bliver lovgivningen ofte tolket på den måde, at pensionskasser skal sikre det størst mulige afkast uanset etiske hensyn  eller sagt på en anden måde: Etik må kun spille ind, såfremt uetiske investeringer har et lavt afkast eller skønnes risikable.
Tidligere blev det understreget af en formulering på Finanstilsynets hjemmeside, hvorefter pensionskasser skal sikre »størst muligt afkast« af deres investeringer, dog under hensyntagen til risiko og sikkerhed.
Der er i 2015 sket en ny formulering af lov om finansiel virksomhed.
Den indførte det såkaldte prudent person-princip i lovgivningen.
Dette princip synes ikke at udvide muligheden for at tage etiske hensyn, jf. også erhvervsministerens besvarelse af 22. november 2017 af spørgsmål nr.
S 202 (folketingsåret 2017-18).
I bedste fald er det uklart, om der kan tages særskilte etiske hensyn.
I værste fald er det i strid med lovgivningen.
SF ønsker, at det bliver klart, at der kan tages etiske hensyn og vises samfundsansvar.
Det skal sikres, at pensionskasserne fremover har mulighed for f.eks. at tage højde for bl.a. menneskerettigheder, skatteforhold, sociale forhold, miljø og klima.
Der skal dog tages hensyn til, at pensionskassen skal overholde sine forpligtelser over for medlemmerne og sikre dem en god pension.
Forslagsstillerne mener derfor absolut, at en pensionskasse skal tage hensyn til afkast og risiko, men det skal ikke være på bekostning af alle andre  etiske  hensyn.
Kort sagt ønsker forslagsstillerne, at loven formuleres, så den balancerer mellem de nævnte hensyn.
Efter SFs opfattelse bør det være op til medlemsdemokratiet i pensionskasserne konkret at tage stilling til udformningen af pensionskassens politik for samfundsansvar, men det er vigtigt, at der kommer en reel mulighed for at drøfte det og tage stilling.
Derfor ønsker SF også, at det bliver et krav, at der udarbejdes en politik for samfundsansvar.
Helt små pensionskasser kan undtages fra dette krav.
Når EU har vedtaget sin sortliste over skattely, bør det efter forslagsstillerne opfattelse have konsekvenser i lovgivningen, og det vil være oplagt at se på, om pensionskassers investeringer i skattely skal forbydes som led i en samlet vurdering af de lovgivningsmæssige konsekvenser.
I første omgang ønsker SF med dette beslutningsforslag at fjerne enhver forhindring for, at en pensionskasse fravælger skattely og andre uetiske investeringer.
Skriftlig fremsættelse Lisbeth Bech Poulsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om samfundsansvar i pensionskasser.
(Beslutningsforslag nr.
B 44) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
