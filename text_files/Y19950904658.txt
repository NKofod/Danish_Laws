 Udtalt, at et kommunalbestyrelsesmedlem, der i funktionsperioden  

 mister sin valgbarhed og udtræder af kommunalbestyrelsen, ophører med at  

 repræsentere kommunen i de hverv, som medlemmet i kraft af sit medlemskab af  

 kommunalbestyrelsen er blevet udpeget til at varetage.
Et medlem, der mister sin valgbarhed, skal derfor udtræde af de  

 udvalg, kommissioner, bestyrelser og lignende, hvori den pågældende er  

 indvalgt af kommunalbestyrelsen, såfremt det følger af lovgivningen eller  

 vedtægter m.v., at varetagelsen af hvervet er betinget af medlemskab af  

 kommunalbestyrelsen.
Det samme gælder i tilfælde, hvor det må antages, at det  

 har været en forudsætning for kommunalbestyrelsens udpegning af den  

 pågældende til hvervet, at vedkommende var medlem af kommunalbestyrelsen.
 Årsagen til medlemmets fortabelse af valgbarhed kan tillige have  

 betydning ved afgørelsen af, om den pågældende fortsat kan varetage et hverv,  

 hvortil den pågældende er udpeget af kommunalbestyrelsen, idet der i  

 lovgivningen m.v. eller i forbindelse med kommunalbestyrelsens udpegning til  

 hvervet kan være fastsat eller forudsat særlige bopæls- eller vandelskrav.
Tilsynsrådet for Nordjyllands Amt Aalborghus Slot Slotspladsen 1 9000 Aalborg I brev af 15. november 1995 (j.nr. 1995-951/228) har Tilsynsrådet for  

 Nordjyllands Amt på baggrund af en konkret sag anmodet Indenrigsministeriet  

 om en vejledende udtalelse om, hvorvidt et kommunalbestyrelsesmedlem, som har  

 mistet sin valgbarhed på grund af straf, kan bevare sit medlemskab af  

 bestyrelser for institutioner, som den pågældende er udpeget til af  

 kommunalbestyrelsen, når medlemskab af kommunalbestyrelsen eller valgbarhed  

 hertil ikke er forudsat i vedtægterne for de pågældende institutioner.
 I denne anledning skal Indenrigsministeriet udtale følgende:
 Kommunalbestyrelsens valg af medlemmer til udvalg, kommissioner,  

 bestyrelser og lignende, hvori kommunalbestyrelsen skal være repræsenteret,  

 sker med virkning for kommunalbestyrelsens funktionsperiode, jf. § 17, stk. 2  

 og 3, i lov om kommunernes styrelse, jf. lovbekendtgørelse nr. 615 af 18.  

 juni 1995.
Såfremt et medlem af kommunalbestyrelsen i funktionsperioden mister sin  

 valgbarhed, udtræder medlemmet af kommunalbestyrelsen, jf. § 100, stk. 1, i  

 lov nr. 140 af 8. marts 1989 om kommunale valg.
Endvidere ophører medlemmet  

 med at repræsentere kommunen i de hverv, som medlemmet i kraft af sit  

 medlemskab af kommunalbestyrelsen er blevet udpeget til at varetage.
 Et medlem, der mister sin valgbarhed, skal derfor udtræde af de udvalg,  

 kommissioner, bestyrelser og lignende, hvori den pågældende er indvalgt af  

 kommunalbestyrelsen, såfremt det følger af lovgivningen eller vedtægter m.v.,  

 at varetagelsen af hvervet er betinget af medlemskab af kommunalbestyrelsen.  

 Det samme gælder i tilfælde, hvor det må antages, at det har været en  

 forudsætning for kommunalbestyrelsens udpegning af den pågældende til  

 hvervet, at vedkommende var medlem af kommunalbestyrelsen.
Det forhold, at et medlem mister sin valgbarhed til kommunalbestyrelsen,  

 medfører således ikke i sig selv, at det pågældende medlem skal fratræde alle  

 bestyrelsesposter og hverv, som den pågældende af kommunalbestyrelsen er  

 blevet udpeget til at varetage.
Afgørelsen heraf må som nævnt bero på en  

 fortolkning af den lovgivning eller vedtægt m.v., i henhold til hvilken  

 udpegningen har fundet sted, samt en (bevismæssig) vurdering af, om  

 kommunalbestyrelsen ved udpegningen har lagt afgørende vægt på, at kommunen  

 blev repræsenteret af et kommunalbestyrelsesmedlem.
 Det tilføjes, at årsagen til medlemmets fortabelse af valgbarhed tillige  

 kan have betydning ved afgørelsen af, om den pågældende fortsat kan varetage  

 et hverv, hvortil den pågældende er udpeget af kommunalbestyrelsen, idet der  

 i lovgivningen m.v. eller i forbindelse med kommunalbestyrelsens udpegning  

 til hvervet kan være fastsat eller forudsat særlige bopæls- eller  

 vandelskrav.
