Nr BTL 180 Betænkning over Forslag til lov om ændring af ligningsloven (Justering af  

 personalegodebeskatningen)   

 Nr L 180 1996-97, 1. samling Afgivet af Skatteudvalget Afgivet: 19970514 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, Finansforbundet og Foreningen af Statsautoriserede Revisorer.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et mindretal (Venstres, Det Konservative  

 Folkepartis, Fremskridtspartiets og Dansk Folkepartis medlemmer af udvalget)  

 lovforslaget til vedtagelse med de stillede ændringsforslag.
 Et andet mindretal (Socialdemokratiets og Det Radikale Venstres  

 medlemmer af udvalget) indstiller lovforslaget til vedtagelse uændret.
Et tredje mindretal (Socialistisk Folkepartis medlem af udvalget)  

 vil stemme hverken for eller imod lovforslaget, idet lovforslaget rummer både  

 fornuftige justeringer, som Socialistisk Folkeparti kan støtte, og lempelser,  

 som Socialistisk Folkeparti er imod.
Socialistisk Folkeparti vil stemme imod  

 de stillede ændringsforslag.
Et fjerde mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Enhedslisten vil  

 stemme imod de stillede ændringsforslag.
Enhedslisten ønsker i øvrigt at gøre  

 opmærksom på, at partiet kan støtte de fleste elementer i lovforslaget, men  

 vil alligevel stemme imod lovforslaget, da det skaber generel mulighed for at  

 betale for ansattes parkeringsudgifter.
Dette medfører, at de ansatte får et  

 ekstra incitament til at tage bilen til arbejde med en deraf følgende  

 stigning i bilkørslen.
Dette er helt i modstrid med de bestræbelser, der i  

 øvrigt gøres for at styrke den kollektive trafik og mindske brugen af  

 privatbilen.
 Et femte mindretal (Centrum-Demokraternes medlem af udvalget)  

 indstiller lovforslaget til vedtagelse med de under nr. 1 og 3  

 stillede ændringsforslag.
Ændringsforslag Til § 1Af et flertal (V, KF, FP, CD og DF):
 1) I den under nr. 2 foreslåede affattelse af § 16, stk.  

 3, indsættes efter 3. pkt. som nyt punktum:
»Ud over goder omfattet af 3. pkt. er tillige værdien af en af  

 arbejdsgiveren afholdt præmie til forsikring mod diagnosticeret kritisk  

 sygdom omfattet af grundbeløbet.
Som kritisk sygdom anses kræft, blodprop i  

 hjertet, hjerneblødning, dissemineret sklerose, AIDS, hjerteoperation, større  

 organtransplantationer, nyresvigt og tilsvarende livstruende sygdomme.« Af et mindretal (V, KF, FP og DF):
 2) I den under nr. 2 foreslåede affattelse af § 16, stk.  

 3, 4. pkt., ændres ordene »hele den samlede værdi« til:  

 »kun den del af værdien, som overstiger grundbeløbet«.
 Af et flertal (V, KF, FP, CD og DF):
 3) Efter det under nr. 3 foreslåede § 16, stk. 10,  

 indsættes som nye stykker:
»Stk. 11. Værdien af en af arbejdsgiveren afholdt udgift i  

 forbindelse med lægeordineret behandling af sygdom eller følger efter et  

 ulykkestilfælde til behandling af den ansatte på privathospital, klinik eller  

 hos praktiserende speciallæge beskattes ikke, forudsat de i medfør af stk. 13  

 nærmere fastsatte betingelser er opfyldt.
Det samme gælder udgifter til  

 behandling hos kiropraktor uden forudgående henvisning fra læge.
 Stk. 12. Såfremt arbejdsgiveren har valgt at tegne en forsikring,  

 som dækker den under stk. 11 nævnte risiko helt eller delvis, gælder reglerne  

 i stk. 11 tilsvarende.
Stk. 13. Skatteministeren bemyndiges til at fastsætte nærmere  

 regler om betingelserne for skattefrihed i stk. 11 og 12.« Bemærkninger Til nr. 1 Bestemmelsen sikrer, at en af arbejdsgiveren betalt forsikring  

 mod kritisk sygdom er omfattet af beløbsgrænsen.
Præmien udgør i dag omkring  

 300 kr. for en dækning på 100.000 kr. og er derfor af så bagatelagtig  

 karakter, at det er åbenbart, at der på linje med fri avis og lignende bør  

 sikres skattefrihed for præmien.
Skattefrihed harmonerer også med, at  

 forsikringen i overvejende grad tegnes af hensyn til arbejdet, så den ansatte  

 - om muligt - snarest kan genoptage arbejdet.
Bestemmelsen omfatter ikke heltidsulykkesforsikringer, og disse  

 forsikringer er heller ikke i øvrigt omfattet af beløbsgrænsen.
Den hidtil  

 gældende praksis for skattefrihed for heltidsulykkesforsikringer fortsætter  

 uændret, dog således, at 500.000 kr.s-grænsen for skattefrihed forhøjes til  

 700.000 kr. svarende til, at grænsen for skattefrihed for lejlighedsgaver er  

 forhøjet fra 300 kr. til 500 kr.
Til nr. 2 Det foreslås, at grundbeløbet kommer til at fungere som en  

 bundgrænse.
Virkningen af at indføre en bundgrænse er, at der kun skal  

 betales skat af den del af godernes værdi, som overstiger bundgrænsen.
 Til nr. 3 Det foreslås at udvide reglerne om, at værdien af hel eller  

 delvis vederlagsfri privat benyttelse af en computer med dertil hørende  

 tilbehør, og fri parkeringsplads ikke beskattes.
 Det foreslåede stk. 11 sikrer, at en af arbejdsgiveren afholdt udgift i  

 forbindelse med lægeordineret behandling af sygdom eller følger efter et  

 ulykkestilfælde til behandling af den ansatte på f.eks. et privathospital er  

 skattefri, jf. stk. 13. Med privathospital sidestilles klinik, praktiserende  

 speciallæge og kiropraktor.
 Det foreslåede stk. 12 sikrer, at hospitals- og sundhedsforsikringer, som  

 afdækker den i stk. 11 nævnte risiko, sidestilles med tilfælde, hvor der ikke  

 er tegnet nogen forsikring.
Efter stk. 13 bemyndiges skatteministeren til at fastsætte nærmere regler  

 om betingelserne for skattefrihed i stk. 11 og 12, idet skatteministeren skal  

 sikre, at udgiften til behandling eller til forsikringspræmien er skattefri,  

 hvis behandling under de i dag eksisterende forsikringsbetingelser på det  

 danske marked ville være dækningsberettiget.
Skatteministeren skal på dette  

 grundlag fastsætte nærmere regler om - sygdom - direkte følger af et ulykkestilfælde og - behandlingsformerne, idet det særligt skal fremgå, hvilke behandlinger der ikke vil være  

 omfattet af skattefriheden (kosmetiske operationer, behandling for barnløshed  

 m.v.), jf. dækningsundtagelserne på de eksisterende forsikringsdækninger.
