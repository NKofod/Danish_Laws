Ankestyrelsens principafgørelse O-54-95 om kontanthjælp - boligtillæg - vedligeholdelse - banklån - pant - nuværende bolig - omprioritering Resume:
 Ved beregning af boligudgiften kunne der alene medtages udgifter vedrørende den bolig, ansøger beboede.
 Udgifterne til et lån, der var optaget i ansøgers tidligere bolig, kunne alene medtages i det omfang, det kunne dokumenteres, at låneprovenuet var anvendt til omprioritering, vedligeholdelse eller forbedring af den nuværende bolig.
 Kassation:
Principafgørelsen er afløst af en nyere afgørelse Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 37a Sagsfremstilling:
 En kommune havde ved beregningen af boligtillæg afslået at medtage en månedlig udgift på 2.000 kr. svarende til den månedlige ydelse på et banklån, sikret ved ejerpant i ansøgers bolig.
 Ankenævnet fandt, at ansøgers banklån, sikret ved pant i hans nuværende bolig, måtte anses for en faktisk boligudgift for ham, for så vidt angik den del af lånet, der var anvendt til boligudgifter.
 Kommunen anførte i forbindelse med klagen til Ankestyrelsen, at der ved beregningen af boligtillæg efter den tidligere gældende § 37, stk. 3, nu § 37 a i bistandsloven kun kunne medtages udgifter til den bolig, som man bebor.
 Sagen blev behandlet i principielt møde til afklaring af, om lån optaget til indfrielse af lån i tidligere bolig, men sikret ved pant i nuværende bolig og efterfølgende forhøjet, skal medtages ved vurderingen af boligtillæggets størrelse.
 Afgørelse:
Ankestyrelsen fandt, at der ved beregningen af boligudgiften alene kunne medtages udgifter vedrørende den bolig, som ansøger beboede.
Udgifterne til afdrag på lån, sikret ved pant i den bolig, som ansøger beboede, kunne således ikke i sig selv begrunde, at disse udgifter blev medtaget ved beregningen af boligudgiften.
Ydelserne på lånet, der var optaget i ansøgers tidligere bolig og efterfølgende forhøjet, ville således alene kunne medtages i det omfang, ansøger kunne dokumentere, at låneprovenuet var anvendt til omprioritering, vedligeholdelse eller forbedring af hans nuværende bolig.
 Ankestyrelsen tiltrådte nævnets afgørelse med denne begrundelse.
