Fremsat den 25. januar 2018 af undervisningsministeren (Merete Riisager) Forslag til Lov om ændring af lov om friskoler og private grundskoler m.v.
(Permanent tilskudsmodel for inklusion på frie grundskoler) § 1 I lov om friskoler og private grundskoler m.v., jf. lovbekendtgørelse nr. 30 af 12. januar 2018, foretages følgende ændringer:
 1. § 11 a, stk. 1 og 2, ophæves, og i stedet indsættes:
»Staten yder hver enkelt skole et tilskud til inklusion efter § 11, stk. 1, nr. 4, jf. § 3, stk. 1, nr. 2. Taksterne for tilskuddet fastsættes på de årlige finanslove for skoler med 0-149 elever, 150-299 elever, 300-449 elever og 450 elever og derover.
Tilskuddet ydes på grundlag af skolens elevtal pr. 5. september i året før finansåret« Stk. 3 bliver herefter stk. 2.
 2. I § 11 a, stk. 3, der bliver stk. 2, udgår »og om skolens redegørelse efter stk. 2«.
§ 2 Stk. 1. Loven træder i kraft den 15. marts 2018, jf. dog stk. 2.
 Stk. 2. § 1, nr. 1, har virkning fra den 1. januar 2018.
Bemærkninger til lovforslaget Almindelige bemærkninger 1. Indledning Med lovforslaget foreslås, at der etableres en ny permanent tilskudsordning til inklusion på de frie grundskoler, hvorefter inklusionstilskuddet for hver enkelt skole fordeles på baggrund af skolens antal af elever pr. 5. september i året før finansåret.
Lovforslaget er opfølgning på aftale mellem regeringen (Venstre, Liberal Alliance og Konservative Folkeparti) og Dansk Folkeparti om finanslov for 2018, hvori der indgår en permanent tilskudsordning til inklusion på de frie grundskoler, hvorefter der på grundlag af en gruppering af skolerne i fire intervaller ydes et tilskud, der aftrappes efter skolestørrelse.
 Med lovforslaget foreslås det, at staten fra 1. januar 2018 yder de frie grundskoler tilskud til inklusion pr. skole på grundlag af en fordeling af skolerne i fire intervaller efter skolens størrelse, dvs. antallet af elever, der fastsættes således: 0-149 elever, 150-299 elever, 300-449 elever, og 450 elever og derover.
 Taksterne pr. skole i de fire intervaller fastsættes på de årlige finanslove.
Det er hensigten at fastsætte taksterne, således at tilskuddet aftrappes efter skolestørrelse.
Der er således tale om en forbedring af tilskuddet til inklusion for de mindre skoler og hermed et bedre økonomisk grundlag for at optage elever med behov for særlig støtte til inklusion.
Dermed sikres, at elever med behov for særlig støtte til inklusion i højere grad har et frit skolevalg.
 Efter den gældende tilskudsordning yder staten årligt et tilskud til inklusion på 70.000 kr. pr. skole uafhængig af antallet af elever på den enkelte skole.
 Den nuværende ramme for inklusionstilskud til de frie grundskoler udgør 39 mio. kr. årligt og med aftale om finansloven for 2018 vil den udgøre 70 mio. kr. årligt, dvs. en forhøjelse af inklusionstilskuddet med 31 mio. kr.
Tilskud til inklusion, jf. § 11, stk. 1, nr. 4, ydes som et samlet tilskud i en midlertidig støtteordning.
Om det særlige inklusionstilskud fremgår det af lovens § 11 a, stk. 1, 1. pkt., at staten til inklusion af elever med særlige behov i den almindelige undervisning yder et årligt tilskud til hver enkelt skole på 70.000 kr.
I skoleårene 2013-14 og 2014-15 er der herudover ydet et tilskud på henholdsvis 75 pct. og 50 pct. af den gennemsnitlige udbetalte støtte til skolen i de tre forudgående skoleår til specialundervisning til denne elevgruppe.
For skoleåret 2014-15 og i perioden fra den 1. august 2015 til den 31. december 2016 har staten endvidere ydet et tilskud på 300 kr. pr. årselev, jf. lovens § 11, stk. 1, 3. pkt.
Danmarks Evalueringsinstitut (EVA) har for Styrelsen for Undervisning og Kvalitet gennemført en undersøgelse Inklusion på de frie grundskoler.
En kortlægning af skolernes arbejde med supplerende undervisning og anden faglig støtte for elever med støttebehov under 12 ugentlige lektioner (december 2015). Af de almindelige bemærkninger i afsnit 2.1.2., i lovforslag nr.
L 180 af 26. marts 2015, folketingssamling 2014-15 (1. samling), jf.
Folketingstidende, Tillæg A, side 9, som vedtaget ved lov nr. 688 af 27. maj 2015, fremgår, at denne evaluering forventes at danne grundlag for undervisningsministerens stillingtagen til en permanent ordning for tilskud til inklusion.
Undersøgelsen er foretaget på baggrund af en række ændringer af reglerne for de frie grundskolers tilskud til inklusion.
Det er med baggrund i resultaterne i EVAs undersøgelse, at der er foretaget en opdeling efter skolernes elevantal i de fire intervaller, da der viser sig en sammenhæng mellem skolestørrelse og andelen af inklusionselever, idet de mindre skoler har en højere andel af elever med inklusionsbehov.
2. Lovforslagets indhold 2.1. Permanent tilskudsmodel for inklusion på frie grundskoler 2.2. Gældende ret Efter § 3, stk. 1, nr. 2, i lov om friskoler og private grundskoler, jf. lovbekendtgørelse nr. 30 af 12. januar 2018, skal en fri grundskole tilbyde supplerende undervisning eller anden faglig støtte til en elev, der har brug for støtte, og som ikke kan understøttes alene ved brug af undervisningsdifferentiering og holddannelse, med henblik på elevens inklusion i den almindelige undervisning, jf. § 3 a, 1. pkt., i lov om folkeskolen.
Ordningen blev indført ved lov nr. 1350 af 21. december 2012.
 Endvidere følger det af lovens § 11, stk. 1, nr. 4, at på den årlige finanslov fastsættes af driftstilskudsbevillingen et særligt tilskud til supplerende undervisning eller anden faglig støtte til en elev, der har brug for støtte, og som ikke kan understøttes alene ved brug af undervisningsdifferentiering og holddannelse, med henblik på elevens inklusion i den almindelige undervisning.
Tilskud til inklusion, jf. § 11, stk. 1, nr. 4, ydes som et samlet tilskud i en midlertidig støtteordning, som blev gennemført ved lov nr. 1350 af 21. december 2012 og justeret og forlænget ved lov nr. 688 af 27. maj 2015. Om det særlige inklusionstilskud fremgår det af lovens § 11 a, stk. 1, 1. pkt., at staten til inklusion af elever med særlige behov i den almindelige undervisning yder et årligt tilskud til hver enkelt skole på 70.000 kr.
I skoleårene 2013-14 og 2014-15 er der herudover ydet et tilskud på henholdsvis 75 pct. og 50 pct. af den gennemsnitlige udbetalte støtte til skolen i de tre forudgående skoleår til specialundervisning til denne elevgruppe.
For skoleåret 2014-15 og i perioden fra den 1. august 2015 til den 31. december 2016 har staten endvidere ydet et tilskud på 300 kr. pr. årselev, jf. lovens § 11, stk. 1, 3. pkt.
I lovens § 11 a, stk. 2, er det fastsat, at skolen i årsrapporten særskilt skal redegøre for tilskuddenes anvendelse.
Det fremgår af bemærkningerne til denne bestemmelse, jf. bemærkningerne til § 1, nr. 6, i lov nr. 1350 af 21. december 2012, jf. lovforslag nr.
L 73 (2012-2013), jf.
Folketingstidende 2012-2013, A, side 11, at redegørelsen skal have til formål at belyse anvendelsen af tilskudsmidlerne til brug for bl.a. overvejelserne om indholdet af en permanent model for inklusion af elever, der ikke længere er omfattet af inklusionsbegrebet.
2.1.2. Ministeriets overvejelser og den foreslåede ordning Den midlertidige 2-årige støtteordning for inklusion på frie grundskoler for skoleårene 2013-14 og 2014-15 er efterfølgende justeret og forlænget frem til 31. december 2016 og videreført i 2017. Det foreslås, at der for de frie grundskoler nu fra 2018 etableres en permanent tilskudsmodel for inklusion af elever på de frie grundskoler til at afløse den midlertidige tilskudsordning.
Den foreslåede permanente tilskudsmodel indebærer, at tilskuddet til inklusion pr. skole beregnes efter skolens antal af elever.
Tilskuddet ydes efter en takst pr. skole, der afhænger af skolens størrelse.
Skolerne inddeles i fire intervaller: 0-149 elever, 150-299 elever, 300-449 elever og 450 elever og derover, og der fastsættes en takst pr. skole for hvert interval.
Det foreslås, at tilskuddet ydes på grundlag af elevtallet på de enkelte skoler den 5. september i året før finansåret.
Det betyder, at en nyoprettet skole først vil få tilskud fra den 1. januar i året efter, den er oprettet.
 Med lovforslaget sikres det, at de mindre frie grundskoler får et bedre økonomisk grundlag for at optage elever med behov for særlig støtte til inklusion, og elever med behov for særlig støtte til inklusion dermed i højere grad har et frit skolevalg.
Taksterne fastsættes på de årlige finanslove.
Tilskuddet for hver enkelt skole fastsættes på baggrund af skolens antal af elever pr. 5. september i året før finansåret.
 Taksterne for inklusionstilskuddet er på ændringsforslaget til finanslovforslaget for 2018 optaget på finansloven.
 Med forslaget vil det årlige tilskud på 70.000 kr., der ydes til hver enkelt skole, blive afløst af et tilskud pr. skole afhængigt af skolestørrelse.
Med lovforslaget indføres en permanent tilskudsmodel for inklusion på de frie grundskoler, og der vil derfor ikke længere være behov for, at skolen i årsrapporten særskilt skal redegøre for tilskuddenes anvendelse til brug for bl.a. overvejelser om indholdet af en permanent ordning.
En ophævelse af denne lovbestemmelse vil samtidig lette skolernes administrative arbejde, og dermed bidrage til regeringens mål om forenkling af lovgivningen og afbureaukratisering.
Skolerne kan dog fortsat som led i Undervisningsministeriets tilsyn blive bedt om at redegøre for skolens inklusionsindsats mv.
Lovens § 11 a, stk. 2, foreslås derfor ophævet.
 Den foreslåede ophævelse af § 11 a, stk. 2, indebærer, at der ikke længere skal være hjemmel til, at undervisningsministeren kan fastsætte nærmere regler om skolens redegørelse, jf. § 11 a, stk. 3. Det foreslås derfor, at det anførte herom i § 11 a, stk. 3, udgår.
 Lovforslaget vil ikke i øvrigt indebære ændringer for fastsættelse af de frie grundskolers tilskud, herunder de særlige tilskud og takster m.v. i forbindelse med specialundervisning og anden specialpædagogisk bistand.
Med lovforslaget ændres der ikke ved, at tilskud til de enkelte skoler udbetales månedsvis forud.
Det nye permanente inklusionstilskud vil således blive udbetalt på samme måde som tilskud til generelle driftsudgifter, bygningstilskud, specialundervisning og anden specialpædagogisk bistand og tilskud til kostafdelinger, der udbetales med 1/12 af det beregnede årlige tilskud.
Det følger af § 19, stk. 1, i bekendtgørelse om tilskud til friskoler og private grundskoler m.v.
Som følge af at lovforslaget først træder i kraft den 15. marts 2018 er der på ændringsforslaget til finanslovsforslaget for 2018 fastsat takster for inklusionstilskuddet i de fire intervaller efter skolestørrelse i overensstemmelse med lovforslaget.
Undervisningsministeriet beregner og udbetaler for perioden 1. januar  15. marts 2018 tilskud til inklusion efter den hidtil gældende 11 a, stk. 1, i lov om friskoler og private grundskoler m.v. (dvs. et årligt tilskud på 70.000 kr. pr. skole). Der reguleres for de allerede beregnede og udbetalte tilskud for 1. januar  15. marts 2018 efter den hidtil gældende § 11 a, stk. 1, i lov om friskoler og private grundskoler m.v., efter vedtagelse af den fremsatte lovændring ved at hver enkel skole for 2018 får et samlet tilskud til inklusion svarende til de fastsatte takster for tilskud på finansloven for 2018. Genberegningen vil således komme de omfattede skoler til gode, ved at ingen af skolerne for 2018 i de fire foreslåede intervaller efter skolestørrelse vil modtage tilskud, der er mindre end 113.974 kr.
 Der henvises til lovforslagets § 1, nr. 1 og 2, og § 2, stk. 2, og bemærkningerne hertil.
3. Økonomiske og administrative konsekvenser for det offentlige Med lovforslaget indføres en permanent tilskudsordning for inklusion på frie grundskoler.
Tilskudsordningen afløser den gældende midlertidige tilskudsordning for inklusion på frie grundskoler.
Med forslaget omlægges inklusionstilskuddet pr. skole, så inklusionstilskuddet afhænger af skolestørrelse.
 Midlerne til inklusionstilskuddet afsættes på de årlige finanslove og afholdes inden for den samlede driftstilskudsbevilling til de frie grundskoler.
Med aftale om finansloven for 2018 afsættes 70 mio. kr. til en permanent tilskudsordning, hvilket er 31 mio. kr. mere end på finansloven for 2017. Lovforslaget her regulerer alene tilskudsmodellen og ikke tilskuddets størrelse.
Derfor vurderes forslaget ikke at have økonomiske konsekvenser for det offentlige.
 For de frie grundskoler indebærer forslaget en omfordeling fra større til mindre skoler af den tilskudsramme, der afsættes på finansloven.
Med lovforslaget indføres en permanent tilskudsmodel for inklusion på de frie grundskoler, og der vil derfor ikke længere være behov for, at skolen i årsrapporten særskilt skal redegøre for tilskuddenes anvendelse til brug for bl.a. overvejelser om indholdet af en permanent ordning.
En ophævelse af denne lovbestemmelse vil samtidig lette skolernes administrative arbejde, og bidrage til regeringens målsætning om regelforenkling og afbureaukratisering.
Bestemmelsen herom i lovens § 11 a, stk. 2, foreslås derfor ophævet.
 Med lovforslaget indarbejdes den model for inklusionstilskud med takster i fire intervaller efter skolestørrelse i overensstemmelse med den model, der blev indarbejdet på finansloven for 2018 ved ændringsforslaget til finanslovforslaget for 2018.
 4. Økonomiske og administrative for erhvervslivet m.v.
 Lovforslaget har ingen konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Lovforslaget har ingen EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden 21. december 2017  9. januar 2018 været sendt i høring hos følgende myndigheder og organisationer m.v.: Børne- og Ungdomspædagogernes Landsforbund (BUPL), Børne- og Kulturchefforeningen, Børnerådet, Danmarks Evalueringsinstitut, Danmarks Lærerforening, Danmarks Private Skoler  grundskoler og gymnasier, Dansk Friskoleforening, Danske Skoleelever, Danske Forlag, Datatilsynet, Det Centrale Handicapråd, Deutscher Schul- und Sprachverein für Nordschleswig, Efterskoleforeningen, Foreningen Frie Fagskoler, Foreningen af katolske skoler i Danmark, Foreningen af Kristne Friskoler, Foreningsfællesskabet Ligeværd, Frie Skolers Lærerforening, FSR  danske revisorer, KL, Landdistrikternes Fællesråd, Lilleskolerne, Lærernes Centralorganisation, Rigsrevisionen, Rådet for Børns Læring, Rådet for Etniske Minoriteter, Skolelederforeningen, Skole og Forældre, Studievalg Danmark og UU Danmark.
Bemærkninger til lovforslagets enkelte bestemmelser Til § 1 Til nr. 1 Af den gældende § 11 a, stk. 1, følger reguleringen af en midlertidig tilskudsordning for inklusion til de frie grundskoler.
Det følger af lovens § 11, stk. 1, nr. 4, at der på den årlige finanslov af driftstilskudsbevillingen afsættes et særligt tilskud til supplerende undervisning eller anden faglig støtte til en elev, der har brug for støtte, og som ikke kan understøttes alene ved brug af undervisningsdifferentiering og holddannelse, med henblik på elevens inklusion i den almindelige undervisning.
Tilskud til inklusion, jf. § 11, stk. 1, nr. 4, ydes som et samlet tilskud i en midlertidig støtteordning.
Om det særlige inklusionstilskud fremgår det af lovens § 11 a, stk. 1, 1. pkt., at staten til inklusion af elever med særlige behov i den almindelige undervisning yder et årligt tilskud til hver enkelt skole på 70.000 kr.
I skoleårene 2013-14 og 2014-15 er der herudover ydet et tilskud på henholdsvis 75 pct. og 50 pct. af den gennemsnitlige udbetalte støtte til skolen i de tre forudgående skoleår til specialundervisning til denne elevgruppe.
For skoleåret 2014-15 og i perioden fra den 1. august 2015 til den 31. december 2016 har staten endvidere ydet et tilskud på 300 kr. pr. årselev, jf. lovens § 11, stk. 1, 3. pkt.
 Det foreslås i § 11 a, stk. 1, 1. pkt., at staten yder hver enkelt skole et tilskud til inklusion efter § 11, stk. 1, nr. 4, jf. § 3, stk. 1, nr. 2. Tilskuddet ydes til supplerende undervisning eller anden faglig støtte til en elev, der har brug støtte, og som ikke kan understøttes alene ved brug af undervisningsdifferentiering og holddannelse, med henblik på elevens inklusion i den almindelige undervisning.
Det foreslås i § 11 a, stk. 1, 2. pkt., at taksterne for tilskuddet fastsættes på de årlige finanslove for skoler med 0-149 elever, 150-299 elever, 300-449 elever og 450 elever og derover.
Det indebærer, at tilskuddet til inklusion pr. skole beregnes efter skolens antal af elever og aftrappes efter skolestørrelse.
Det foreslås i § 11 a, stk. 1, 3. pkt., at tilskuddet ydes på grundlag af skolens elevtal pr. 5. september i året før finansåret.
Det vil således være skolens elevtal pr. 5. september i året før finansåret, der lægges til grund i forbindelse med beregning og udbetaling af tilskuddet.
 Den foreslåede ordning indebærer, at de mindre frie grundskoler får et bedre økonomisk grundlag for at optage elever med behov for særlig støtte til inklusion, og dermed sikres, at elever med behov for særlig støtte til inklusion i højere grad har et frit skolevalg.
Med forslaget vil det årlige tilskud på 70.000 kr., der ydes til hver enkelt skole, blive afløst af et tilskud pr. skole afhængigt af skolestørrelse.
Tilskud ydes skolerne med den på de årlige finanslove fastsatte takst for det interval, skolen henføres til ud fra sit elevtal.
Efter den gældende § 11 a, stk. 2, skal skolerne i deres årsrapport særskilt redegøre for anvendelsen af inklusionstilskuddet.
Baggrund herfor er, at oplysningerne herfra skulle indgå i overvejelserne om en permanent ordning.
Med lovforslaget indføres en permanent tilskudsmodel for inklusion på de frie grundskoler, og der vil derfor ikke længere være behov for, at skolen i ledelsesberetningen i årsrapporten særskilt skal redegøre for tilskuddenes anvendelse til brug for bl.a. overvejelser om indholdet af en permanent ordning.
En ophævelse af denne lovbestemmelse vil samtidig lette skolernes administrative arbejde, og bidrage til regeringens målsætning om regelforenkling og afbureaukratisering.
Bestemmelsen herom i lovens § 11 a, stk. 2, foreslås derfor ophævet.
Skolerne kan dog fortsat som led i Undervisningsministeriets tilsyn blive bedt om at redegøre for skolens inklusionsindsats mv.
Til nr. 2 Efter den gældende § 11 a, stk. 3, kan undervisningsministeren fastsætte nærmere regler om tilskud til inklusion, herunder om betingelser for og beregning af tilskud og om skolens redegørelse efter stk. 2.
 Det foreslås, at og om skolens redegørelse efter stk. 2 udgår af bestemmelsen.
Forslaget er en konsekvens af, at den gældende § 11 a, stk. 2, hvorefter skolen i ledelsesberetningen i årsrapporten særskilt skal redegøre for tilskuddenes anvendelse, foreslås ophævet med lovforslagets § 1, nr. 1, således at skoler fra og med årsrapporten for 2018 ikke længere skal redegøre særskilt for anvendelsen af tilskud til inklusion.
Der vil som følge heraf ikke længere være brug for, at undervisningsministeren kan fastsætte nærmere regler om skolens redegørelse efter stk. 2, jf. § 11 a, stk. 3.
Til § 2 Det foreslås i stk. 1, at loven træder i kraft den 15. marts 2018.
 Det foreslås i stk. 2, at § 1, nr. 1, har virkning fra den 1. januar 2018.
Det foreslås i § 1, nr. 1, at indføre en ny permanent tilskudsordning for inklusion på de frie grundskoler.
Undervisningsministeriet beregner og udbetaler for perioden 1. januar  15. marts 2018 tilskud til inklusion efter den hidtil gældende 11 a, stk. 1, i lov om friskoler og private grundskoler m.v. (dvs. et årligt tilskud på 70.000 kr. pr. skole).
Ved lovens ikrafttræden genberegnes inklusionstilskuddet for hele år 2018 efter den foreslåede bestemmelse i § 11 a, stk. 1, jf. lovforslagets § 1, nr. 1. Dette vil for alle frie grundskoler indebære et højere inklusionstilskud.
Genberegningen vil således komme de omfattede frie grundskoler til gode, ved at ingen af skolerne for 2018 i de fire foreslåede intervaller efter skolestørrelse vil modtage tilskud, der er mindre end 113.974 kr.
Det fremgår af § 45 i lov friskoler og private grundskoler m.v., at loven ikke gælder for Grønland og Færøerne.
Loven indeholder ikke nogen anordningshjemmel.
På denne baggrund er der ikke indsat en territorialbestemmelse i lovforslaget.
