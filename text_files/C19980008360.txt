Socialministeren har underskrevet bekendtgørelse om kvalitetsstandarder  

 m.v. for hjælp efter §§ 71 og 72 i lov om social service, som vedlægges i  

 korrektur. (* 2) Bekendtgørelsen forpligter den enkelte kommunalbestyrelse til mindst en  

 gang årligt - at udarbejde en kvalitetsstandard for personlig og praktisk hjælp m.v.  

 efter servicelovens §§ 71 og 72 og - at følge op på kvaliteten og styringen af denne hjælp.
 Bekendtgørelsen omfatter alene primærkommunerne, jf. § 110, stk. 2, cfr. §  

 110, stk. 1, i lov om social service.
Kravet om en kvalitetsstandard m.v. fastsættes i overensstemmelse med  

 servicelovens § 110, stk. 2, jf. lov nr. 1110 af 29. december 1997  

 (lovforslag nr.
L 120 vedtaget af Folketinget den 19. december 1997).
Baggrund I de seneste år er der i stigende grad blevet sat fokus på at sikre, at  

 såvel borgerne som den enkelte bruger får information om kommunens tilbud på  

 blandt andet det sociale område.
 I forhold til den enkelte bruger af personlig og praktisk hjælp m.v. har  

 kommunen siden den 1. juli 1996 været forpligtet til at informere skriftligt  

 om indhold og omfang af den konkrete hjælp, jf. nu servicelovens § 110, stk.  

 1, om skemaer og skriftlige afgørelser.
I forhold til kommunens borgere er kommunalbestyrelsen efter  

 Indenrigsministeriets regler om serviceredegørelser (* 1) forpligtet til -  

 mindst hvert andet år - at redegøre for indholdet, omfanget og målsætningerne  

 for de væsentligste kommunale serviceydelser.
Formålet med denne generelle  

 serviceinformation er blandt andet at give borgerne mulighed for at deltage  

 aktivt i den lokalpolitiske debat om kommunens serviceniveau og  

 prioriteringen mellem de enkelte servicetilbud.
 Kravet om beskrivelse af indhold og omfang af serviceniveauet i form af  

 kvalitetsstandarder ligger i naturlig forlængelse af disse initiativer.
Formål med kvalitetsstandarden Kvalitetsstandarden skal indeholde oplysninger til borgerne om den hjælp,  

 de kan forvente fra kommunen, hvis de får behov for personlig og praktisk  

 hjælp m.v.
 Kvalitetsstandarden forudsættes blandt andet at medvirke til at sikre, at  

 kommunens borgere kender deres rettigheder, og at borgernes forventninger til  

 den kommunale service afstemmes med det politisk besluttede serviceniveau og  

 den faktiske indsats.
 Kvalitetsstandarden kan også anvendes som et styringsinstrument for den  

 enkelte kommunalbestyrelse/kommune, idet den skal indeholde en så præcis  

 beskrivelse af serviceniveauet, at der samtidig opstilles kvalitetsmål, dvs.  

 operationelle mål, som det efterfølgende er muligt for kommunalbestyrelsen at  

 bedømme den faktiske indsats efter, jf. nedenfor.
Endelig kan kvalitetsstandarden medvirke til at sikre ensartede afgørelser  

 - inden for samme kommune - om hjælp til ældre og handicappede med samme  

 behov.
Kvalitetsstandarden kan bruges af kommunalbestyrelsen/kommunen som et  

 redskab til at sikre overensstemmelse mellem de politisk fastlagte mål  

 (serviceniveauet), de konkrete afgørelser og den faktiske indsats.
Indhold af kvalitetsstandarden Kommunalbestyrelsen forudsættes inden for servicelovens rammer at træffe  

 beslutning om det lokale serviceniveau.
Kommunalbestyrelsens beslutninger  

 udgør rammen for de opgaver, der skal udføres i kommunen.
Hvis målene er for overordnede, er de svære at anvende konkret i forhold  

 til opgaveløsningen, og borgerne får en uklar fornemmelse af kommunens  

 serviceniveau.
Beskrivelsen af serviceniveauet skal give et billede af den  

 hjælp, som borgerne kan forvente fra kommunen, hvis de får behov for  

 personlig og praktisk hjælp m.v.
Kvalitetsstandarden skal derfor som minimum indeholde en præcis  

 beskrivelse af det serviceniveau, som kommunalbestyrelsen har besluttet.  

 Beskrivelsen skal udformes som operationelle mål for hjælpen.
Herunder mål  

 for, - hvilke ydelser kommunen tilbyder efter §§ 71 og 72, - omfanget af ydelserne, og - hvem der er berettiget til ydelserne.
 I relation til udførerfunktionen skal kvalitetsstandarden som minimum  

 indeholde operationelle mål for udviklingen i sygefraværet og  

 arbejdsmiljøindsatsen.
En overordnet målsætning om, at alle ældre skal modtage den hjælp, de har  

 behov for, og at den enkelte bruger skal opleve tryghed, når hjælpen bliver  

 udført, er så upræcis, at den reelt er indholdsløs.
Kommunalbestyrelsen skal  

 nedbryde den overordnede målsætning til operationelle mål, som det er muligt  

 at måle og dermed følge op på, jf. nedenfor.
Inspiration til  

 beslutningsgrundlaget for ydelser, og hvem der er berettiget til ydelserne,  

 kan hentes i Kommunernes Landsforenings materiale om »Fælles  

 sprog«.
 Kommunalbestyrelsen kan, for så vidt angår udførerfunktionen, fx beslutte,  

 at aflysninger af hjælp ikke accepteres, at der maksimalt må komme tre  

 forskellige hjælpere i hjemmet i løbet af et år, og at hjælperne skal kunne  

 identificere sig.
Herudover kunne kommunalbestyrelsen fx opstille en målsætning om, at 90%  

 af brugerne skal være tilfredse eller meget tilfredse med hjælpen.
Der er dog  

 ikke krav om, at kommunen gennemfører brugerundersøgelser, og dermed heller  

 ikke krav om, at kommunalbestyrelsen opstiller målsætninger for  

 brugertilfredsheden.
Den årlige opfølgning Kommunalbestyrelsen skal - mindst en gang årligt - følge op på kvaliteten  

 og styringen af den personlige og praktiske hjælp m.v.
 Opfølgningen skal ske på grundlag af de operationelle mål i  

 kvalitetsstandarden, således at der følges op på de politisk trufne  

 beslutninger om indhold og omfang for kommunens indsats, herunder de  

 politiske mål for udviklingen i sygefraværet og arbejdsmiljøet i  

 udførerfunktionen.
 Kommunen kan ved opfølgning af udviklingen i det fysiske og psykiske  

 arbejdsmiljø bl.a. støtte sig til de arbejdspladsvurderinger, som kommunen  

 skal lave efter Arbejdsministeriets bekendtgørelse nr. 1017 af 17. december  

 1997. En arbejdspladsvurdering skal være skriftlig og skal omfatte en  

 stillingtagen til de arbejdsmiljøproblemer, der er på arbejdspladsen, og  

 hvordan de løses.
 Den årlige opfølgning kan i øvrigt anvendes som et redskab for  

 kommunalbestyrelsen til at vurdere og eventuelt revidere kommunens  

 serviceniveau.
Der er ikke krav om, at den enkelte kommune skal bruge bestemte metoder  

 (fx brugerundersøgelser) til opfølgning.
Omfanget og tilrettelæggelsen af  

 opfølgningen afhænger naturligvis af, hvilke operationelle mål den enkelte  

 kommunalbestyrelse beslutter at indarbejde i kvalitetsstandarden.
 Information til borgerne om kvalitetstandarden Det er op til den enkelte  

 kommunalbestyrelse at beslutte, hvordan den vil informere borgerne om  

 kommunens kvalitetsstandard.
Pjece Socialministeriet vil snarest udsende en pjece, der indeholder inspiration  

 om kvalitetsstandarden og opfølgningen til kommunerne.
Socialministeriet den 9. juni 1998 KAREN JESPERSEN / Leif Sondrup (* 1) Lov om kommunernes styrelse § 62, stk. 1.
