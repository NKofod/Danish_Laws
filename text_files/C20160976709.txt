Cirkulære om forretningsorden for Det Økologiske Fødevareråd (DØFR) I henhold til § 4, stk. 5, i lovbekendtgørelse nr. 1657 af 14. december 2015 af Økologiloven, fastsættes efter bemyndigelse i henhold til § 8, nr. 1, i bekendtgørelse nr. 512 af 23. april 2015 om NaturErhvervstyrelsens opgaver og beføjelser følgende forretningsorden for Det Økologiske Fødevareråd, der er nedsat i medfør af lovens § 4, stk. 1:
§ 1. Det Økologiske Fødevareråd har til opgave at fremme, følge og vurdere udviklingsmulighederne for den danske økologisektor.
Rådet rådgiver ministeren i spørgsmål om økologiloven, regler fastsat i medfør heraf samt om gennemførelse af EU-regler og andre internationale forpligtigelser, for så vidt angår den økologiske produktionsmetode.
Herudover kan rådet rådgive ministeren i andre spørgsmål vedrørende økologi, jf. lovens § 4, stk. 2.
 Stk. 2. Ved udfærdigelse af regler i henhold til lovens § 2 indhentes en udtalelse fra rådet, jf. lovens § 4, stk. 2.
Rådets sammensætning § 2. Miljø- og fødevareministeren fastsætter rådets sammensætning.
Formanden udpeges som repræsentant for Miljø- og Fødevareministeriet.
De øvrige medlemmer udpeges for en periode på 3 år efter indstilling fra:
§ 3. Der udpeges særligt sagkyndige fra SEGES, Landbrug og Fødevarer, Brancheudvalget for mælkeproducenter, ICROFS og Fødevarestyrelsen.
De særligt sagkyndige deltager i rådets møder på samme vilkår som rådets medlemmer.
 § 4. Funktionsperioden på 3 år begynder ved tidspunkt for ministerens udpegning.
 Stk. 2. Fratræder et medlem inden udløbet af funktionsperioden, udnævnes et nyt medlem for den resterende periode.
 Stk. 3. Genudnævnelse kan finde sted.
Rådets arbejdsform § 5. Rådet indkaldes til møde efter beslutning fra formanden eller på begæring af mindst 6 af rådets medlemmer fremsætter ønske herom med angivelse af emne for mødet.
 Stk. 2. Formanden leder rådets møder.
§ 6. Med forbehold af § 7, forudsætter deltagelse i rådets arbejde, at medlemmet eller den særligt sagkyndige er til stede på mødet.
Deltagelse i rådsmødet kan således ikke erstattes af indsendelse af skriftlige bemærkninger.
Dog kan skriftlige bemærkninger sendes til sekretariatet, der tager stilling til, hvilken betydning bemærkningerne skal tillægges.
Stk. 2. Medlemmer kan stille forslag til dagsordenen til sekretariatet.
Formanden tager stilling til, om forslagene skal imødekommes.
 § 7. Formanden kan beslutte, at der foretages skriftlig høring af rådets medlemmer hvis nødvendigt.
 § 8. Alle, der deltager i rådets arbejde, herunder de særligt sagkyndige, er underkastet reglerne i forvaltningslovens kapitel 8 om habilitet og tavshedspligt.
Sekretariat § 9. Sekretariatsbetjening af rådet varetages af NaturErhvervstyrelsen.
 Stk. 2. Sekretariatet indkalder til møde med mindst 14 dages varsel.
Stk. 3. Med mødeindkaldelsen skal der følge et foreløbigt forslag til dagsorden, der så vidt muligt skal indeholde angivelse af de emner, der kommer til behandling.
Foreløbig forslag til dagsorden skal være bilagt det materiale, formanden skønner nødvendigt.
Stk. 4. Sekretariatet udarbejder referat snarest muligt efter møde i rådet og sender dette godkendelse hos de af rådets medlemmer og særligt sagkyndige, der var til stede ved mødet.
Et mindretal kan kræve sin mening optaget i mødereferatet.
Det endelige referat sendes til rådets medlemmer og særlig sagkyndige til orientering og offentliggøres på NaturErhvervstyrelsens hjemmeside.
Ikrafttræden § 10. Cirkulæret træder i kraft den 1. august 2016.
 Stk. 2. Forretningsorden for Det Økologiske Fødevareråd af 25. februar 2014 ophæves.
