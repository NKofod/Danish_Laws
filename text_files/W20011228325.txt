Landsskatteretskendelse Landbrugsejendom, avance ved salg af jordareal,  

 genanbringelse, vedligeholdelse A klager for indkomståret 1997 over, at  

 skatteankenævnet, for så vidt angår 66.210 kr., ikke har  

 godkendt avance ved salg af jordtilliggende for genanbragt.
Det fremgår af sagens oplysninger, at klageren  

 erhvervede en landbrugsejendom, B, der havde et jordtilliggende på  

 39,98 ha, den 22. august 1985. Ved skøde af 26. marts 1997 frasolgte  

 klageren et jordtilliggende på 20,57 ha for en kontantomregnet salgssum  

 på 1.393.262 kr.
Avancen ved salget af jordtilliggendet er opgjort til  

 482.908 kr. før ejertidsnedslag.
Klageren har i 1998 afholdt 203.725 kr. til udskiftning af  

 tegltaget på restejendommens stuehus.
I forbindelse hermed har klageren  

 valgt at genanbringe 190.000 kr. af avancen i denne udgift efter  

 ejendomsavancebeskatningslovens § 6 C.
 Skatteankenævnet har godkendt, at 137.515 kr. af  

 avancen genanbringes i udgiften til udskiftning af tegltaget på  

 restejendommens stuehus efter ejendomsavancebeskatningslovens § 6 C.
Nævnet har i begrundelsen for afgørelsen  

 bl.a. anført, at ejendomsavancebeskatningslovens § 6 C giver ret til  

 genanbringelse i udgifter, der er afholdt til om-, til- eller nybygning  

 på en ejendom.
I tilfælde af ombygning på en ejendom kan  

 der både være forbedrings- og/eller vedligeholdelsesudgifter.  

 Ifølge Ligningsrådets bindende forhåndsbesked af 26. marts  

 1998 kan der kun godkendes genanbringelse i forbedringsudgifter, men ikke i  

 vedligeholdelsesudgifter.
Ved vedligeholdelsesudgifter forstås  

 fradragsberettigede vedligeholdelsesudgifter efter statsskattelovens § 6,  

 stk. 1, litra e.
Idet levetiden for et tegltag kan fastsættes til 40  

 år, og da klageren har ejet ejendommen i 13 år, har nævnet  

 anset 13/40 af udgiften på 203.725 kr. til udskiftning af stuehusets  

 tegltag for vedligeholdelse.
Det herved fremkomne beløb på  

 66.210 kr. er ikke godkendt genanbragt efter ejendomsavancebeskatningslovens  

 § 6 C.
 Klagerens repræsentant har over for  

 Landsskatteretten nedlagt påstand om, at 190.000 kr. af avancen kan  

 genanbringes i udgiften til udskiftning af tegltaget på ejendommens  

 stuehus efter ejendomsavancebeskatningslovens § 6 C.
Repræsentanten har til støtte herfor bl.a.  

 gjort gældende, at der ved fortolkningen af  

 ejendomsavancebeskatningslovens § 6 C, herunder forståelsen af ordet  

 ombygning, skal lægges vægt på ånden og  

 sammenhængen i ejendomsavancebeskatningsloven, herunder særligt  

 formålet med genanbringelsesreglerne i lovens §§ 6 A - 6 C.
Det  

 fremgår af Ligningsrådets bindende forhåndsbesked af 18.  

 august 1998, at der kan genanbringes i udgifter, der kan medregnes til  

 anskaffelsessummen for ejendommen.
I Ligningsrådets bindende  

 forhåndsbesked af 26. marts 1998 sondres der ikke imellem, hvorvidt der  

 er tale om fradragsberettigede eller ikke-fradragsberettigede  

 vedligeholdelsesudgifter, men det er repræsentantens opfattelse, at der  

 menes fradragsberettigede vedligeholdelsesudgifter.
Under hensyn til at genanbringelse af ejendomsavance sker  

 således, at anskaffelsessummen for den ejendom, hvori der er  

 genanbragt, reduceres, må reglerne skulle fortolkes i overensstemmelse  

 med begrebet anskaffelsessum.
Da der ved opgørelse af  

 anskaffelsessummen efter ejendomsavancebeskatningslovens § 5 også kan  

 medregnes vedligeholdelsesudgifter afholdt på stuehuset, må det  

 heraf følge, at der kan ske genanbringelse i vedligeholdelsesudgifter  

 afholdt på stuehuset, når disse ikke kan fradrages i  

 indkomstopgørelsen.
Endelig har repræsentanten anført, at  

 genanbringelse i vedligeholdelsesudgifter ikke kan anvendes til at finansiere  

 vedligeholdelse af stuehuset, idet genanbringelsesreglerne alene udskyder  

 beskatningstidspunktet.
Told- og skatteregionen har under sagens behandling for  

 Landsskatteretten indstillet den påklagede afgørelse  

 stadfæstet.
Regionen har herved henvist til, at det ikke kan antages,  

 at det har været hensigten med indførelsen af  

 ejendomsavancebeskatningslovens § 6 C, at man kan finansiere vedligeholdelse  

 af stuehuset på denne måde.
Såfremt dette havde været  

 tilfældet, ville bestemmelsen have været udformet, så den  

 også omfattede vedligeholdelsesudgifter.
Regionen har endvidere henvist  

 til, at bestemmelsen skal fortolkes indskrænkende, jf.
TfS 1998.199  

 LSR, og at ombygning ud fra en ordlydsfortolkning må forstås som  

 en forandring eller en forbedring af ejendommen.
Ligningsrådets  

 bindende forhåndsbesked af 18. august 1998 støtter efter  

 regionens opfattelse ikke klagerens fortolkning af bestemmelsen, idet en  

 mælkekvote forbedrer ejendommens driftsmæssige værdi,  

 hvorimod vedligeholdelsesudgifter ikke forbedrer ejendommens værdi.  

 Endelig har regionen anført, at ejendomsavancebeskatningslovens § 6 C  

 er klart formuleret, og at en ordlydsfortolkning af bestemmelsen må  

 føre til, at der ikke kan genanbringes i vedligeholdelsesudgifter.
 Landsskatteretten skal udtale:
 Retten lægger ved afgørelsen til grund, at  

 klagerens erhvervsmæssigt drevne landbrugsejendom er omfattet af  

 ejendomsavancebeskatningslovens § 6 A.
 Anskaffelsessummen for ombygninger udført på  

 ejendomme, der er omfattet af ejendomsavancebeskatningslovens § 6 A, kan  

 nedsættes med fortjeneste ved afståelse af fast ejendom efter  

 reglerne i ejendomsavancebeskatningslovens § 6 A, hvorved fortjenesten ikke  

 medregnes til den skattepligtige indkomst, jf.  

 ejendomsavancebeskatningslovens § 6 C.
Retten finder, at ombygning i  

 ejendomsavancebeskatningslovens § 6 C må forstås i  

 overensstemmelse med statsskattelovens § 6, stk. 1, litra e, om  

 fradragsberettigede vedligeholdelsesudgifter, således at ombygning kan  

 defineres som de udgifter, der efter statsskattelovens § 6, stk. 1, litra e,  

 anses for ikke-fradragsberettigede forbedringsudgifter.
Der er herved henset  

 til en naturlig sproglig forståelse af ordet ombygning og til  

 Ligningsrådets bindende forhåndsbesked af 26. marts 1998.
Herefter finder retten, at klagerens udgift til  

 udskiftning af taget på ejendommens stuehus kan anses for delvis  

 vedligeholdelse og delvis forbedring af ejendommen.
Retten har herved henset  

 til den gennemsnitlige levetid for tegltage og til klagerens ejertid.
Idet  

 retten kan tiltræde det af de stedlige skattemyndigheder udøvede  

 skøn, hvorefter 66.210 kr. af udgiften til udskiftning af stuehusets  

 tag er anset for vedligeholdelse af ejendommen, og da klageren ikke er  

 berettiget til at genanbringe den ved frasalget af jordtilliggendet  

 opnåede avance i denne del af udgiften, stadfæstes den  

 påklagede afgørelse.
Det af klagerens repræsentant  

 anførte findes ikke at kunne føre til et andet resultat.
