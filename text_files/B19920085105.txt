 I medfør af § 19, stk. 1 og 2, i lov nr. 342 af 14. maj 1992 om mælk,  

 mælkeprodukter, margarine m.v. (mælkeproduktloven) og efter bemyndigelse fra  

 landbrugsministeren fastsættes:
 § 1.  Til dækning af udgifterne ved kontrollen med  

 kvalitet, sammensætning m.v. af mejeriprodukter skal enhver virksomhed, der  

 tilvirker smør, smørprodukter, ost, smelteost, ostepulver, mælkekonserves,  

 modermælkserstatninger og konsumis, herunder ermolis, betale en afgift i  

 forhold til virksomhedens produktion.
 § 2.  Afgiften af smør og smørprodukter udgør 0,91 øre  

 pr. kg.
 Stk. 2.  Afgiften af ost, smelteost og ostepulver udgør  

 1,46 øre pr. kg.
 Stk. 3.  Afgiften af mælkekonserves udgør 0,13 øre pr.  

 kg.
 Stk. 4.  Afgiften af modermælkserstatninger udgør 1,45  

 øre pr. kg.
 Stk. 5.  Virksomheder, der tilvirker smør,  

 smørprodukter, ost, smelteost, ostepulver, mælkekonserves og  

 modermælkserstatninger, skal hvert år inden den 20. april og den 20. oktober  

 til Veterinærdirektoratet på en særlig blanket indsende en opgørelse over  

 tilvirkningen af smør og smørprodukter, ost ekskl. råkasein, smelteost,  

 ostepulver, mælkekonserves og modermælkserstatninger i den foregående  

 halvårsperiode.
 Stk. 6.  Opgørelsen skal foretages på grundlag af  

 bogføringsuger, der regnes fra mandag til og med søndag.
 Stk. 7.  En halvårsperiode regnes fra den første mandag  

 i april og oktober og afsluttes med den første søndag i oktober og april, med  

 mindre andet fastsættes af Veterinærdirektoratet.
 § 3.  Afgiften af konsumis og konsumisblandinger,  

 herunder ermolis, udgør 0,30 øre pr. liter.
 Stk. 2.  Virksomheder, der tilvirker konsumis og  

 konsumisblandinger, herunder ermolis, skal hvert år inden den 20. april og  

 20. oktober til Veterinærdirektoratet på en særlig blanket indsende en  

 opgørelse over udleveringen af konsumis og konsumisblandinger, herunder  

 ermolis, i den foregående halvårsperiode.
 Stk. 3.  En halvårsperiode regnes fra 1. april til 30.  

 september og fra 1. oktober til 31. marts, medmindre andet fastættes af  

 Veterinærdirektoratet.
 § 4.  Udgifter i forbindelse med særlige tilsyn eller  

 laboratorieundersøgelser, der udføres efter anmodning fra virksomheden eller  

 i henhold til særlig tilladelse, skal afholdes af virksomheden.
 § 5.  Såfremt en virksomhed afmelder sin autorisation,  

 skal virksomheden umiddelbart herefter indsende opgørelse over produktionen  

 for tiden efter sidste opgørelsestidspunkt.
Stk. 2.  De i §§ 2 og 3 omhandlede afgifter, der  

 opkræves af Veterinærdirektoratet, indbetales under benyttelse af et særligt  

 giroindbetalingskort, hvorpå afgiftsbeløbet er anført, og som tilsendes  

 virksomhederne af Statens Regnskabsdirektorat.
Afgiftsbeløbet skal være  

 indbetalt senest 14 dage efter modtagelsen af giroindbetalingskortet.
 Stk. 3.  Overstiger det samlede afgiftsbeløb for  

 afgiftsåret oktober 1991 til oktober 1992 direktoratets udgifter til kontrol,  

 tilbagebetaler direktoratet senest den 31. marts 1993 det overskydende beløb  

 til virksomhederne.
 § 6.  Denne bekendtgørelse træder i kraft den 24.  

 oktober 1992 og har virkning fra den 5. oktober 1992, for is dog fra den 1.  

 oktober 1992.
 Stk. 2.  Bekendtgørelse nr. 603 af 15. september 1988 om  

 afgift til dækning af udgifterne ved kontrollen med mejeriprodukter ophæves.
Veterinærdirektoratet, den 16. oktober  

 1992 P.V.V.
