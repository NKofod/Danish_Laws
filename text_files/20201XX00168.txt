Skriftlig fremsættelse (11. november 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven (Samtykkebaseret voldtægtsbestemmelse) (Lovforslag nr.
L 85) Voldtægt udgør en af de mest alvorlige personfarlige forbrydelser og indebærer en grov krænkelse af den seksuelle selvbestemmelsesret.
 Den gældende voldtægtsbestemmelse forudsætter, at gerningsmanden har anvendt nærmere opregnede tvangsmidler, eller at offeret har været i en tilstand eller situation, hvor den pågældende har været ude af stand til at modsætte sig handlingen.
Det er tid til at sikre, at retten til seksuel selvbestemmelse bliver omdrejningspunktet for, hvornår der er tale om voldtægt.
Vi skal som samfund yde voldtægtsofre den retsbeskyttelse, de har krav på.
 Med lovforslaget foreslås det derfor, at straffelovens § 216, stk. 1, om voldtægt, nyaffattes, så det fremover fremgår, at samleje med en person, som ikke samtykker heri, er voldtægt.
 Det er regeringens vurdering, at indførelsen af en voldtægtsbestemmelse baseret på samtykke ikke alene vil have betydning for, hvordan voldtægtssager vurderes og håndteres af politiet, anklagemyndigheden og domstolene, men at den også vil bidrage til en generel holdningsændring i samfundet, idet den øger fokus på respekt for andre menneskers grænser og frihed samt retten til at bestemme over egen krop.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
