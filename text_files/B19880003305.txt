 I medfør af § 1, stk. 1 og 2, § 7, § 8 og § 16, stk. 6, i  

 lovbekendtgørelse nr. 731 af 13. november 1987 om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.v. fastsættes:
 § 1.  Denne bekendtgørelse vedrører ordningen med  

 udligning af lageromkostninger for sukker i henhold til Det europæiske  

 økonomiske Fællesskabs markedsordning for sukker.
 Stk. 2.  Ud over de af Det europæiske Fællesskab  

 fastsatte betingelser vedrørende udligningsordningen skal de i §§ 2 og 3  

 anførte vilkår opfyldes.
 § 2.  Enhver, der i henhold til markedsordningen for  

 sukker omfattes af udligningsordningen for lageromkostninger, skal indhente  

 en bevilling fra toldvæsenet og skal have sukkeret oplagret på et af  

 toldvæsenet godkendt lager.
 Stk. 2.  Det er en betingelse for godkendelse af lager,  

 at toldvæsenet finder det velegnet til opbevaring af sukker, og at såvel  

 ejeren af sukkeret som lagerholder giver toldvæsenet adgang til at gennemføre  

 fornøden kontrol med det oplagrede sukker, jf. § 7, stk. 2 og 3 i  

 lovbekendtgørelse nr. 731 af 13. november 1987 om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.v.
 § 3.  De i § 2 omhandlede ejere og lagerholdere samt  

 afgiftspligtige sukkerproducenter skal inden den 15. i hver måned på den af  

 toldvæsenet foreskrevne måde til toldvæsenet indsende foreskrevne oplysninger  

 om lagerbeholdninger, omsætning og produktion.
 Stk. 2.  Oplysningernes rigtighed kan kræves attesteret  

 af en registreret eller statsautoriseret revisor.
 § 4.  Udbetaling af refusion, henholdsvis opkrævning  

 af afgift foretages af toldvæsenet, der er berettiget til at foretage  

 modregning mellem refusions- og afgiftsbeløb.
 Stk. 2.  Betales skyldig afgift ikke rettidigt, skal der  

 betales 1 pct. i månedlig rente for hver påbegyndt måned efter senest  

 rettidige indbetalingsdag.
 Stk. 3.  Rentebeløb efter stk. 2 fastsættes altid til  

 mindst 10 kr.
 Stk. 4.  Skyldige afgifts- og rentebeløb, der ikke  

 betales efter toldvæsenets påkrav, kan inddrives ved udpantning.
 § 5.  Der må kun indgives ansøgning om refusion for:
- sukker produceret på grundlag af sukkerroer eller sukkerrør høstet inden  

 for Det europæiske økonomiske Fællesskab, jf. stk. 2, - præferencesukker som defineret i Fællesskabets retsregler.
 Ansøgning må ikke indgives for denatureret sukker.
 Stk. 2.  Det er endvidere en betingelse, at andet sukker  

 end præferencesukker hidrører fra en produktion inden for den maksimumskvote,  

 der er tildelt producenten af det pågældende sukker.
 Stk. 3.  Overtrædelse af stk. 1 og 2 straffes med bøde  

 medmindre højere straf er forskyldt, jf. § 16 i lovbekendtgørelse nr. 731 af  

 13. november 1987 om administration af Det europæiske økonomiske Fællesskabs  

 forordninger om markedsordninger for landbrugsvarer m.v.
 § 6.  Bekendtgørelsen træder i kraft ved  

 offentliggørelsen i Lovtidende.
 Stk. 2.  Samtidig ophæves bekendtgørelse af 5. juli 1977  

 om udligningsordning for omkostninger ved lagerhold af sukker og sirup og  

 bekendtgørelse af 27. september 1978 om ændring af bekendtgørelse om  

 udligningsordning for omkostninger ved lagerhold af sukker og sirup.
