 Udtalt overfor DSB, at meddelelse om registerindsigt i henhold til §  

 13 skal ske snarest muligt og fremtræde i klartekst således, at den kan læses  

 umiddelbart og uden brug af tekniske hjælpemidler, hvoraf følger, at  

 meddelelsen ikke må indeholde koder m.v., som ikke er umiddelbart  

 forståelige.
 En person klagede over en uforståelig udskrift, som han havde modtaget  

 fra DSBs register over henviste togbilletter, hvor klageren havde ønsket  

 registerindsigt.
I den anledning oplyste DSB, at der på det pågældende tidspunkt udsendtes  

 udskrifter, hvori forekom koder, hvortil der ikke blev givet nogen  

 forklaring.
Det fremgik endvidere, at DSB erkendte, at klagen var fuldt ud  

 berettiget, men at man ikke havde været opmærksom på punkt 5 i  

 Registertilsynets Vejledning af 23. juli 1980 om registerindsigt i henhold  

 til kapitel 4 i lov om offentlige myndigheders registre.
DSB anførte  

 endvidere, at man derfor ville tilsende klageren en forklaring på koderne og  

 i øvrigt snarest muligt ville få udskrifterne rettet, så disse kunne læses  

 umiddelbart og uden brug af særlige hjælpemidler.
På baggrund heraf udtalte Registertilsynet, at det af bestemmelsen i § 13,  

 stk. 1, i lov om offentlige myndigheders registre fremgår, at den  

 registeransvarlige myndighed snarest muligt, efter den registrerede har  

 fremsat begæring herom, skal give den pågældende meddelelse om de  

 oplysninger, der er registreret om ham.
Det følger endvidere af  

 Registertilsynets vejledning om registerindsigt (egen-acces) af 23. juli 1980  

 punkt 5, at meddelelsen i henhold til § 13 skal fremtræde i klartekst  

 således, at den kan læses umiddelbart og uden brug af særlige tekniske  

 hjælpemidler.
Heraf følger, at meddelelsen ikke må indeholde koder m.v., som  

 ikke er umiddelbart forståelige.
Registertilsynet tog til efterretning, at DSB ville ændre udskrifterne  

 således, at disse blev umiddelbart forståelige.
DSB fremsendte efterfølgende  

 et eksempel på en udskrift, ændret i overensstemmelse med ovennævnte  

 retningslinier.
 Registertilsynets årsberetning 1987.
