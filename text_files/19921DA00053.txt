Nr BTB 53 Betænkning over Forslag til folketingsbeslutning om en privatfinansieret  

 Femer Bælt-forbindelse   

 Nr B 53 1992-93, 1. samling Afgivet af Trafikudvalget Afgivet: 19930616 Udvalget har behandlet beslutningsforslaget i nogle møder og har herunder stillet spørgsmål til trafikministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlemmer) beslutningsforslaget til forkastelse .
Et mindretal inden for flertallet (Venstres medlemmer af udvalget) finder,  

 at det er for tidligt at tage stilling til, hvordan en Femer Bælt-forbindelse  

 skal anlægges og drives.
Derfor er der ikke fra mindretallets side taget  

 stilling til, om mindretallet på et senere tidspunkt vil støtte en  

 privatisering af den faste forbindelse over Femer Bælt.
 Et mindretal (Fremskridtspartiets medlemmer af udvalget) indstiller  

 beslutningsforslaget til vedtagelse uændret .
 Fremskridtspartiets hensigt med beslutningsforslaget har været, at der så  

 hurtigt som muligt skulle kunne sættes gang i byggeriet af en  

 privatfinansieret Femer Bælt-forbindelse.
 Som det fremgik af den skriftlige fremsættelse, så går  

 beslutningsforslaget i korte træk ud på, at Folketinget bør erkende  

 nødvendigheden og vigtigheden af en fast forbindelse over Femer Bælt.  

 Folketinget bør på baggrund af den store interesse, som private firmaer og  

 konsortier har vist for Femer Bælt-forbindelsen, seriøst overveje  

 mulighederne for at udbyde den faste forbindelse i offentlig licitation med  

 det formål at lade den faste forbindelse blive bygget og finansieret af  

 private firmaer eller konsortier.
 Folketinget bør erkende, at en privatbygget og privatfinansieret fast  

 forbindelse over Femer Bælt kan etableres på samme forsvarlige måde - både  

 hvad angår den arkitektoniske udformning og den teknisk forsvarlige måde, den  

 miljømæssige løsning og til en pris, der for de kommende brugere af  

 forbindelsen ikke bliver højere end de nuværende færgebilletpriser  

 (pristalsreguleret) - som de selskabskonstruktioner, der ligger til grund for  

 byggeriet på Storebælt og Øresund.
 Endvidere bør Folketinget erkende, at det af hensyn til de fremtidige  

 trafikforbindelser mellem Skandinavien og kontinentet og til, at bygningen af  

 forbindelsen har positive beskæftigelsesmæssige virkninger, er en god ide at  

 komme i gang med arbejdet nu.
 Fremskridtspartiet opfordrer til, at Folketinget konstaterer, at den  

 danske stat i øjeblikket er mættet af store anlægsopgaver andre steder i  

 landet, og at det derfor ville være en rigtig god ide at prøve en  

 privatfinansieret model denne gang.
 Fremskridtspartiet har fremsat dette beslutningsforslag, fordi:
- vi gerne ser forbindelsen over Østersøen bygget, - vi gerne vil have gang i den private beskæftigelse, - private firmaer har påvist, at det kan lade sig gøre at opstille seriøse  

 forslag til bygning af forbindelsen, og - forbindelsen kan bygges for privat kapital.
 Fremskridtspartiet er imod offentligt finansierede storbro-byggerier.  

 Fremskridtspartiet var imod Storebæltsforbindelsen og Øresundsforbindelsen.  

 Ikke fordi vi er imod broer og tunneler, der fremmer infrastrukturen i  

 landet, men fordi vi er imod, at det evig og altid er det offentlige, der  

 absolut skal stå for opførelsen og finansieringen.
 Fremskridtspartiet har også fremsat beslutningsforslaget, fordi  

 mindretallet gerne vil anvise en alternativ og ny måde at bygge og finansiere  

 broer/tunneler på.
Mange er inde på, at en kommende forbindelse over Femer Bælt skal være en  

 privatfinansieret opgave.
Det vil også være det fornuftigste.
På baggrund  

 heraf er det netop uforståeligt, at de, der taler om en privatfinansieret  

 forbindelse, ikke har bidraget med noget konstruktivt under  

 udvalgsbehandlingen.
Det har været skuffende.
Det kan selvfølgelig være noget  

 praktisk og teknisk, man er uenig i, og er det tilfældet, burde de partier,  

 som ønsker en privatfinansieret Femer Bælt-forbindelse, og som gerne vil have  

 sat byggeriet i gang i løbet af kort tid, sætte sig sammen og udforme et  

 fælles forslag.
Det ville være en værdig udgang på behandlingen af dette  

 beslutningsforslag.
