 Fundet, at en kommunalbestyrelses forhåndstilsagn ikke kunne have  

 bindende virkning i en længere periode end en meddelt byggetilladelse.
» Klage vedrørende ejendommen matr.nr. 44 ch, Struer I skrivelse af 25. juni 1990 meddelte Bygge- og Boligstyrelsen, at man  

 havde anmodet Struer kommunalbestyrelse om en række yderligere oplysninger  

 til brug for styrelsens videre behandling af sagen.
 De har modtaget kopi af kommunalbestyrelsens udtalelse af 29. juni 1990.
 Ringkøbing amtsråd har ved skrivelse af 12. september 1990 truffet  

 afgørelse i sagen for så vidt angår den del af Deres klage, der vedrører  

 byggelovgivningen.
 De har ved skrivelse af 8. oktober 1990 til Bygge- og Boligstyrelsen  

 fremsendt Deres bemærkninger til amtsrådets afgørelse.
Bygge- og Boligstyrelsen skal bemærke, at amtsrådets afgørelse ikke kan  

 påklages til anden administrativ myndighed.
Det fremgår af § 4, stk. 4 i lov  

 nr. 270 af 2. maj 1990 om ændring af byggeloven, brandloven og  

 kommuneplanloven.
 Bygge- og Boligstyrelsen har herefter ikke mulighed for at foretage sig  

 videre i anledning af Deres skrivelse af 8. oktober 1990.
 De har klaget over Struer kommunalbestyrelses afgørelse af 26. marts 1990,  

 hvor af det fremgår, at man ikke kan meddele dispensation i forbindelse med  

 Deres ansøgning om en bebyggelsesprocent på 73 på ovennævnte ejendom.
 De har i klagen gjort gældende, at et tidligere meddelt tilsagn fra  

 kommunalbestyrelsen om dispensation fra kommuneplanlovens § 42 om maksimal  

 bebyggelsesprocent til en bebyggelse på 150 m2 skal fastholdes.
 Det fremgår af sagen, at Struer kommunalbestyrelse ved skrivelse af 12.  

 februar 1980 meddelte Dem et forhåndstilsagn til opførelse af en bebyggelse  

 på maksimalt 150 m2.
Det fremgår videre af Struer kommunalbestyrelses oplysninger i sagen, at  

 ejendommen er beliggende i et område, der ifølge kommuneplanen er udlagt til  

 etagebebyggelse med en maksimal bebyggelsesprocent på 50 jf.  

 kommuneplanlovens § 42, stk. 1 c.
Der er ikke udarbejdet lokalplan for  

 området.
Bygge- og Boligstyrelsen skal bemærke, at byggelovgivningen ikke  

 indeholder regler om forhåndstilsagn om byggetilladelse, om tilsagnets  

 bindende virkning eller om eventuelt bortfald af sådanne tilsagn.
Ligeledes  

 er der ikke i kommuneplanloven fastsat bestemmelser om forældelse af  

 dispensationer efter kommuneplanlovens § 47.
Det er Bygge- og Boligstyrelsens opfattelse, at der må anlægges en  

 tilsvarende vurdering for et forhåndstilsagn, som er gældende for en meddelt  

 byggetilladelse, således at der må anlægges en tidsmæssig begrænsning for  

 tilsagnets retlige virkning i forhold til kommunalbestyrelsen.
Efter  

 byggelovens § 16, stk. 1 har en byggetilladelse kun gyldighed i 1 år fra  

 tilladelsens dato, og efter styrelsens opfattelse må tilsvarende hensyn føre  

 til, at et forhåndstilsagn ikke kan have bindende virkning i en længere  

 periode end en meddelt byggetilladelse.
 På denne baggrund og efter en gennemgang af det foreliggende sagsmateriale  

 har Bygge- og Boligstyrelsen ikke fundet holdepunkter for, at Struer  

 kommunalbestyrelse bør være bundet af det ved skrivelse af 12. februar 1980  

 meddelte forhåndstilsagn.
 Herudover har Bygge- og Boligstyrelsen ikke fundet, at der i Deres klage  

 er anført retlige spørgsmål, idet afgørelsen af om der kan meddeles fornyet  

 dispensation beror på kommunalbestyrelsens skøn.
Det bemærkes, at de bebyggelsesregulerende bestemmelser i  

 kommuneplanlovens kapitel 6 er overført til byggeloven med virkning fra 1.  

 juli 1990. Dette fremgår af lov nr. 270 af 2. maj 1990 om ændring af  

 byggeloven, brandloven og kommuneplanlove.
Bestemmelserne i kommuneplanlovens  

 §§ 40, 42 og 43 er overført til byggeloven uden realitetsændringer.
 Da klagen er indbragt for Bygge- og Boligstyrelsen før den 1. juli 1990,  

 er afgørelsen truffet på grundlag af det regelsæt, der var gældende før 1.  

 juli 1990.
Bygge- og Boligstyrelsens afgørelse er truffet i henhold til  

 kommuneplanlovens § 48, stk. 1. Afgørelsen kan ikke påklages til anden  

 administrativ myndighed.
Det fremgår af § 14, stk. 1 i Boligministeriets  

 bekendtgørelse nr. 9 af 5. januar 1990 om henlæggelse af opgaver og  

 beføjelser til Bygge- og Boligstyrelsen.
Afgørelsen kan indbringes for domstolene.
Fristen herfor er 6 måneder, der  

 regnes fra det tidspunkt, hvor styrelsens afgørelse er meddelt.
Det fremgår  

 af kommuneplanlovens § 49, stk. 1.« Not. 3 Til orientering Der henvises til j.nr. 8-70-22-2-671-1-90.
