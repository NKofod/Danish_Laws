 Pålagt Foreningen af Aktive Scientologer at slette registrerede  

 oplysninger om medlemmers bl.a. fysiske tilstand, stofmisbrug, psykiatrisk  

 behandling, selvmordsforsøg og strafbare forhold.
 Endvidere pålagt at slette oplysninger om personer, der ikke er  

 medlemmer af foreningen samt om personer, der udmelder sig af foreningen,  

 idet registreringen ikke er i overensstemmelse med lov om private registre  

 m.v. § 3, stk 2.
 Foreningen af Aktive Scientologer orienterede Registertilsynet om, at  

 foreningen ville påtage sig at administrere Scientology  Kirkens materiale om  

 medlemmer på vegne af kirkens medlemmer.
Foreningen af Aktive Scientologer er dannet af 75  

 af Scientology Kirken Danmarks medlemmer.
Foreningens formål er bl.a. at  

 varetage danske scientologers interesser i forholdet til offentlige  

 myndigheder, private organisationer m.v.
Foreningen skal herunder kunne  

 intervenere i sager, hvor scientologer udsættes for forskelsbehandling på  

 grund af trosbekendelse, eller hvor scientologers grundlæggende rettigheder  

 krænkes.
Foreningen optager endvidere enhver i Danmark boende person, som er  

 medlem af en af de danske Scientology kirker eller missioner.
I den anledning udtalte Registertilsynet, at det ud fra en vurdering  

 af Foreningen af Aktive Scientologers status og formål ikke vil være i  

 overensstemmelse med lov om private registre m.v. § 3, stk. 2, at foreningen  

 registrerer de følsomme oplysninger, foreningen har modtaget  

 fra Scientology Kirken, herunder oplysninger om medlemmernes fysiske  

 tilstand, stofmisbrug, psykiatrisk behandling, selvmordsforsøg, strafbare  

 forhold og gæld.
Det bemærkedes herved, at det ikke vil være i strid med lov  

 om private registre m.v. at registrere oplysninger om gæld til foreningen.
 Registertilsynet fandt endvidere, at det ud fra en vurdering  

 af Foreningen af Aktive Scientologers status og formål ikke vil være i  

 overensstemmelse med lov om private registre m.v. § 3, stk. 2, at foreningen  

 registrerer oplysninger om personer, der ikke er medlemmer af foreningen,  

 samt oplysninger om personer, der udmelder sig af foreningen.
 Registertilsynet meddelte herefter i medfør af lov om private registre  

 m.v. § 23, stk. 1 og 5, jf. § 3, stk. 2, Foreningen af Aktive Scientologer  

 pålæg om sletning af de følsomme oplysninger, foreningen har modtaget  

 fra Scientology Kirken, herunder sletning af oplysninger om medlemmernes  

 fysiske tilstand, stofmisbrug, psykiatrisk behandling, selvmordsforsøg,  

 strafbare forhold og gæld, med undtagelse af gæld til foreningen.
 Registertilsynet meddelte endvidere i medfør af lov om private registre  

 m.v. § 23, stk. 1 og 5, jf. § 3, stk. 2, Foreningen af Aktive Scientologer  

 pålæg om sletning af oplysninger om personer, der ikke er medlemmer af  

 foreningen samt pålæg om at slette oplysninger om personer, der udmelder sig  

 af foreningen.
 Registertilsynet pålagde herunder Foreningen af Aktive Scientologer at  

 drage omsorg for, at de oplysningstyper, der svarer til dem, som kræves  

 slettet, fremtidigt ikke registreres.
Registertilsynets årsberetning 1987 s. 70-71. I årsberetning 1984, side  

 49, er der omtalt, at Scientology Kirken har anlagt civilt søgsmål mod  

 Registertilsynet, fordi kirken ikke i fuldt omfang vil følge den afgørelse,  

 som Registertilsynet traf i 1983. Der henvises til årsberetning 1983, s. 54.  

 Der er i årsberetning 1986, side 45, givet en beskrivelse af forløbet af  

 sagens behandling ved Østre Landsret, som afsagde dom i sagen den 17. februar  

 1987, og kort omtalt resultatet af dommen, som blev afgjort med en  

 frifindelse af Registertilsynet.
Som omtalt  

 ankede Scientology Kirken Landsrettens afgørelse for Højesteret.
Anken er  

 imidlertid i begyndelsen af 1988 trukket tilbage.
