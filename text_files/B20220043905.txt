Bekendtgørelse om visse overgangsregler ved ophævelse af lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 I medfør af § 12, stk. 3, 2. pkt., i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 67 af 17. januar 2022, fastsættes efter bemyndigelse i henhold til § 1, nr. 27, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
 § 1. Reglerne i bekendtgørelse om kompensation for merudgifter i dagtilbud mv. i 2020 og 2021, der som følge af covid-19 er forbundet med genåbning heraf, jf. bekendtgørelse nr. 1124 af 3. juli 2020, som ændret ved bekendtgørelse nr. 2148 af 26. november 2021, forbliver i kraft til og med den 31. december 2022.
 § 2. For dem, der er ydet tilskud til efter reglerne i følgende bekendtgørelser, forbliver reglerne i de nævnte bekendtgørelser i kraft, indtil de har aflagt regnskab for tilskuddet, og Styrelsen for Undervisning og Kvalitet har taget endelig stilling hertil, dog senest til og med den 31. december 2022:
 1) Bekendtgørelse nr. 1870 af 9. december 2020 om tilskud til almindelig undervisning, der gennemføres virtuelt under særlige forhold som led i forebyggelsen og afhjælpningen i forbindelse med covid-19.
 2) Bekendtgørelse nr. 237 af 22. februar 2021 om visse økonomiske kompensationsordninger m.v. i skoleåret 2020/2021 på børne- og undervisningsområdet som følge af covid-19.
Ikrafttræden § 3. Bekendtgørelsen træder i kraft den 17. april 2022.
