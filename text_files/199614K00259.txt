Nr BTL 259 Betænkning over Forslag til lov om ændring af lov om arbejdsmiljø  

 (Gennemførelse af handlingsprogrammet »Rent Arbejdsmiljø År 2005«  

 m.v.)   

 Nr L 259 1996-97, 1. samling Afgivet af Arbejdsmarkedsudvalget Afgivet: 19970526 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arbejdsgiverforeningen for Handel, Transport og Service, Branchesikkerhedsrådet for undervisning, BST-Sorø, Byggeriets Arbejdsgivere, Dansk Handel & Service, Dansk Industri, Danske Malermestre, Den Almindelige Danske Lægeforening, Det Grafiske Branchesikkerhedsråd, Kommunernes Landsforening, Amtsrådsforeningen, Københavns Kommune og  

 Frederiksberg Kommune, Ledernes Hovedorganisation, Sammenslutningen af BST-ansatte (Samba), Specialarbejderforbundet i Danmark og Sørensen, Kurt Kløve, Solrød Strand.
 Udvalget ønsker lovforslaget tilbage til fornyet behandling efter  

 2.behandling.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Arbejdsministeren har over for udvalget oplyst følgende:
 Bedriftssundhedstjenesternes vigtigste opgave er via rådgivning af de  

 tilsluttede virksomheder at medvirke til, at virksomhedernes forebyggende  

 sikkerheds- og sundhedsarbejde udvikles og styrkes.
 Det er fortsat intentionerne at udbygge BST til at omfatte hele  

 arbejdsmarkedet.
 Med dette udgangspunkt vil der blive iværksat forsøg med BST-ordninger,  

 der giver mulighed for at afprøve, evaluere og udvikle nye mulige modeller  

 for BST's virke og kontakt til virksomhederne.
 Formålet med forsøgene er (1) at udvide, udbygge og effektivisere  

 virksomhedernes tilslutning, brug og nytte af BST-tilslutning og -rådgivning,  

 (2) at afprøve nye strukturelle rammer for incitamenter til udvikling af  

 BST'ernes kvalitet og (3) at skaffe ny viden og nye erfaringer, der i  

 sammenhæng med kvalitetssikringen kan lægges til grund for initiativer til en  

 intensivering af den fortsatte udbygning af BST.
Det forventes, at der på grundlag af forsøg af 2 til 3 års varighed og med  

 inddragelse af arbejdsmarkedets parter gennem bl.a.
Arbejdsmiljørådet og  

 branchearbejdsmiljørådene vil kunne ske en samlet evaluering af forsøgene med  

 henblik på politisk beslutning om en intensiveret BST-udbygning inden  

 udgangen af år 2001.
Der vil endvidere blive iværksat en bredt dækkende uafhængig evaluering af  

 de nuværende erfaringer med BST-ordninger.
Dette sker med henblik på at  

 oparbejde viden og erfaringer, der kan lægges til grund for en udbygning af  

 BST til nye og beslægtede områder.
Her tænkes bl.a. på en evaluering af  

 BST-erfaringerne fra de dele af sundhedssektoren, der i dag er omfattet af  

 BST-pligten.
Det forventes, at denne evaluering kan afsluttes således, at der  

 er grundlag for stillingtagen til udbygning af BST i folketingsåret 1998-99.
 Udvælgelsen af relevante brancher for forsøgene vil ske i samarbejde med  

 branchesikkerhedsrådene og Arbejdsmiljørådet, ligesom disse vil få mulighed  

 for at komme med synspunkter på organisering og iværksættelse af forsøgene.  

 Forslagene skal godkendes af arbejdsministeren.
 Der gennemføres 5 forsøgsmodeller:
 1) Forsøg med mindre virksomheder med mindre end 10 ansatte.
Formålet med forsøget er med BST's medvirken at få etableret et  

 systematisk og forebyggende arbejdsmiljøarbejde på de små virksomheder.  

 Forsøget vil omfatte etablering af virksomhedsnetværk mellem små virksomheder  

 inden for samme branche tilsluttet samme BST-enhed.
BST arrangerer fælles  

 aktiviteter for hele netværket af relevans for samtlige virksomheder,  

 herunder om branchespecifikke arbejdsmiljøproblemer og  

 arbejdspladsvurderinger.
I forsøget forventes de deltagende BST'er at bistå  

 de små virksomheder med at udarbejde arbejdspladsvurdering og opfølgende  

 besøg på de involverede virksomheder.
 2) Forsøg inden for bygge- og anlægsbranchen.
Formålet med forsøget er at sikre det forebyggende arbejdsmiljøarbejde  

 gennem inddragelse af BST i byggepladsernes planlægning, herunder sikring af  

 en mere effektiv udnyttelse af de samlede BST-ressourcer på den enkelte  

 byggeplads.
Forsøget forudsætter, at der vælges en fælles byggeplads-BST, der  

 koordinerer samarbejdet mellem de forskellige BST'er, som de involverede  

 entreprenørvirksomheder i forvejen er tilsluttet, og inddrager disse aktivt i  

 serviceringen af den samlede byggeplads.
 3) Forsøg med gradueret kontingent og efterspørgselsstimulering (for ikke  

 BST-pligtige virksomheder).
Formålet med forsøget er via nye former for kontingentfastsættelse og  

 servicering at fremme ikke BST-pligtige virksomheders motivation til at gå  

 mere aktivt ind i et samarbejde med BST og samtidig tilgodese virksomhedernes  

 forskellige behov for rådgivning.
Forsøget baseres på, at virksomheder  

 betaler et grundkontingent, hvortil der er knyttet nogle konkrete ydelser fra  

 BST.
Samtidig er det hensigten at tilskynde BST til at udvikle nye  

 virksomhedstilrettede tiltag, der kan få virksomhederne til at efterspørge  

 BST's ydelser.
 4) Forsøg med en efterspørgelsmodel ved hjælp af reduceret grundkontingent  

 (for ikke BST-pligtige virksomheder).
Formålet med forsøget er at afprøve, om en efterspørgselsorienteret  

 BST-ordning baseret på et beskedent grundkontingent til BST kombineret med et  

 krav om attestation af virksomhedernes arbejdspladsvurdering vil kunne fremme  

 ikke BST-pligtige virksomheders motivation til at etablere et mere  

 systematisk arbejdsmiljøarbejde.
Det lave grundkontingent til BST modsvares  

 af et minimum af ydelser fra BST.
 5) Forsøg med BST-pligtige virksomheder.
Der iværksættes et forsøg inden for en (del)branche, hvor der allerede i  

 dag er BST-pligt.
Alle virksomheder inden for branchen indgår i forsøget.  

 Formålet med forsøget er at afprøve, om en efterspørgselsorienteret  

 BST-ordning baseret på et beskedent grundkontingent til BST kombineret med et  

 krav om attestation af virksomhedernes arbejdspladsvurdering vil kunne fremme  

 virksomhedernes motivation til at etablere et mere systematisk  

 arbejdsmiljøarbejde.
 Der vil blive iværksat en uafhængig ekstern evaluering af alle forsøgene.  

 Forberedelsen af evalueringen finder allerede sted ved den konkrete  

 planlægning af det enkelte forsøg, hvor det samtidig præciseres, hvilke mål  

 og forventninger, herunder succeskriterier, forsøget vil blive målt på.  

 Evaluator vil blive inddraget fra begyndelsen og skal løbende følge forsøget.
 Såfremt der foreslås nye modeller for BST-forsøg ud over ovennævnte, vil  

 regeringen inddrage partierne bag vedtagelsen af iværksættelsen af ovennævnte  

 forsøg i udformningen af de nye modeller, før de iværksættes.
Der iværksættes et udviklingsarbejde med henblik på udformning af  

 kvalitetssikringen af BST.
I udviklingsarbejdet inddrages Arbejdstilsynet og  

 andre instanser med ekspertise på området.
Også repræsentanter for  

 BST-personalet, bl.a. via Sammenslutningen af BST-ansatte, vil blive  

 inddraget.
Der nedsættes et forskningsudvalg under Arbejdsmiljørådet.
I udvalget skal  

 såvel forskere som repræsentanter for arbejdsmarkedets parter være  

 repræsenterede.
Det skal sikre, at forskningsmidlerne bevilges på basis af en  

 kombination af forskningsmæssigt faglig ekspertise, videnskabelige hensyn og  

 relevans for aftagere såsom virksomheder, ansatte og samfundet.
 Virksomhedens sikkerhedsorganisation er et centralt element i indsatsen  

 for at styrke arbejdsmiljøindsatsen på virksomhederne og dermed også i  

 indsatsen for at nå de mål, som er opstillet i handlingsprogrammet »Rent  

 Arbejdsmiljø År 2005«.
For at styrke fundamentet for denne indsats sænkes grænsen for, hvornår  

 sikkerhedsarbejdet skal organiseres - og dermed grænsen for, hvornår de  

 ansatte skal vælge en sikkerhedsrepræsentant - fra ti til fem.
Det vil også  

 være i tråd med den enighed, der er opnået under behandlingen af den af  

 Folketinget den 23. maj 1997 vedtagne ændring af arbejdsmiljøloven (L 154) om  

 at styrke uddannelsen af sikkerhedsorganisationers medlemmer ved  

 administrativt at indføre et nyt grundmodul på en uge for alle  

 sikkerhedsorganisationens medlemmer og sikre en løbende opfølgning heraf.
Sænkningen af grænsen for, hvornår sikkerhedsarbejdet skal organiseres, og  

 dermed grænsen for, hvornår de ansatte skal vælge en sikkerhedsrepræsentant,  

 vil betyde et stort pres på den uddannelse, som medlemmerne af  

 sikkerhedsorganisationen efter de gældende regler har krav på.
Derfor træder  

 den lavere grænse først i kraft 1. juli 1998, således at man kan nå at få  

 opbygget den nødvendige lærer- og undervisningskapacitet.
 Det nye grundmodul for alle nye medlemmer af sikkerhedsorganisationen  

 indføres fra 1. januar 1999.
 For så vidt angår virksomheder, som har færre end fem ansatte, tilskyndes  

 arbejdsmarkedets parter til, for eksempel via branchesikkerhedsrådene, inden  

 udgangen af 1998 at komme med forslag til, hvordan man på regionalt plan kan  

 iværksætte initiativer med henblik på at sikre sikkerhedsarbejdet på de små  

 virksomheder.
 Der sker en gradvis indfasning af kravet om en skriftlig  

 arbejdspladsvurdering m.v., som sikrer, at virksomhederne får en passende  

 frist til at opfylde kravene.
 Arbejdsgivere med fem ansatte og derover skal opfylde kravet om en  

 skriftlig arbejdspladsvurdering m.v. inden udgangen af 1998, mens  

 arbejdsgivere med færre end fem ansatte først skal opfylde kravet inden  

 udgangen af år 2000. Samtidig sikres der sådanne betingelser for de små  

 virksomheder, som gør det muligt via særlige forsøg med BST for små  

 virksomheder, via bistand af de lokale kontaktudvalg, via de mål og planer,  

 der udmeldes til branchearbejdsmiljørådene, og via Arbejdstilsynets  

 tilsynsvirksomhed at sikre en hensigtsmæssig indføring af APV-redskabet i de  

 små virksomheder og højne arbejdsmiljøarbejdet og bevidstheden herom.
 De virksomheder, der efter de gældende regler skal udarbejde en skriftlig  

 arbejdspladsvurdering, vil fortsat være forpligtede til at gøre dette og kan  

 ikke afvente de nye reglers ikrafttræden.
 I forbindelse med de regler, som arbejdsministeren bemyndiges til at  

 fastsætte efter § 15 a, stk. 4, om arbejdsgiverens pligter, skal det  

 præciseres, hvordan man for eksempel via en påtegning fra de ansatte sikrer  

 dokumentation for, at de ansatte, typisk via sikkerhedsorganisationen, har  

 været inddraget i APV-arbejdet, samt præcisering af, hvem der har  

 ledelsesansvaret ved opfølgningen af APV'ens handlingsrettede del.
Et mindretal (Venstres, Det Konservative Folkepartis og  

 Centrum-Demokraternes medlemmer af udvalget) udtrykker kritik af, at  

 lovforslaget er blevet fremsat så sent, at der ikke har været den nødvendige  

 tid til en grundig udvalgsbehandling.
Derfor opfordrer mindretallet  

 arbejdsministeren til at udskyde den endelige vedtagelse af lovforslaget til  

 folketingsåret 1997-98.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
 Et andet mindretal (Venstres medlemmer af udvalget) vil redegøre  

 for sin stilling til lovforslaget og de stillede ændringsforslag ved 2.  

 behandling.
 Et tredje mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget og de stillede  

 ændringsforslag ved 2. behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil ved 2. behandling stemme imod de stillede ændringsforslag.
 Et femte mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et sjette mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil ved 2. behandling redegøre for sin stilling til de stillede  

 ændringsforslag.
 ÆndringsforslagAf arbejdsministeren, tiltrådt af et  

mindretal (S, SF, RV og EL):
 Til § 1 1) Før nr. 1 indsættes som nye numre:
 »01. I § 5 ændres »1-9 ansatte« til:  

 »1-4 ansatte«.
02. I § 6, stk. 1, ændres »10 ansatte« til:  

 »5 ansatte«.' Til § 2 2) Efter stk. 1 indsættes som nyt stykke:
»Stk. 2. § 1, nr. 01 og 02, træder i kraft den 1. juli  

 1998.« Stk. 2 bliver herefter stk. 3.
 Til § 3 3) Før stk. 1 indsættes som nye stykker:
 »Stk. 1. Bedriftssundhedstjenester, der er oprettet inden den  

 1. januar 1998, skal være godkendt inden udgangen af 1998.
Stk. 2. Arbejdsgivere, som har fem eller flere ansatte, og som  

 ikke efter de hidtil gældende regler har været omfattet af et krav om  

 udarbejdelse af en skriftlig arbejdspladsvurdering, jf. bekendtgørelse nr.  

 867 af 13. oktober 1994 om arbejdets udførelse, skal inden udgangen af 1998  

 opfylde de krav, som fremgår af § 15 a i lov om arbejdsmiljø, som affattet  

 ved denne lovs § 1, nr. 7. Arbejdsgivere, som har færre end fem ansatte, og  

 som ikke efter de hidtil gældende regler har været omfattet af et krav om  

 udarbejdelse af en skriftlig arbejdspladsvurdering, jf. bekendtgørelse nr.  

 867 af 13. oktober 1994 om arbejdets udførelse, skal opfylde samme krav inden  

 udgangen af år 2000.« Stk. 1 bliver herefter stk. 3.
Bemærkninger Til nr. 1 Princippet om, at arbejdsmiljøarbejdet skal foregå i et  

 samarbejde mellem arbejdsgivere og ansatte, er sammen med princippet om, at  

 virksomhederne selv skal løse problemerne, centralt i indsatsen for at nå de  

 i handlingsprogrammet opstillede mål.
Virksomhedens sikkerhedsorganisation er  

 derfor også et centralt element i indsatsen for at sikre disse princippers  

 gennemførelse og dermed at styrke arbejdsmiljøindsatsen på virksomhederne.
 Med den foreslåede ændring sænkes grænsen for, hvornår sikkerhedsarbejdet  

 skal organiseres - og dermed grænsen for, hvornår de ansatte skal vælge en  

 sikkerhedsrepræsentant - fra virksomheder med 10 ansatte til virksomheder med  

 5 ansatte.
 Samtidig forudsættes det, at grænsen for kontor- eller administrative  

 virksomheder, som i dag administrativt er fastsat til 20 ansatte, jf. § 2,  

 stk. 2, i bekendtgørelse nr. 1181 af 18. december 1992, administrativt sænkes  

 til 5.
Reglen i arbejdsmiljølovens § 7 om, at der i virksomheder med 20 ansatte  

 og derover skal oprettes et sikkerhedsudvalg, foreslås ikke ændret.
Det samme  

 gælder den mulighed, som arbejdsministeren har til at give regler om  

 opbygning af en sikkerhedsorganisation, hvor dette findes påkrævet (og hvor  

 der er færre end fem ansatte), jf. arbejdsmiljølovens § 5, 2. pkt.
 For at sikre, at sikkerhedsorganisationen kan være med til at realisere  

 målene i handlingsprogrammet »Rent Arbejdsmiljø År 2005«, er der  

 under behandlingen af forslag til lov om ændring af arbejdsmiljøloven (L  

 154), som er vedtaget af Folketinget den 23. maj 1997, opnået enighed om at  

 styrke uddannelsen af sikkerhedsorganisationens medlemmer ved administrativt  

 at indføre et nyt grundmodul på en uge for alle sikkerhedsorganisationens  

 medlemmer.
Ændringsforslaget om at sænke grænsen for, hvornår sikkerhedsarbejdet skal  

 organiseres, og dermed grænsen for, hvornår de ansatte skal vælge en  

 sikkerhedsrepræsentant, vil betyde et stort pres på den uddannelse, som  

 medlemmerne af sikkerhedsorganisationen efter de gældende regler har krav på.  

 Det foreslås derfor, at ændringsforslaget om at sænke grænsen træder i kraft  

 1. juli 1998, således at man kan nå at få opbygget den nødvendige lærer- og  

 undervisningskapacitet.
Den påtænkte sænkning af grænsen for kontor- eller  

 administrative virksomheder gennemføres også fra 1. juli 1998.
 Det nye grundmodul for alle nye medlemmer af sikkerhedsorganisationen  

 indføres fra 1. januar 1999.
 Til nr. 2 Det foreslås, at den i ændringsforslag nr. 1 foreslåede nye,  

 lavere grænse for, hvornår sikkerhedsarbejdet skal organiseres, jf. § 1, nr.  

 01 og 02 (§§ 5 og 6), træder i kraft den 1. juli 1998.
Til nr. 3Ad stk. 1 De bedriftssundhedstjenester, som er oprettet eller som oprettes inden 1.  

 januar 1998, skal være godkendt inden udgangen af 1998.
Ad stk. 2 De arbejdsgivere, som først omfattes af kravet om en skriftlig  

 arbejdspladsvurdering m.v. med de nye regler, bør have en rimelig frist til  

 at opfylde kravet herom.
 Derfor foreslås en overgangsordning, hvorefter arbejdsgivere med fem eller  

 flere ansatte forudsættes at opfylde kravet inden udgangen af 1998.  

 Arbejdsgivere med færre end fem ansatte skal inden udgangen af år 2000 have  

 opfyldt kravene efter § 15 a.
 I lyset af denne overgangsordning vil sanktioner efter § 82 og § 83 også  

 først blive bragt i anvendelse fra 1. januar 1999 over for arbejdsgivere med  

 fem eller flere ansatte, der ikke allerede er omfattet af kravet herom, jf.  

 bekendtgørelse nr. 867 af 13. oktober 1994, ligesom sanktioner først vil  

 blive bragt i anvendelse fra 1. januar 2001 over for arbejdsgivere med færre  

 end fem ansatte, forudsat at de ikke allerede efter de gældende regler skal  

 opfylde kravet herom, jf. bekendtgørelse nr. 867 af 13. oktober 1994.
 For de arbejdsgivere, som efter de gældende regler, jf. bekendtgørelse nr.  

 867 af 13. oktober 1994, skal udarbejde en skriftlig arbejdspladsvurdering  

 m.v., vil sanktionerne efter §§ 82 og 83 for overtrædelsen af den foreslåede  

 § 15 a kunne anvendes fra lovforslagets ikrafttræden (1. januar 1998).
I det omfang de virksomheder, der allerede i dag skal udarbejde en  

 skriftlig arbejdspladsvurdering, ikke opfylder kravet herom, vil disse  

 virksomheder i sagens natur kunne pådrage sig ansvar efter de gældende  

 regler.
Arbejdspladsvurderingen skal efter de gældende regler foreligge i en  

 skriftlig form, i den udstrækning den har særlig betydning for sikkerhed og  

 sundhed under arbejdet.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Poul Nødgaard (DF) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til arbejdsministeren, som denne vil besvare inden 3. behandling.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse i den affattelse, hvori det foreligger  

 efter 2. behandling.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse.
Mindretallet er rystet over, at regeringen sammen med SF og den yderste  

 venstrefløj nu lægger op til en omfattende omstrukturering og  

 bureaukratisering af arbejdsmiljøområdet.
Arbejdsmarkedets parter står nu i  

 en helt ny situation, hvor de på helt centrale områder er blevet afhængige af  

 venstrefløjen i dansk politik.
Regeringen var i forhandlingerne kun indstillet på at give minimale  

 indrømmelser til Venstre og Det Konservative Folkeparti.
Der har i øvrigt  

 også været meget kort tid til at forhandle lovforslaget, da arbejdsministeren  

 først fremsatte det den 7. maj i år.
Lovforslaget vil lægge en dyne af bureaukrati ud over samtlige danske  

 virksomheder.
Fremover skal hver eneste virksomhed skriftligt udarbejde en  

 såkaldt arbejdspladsvurdering, der i detaljer beskriver alle mulige  

 problemer, som relaterer sig til arbejdsmiljøet.
Venstre og Det Konservative  

 Folkeparti tror ikke på, at mere bureaukrati fører til et bedre arbejdsmiljø  

 for de enkelte ansatte.
Mindretallet finder det stærkt kritisabelt, at  

 regeringen ikke engang bruger Erhvervsministeriets testpanel, som er et af de  

 instrumenter til reduktion af de administrative byrder, som regeringen selv  

 har etableret.
Mindretallet havde gerne set, at lovforslaget havde liberaliseret  

 Bedriftssundhedstjenesten (BST), så den enkelte virksomhed selv kunne få lov  

 til at prioritere sine BST-midler.
Regeringens enegang med venstrefløjen  

 betyder, at det gamle tunge system fastholdes.
Der er ingen mulighed for, at  

 den enkelte virksomhed efterspørger ydelsen fra et andet sted end  

 BST-systemet.
Venstre og Det Konservative Folkeparti vil have konkurrence.
Regeringen vil også overtage styringen af hele arbejdsmiljøapparatet.  

 Traditionelt har opgaverne været delt mellem myndighederne på den ene side og  

 de uafhængige parter på den anden side.
Nu vil arbejdsministeren blande sig i  

 det hele.
Venstre og Det Konservative Folkeparti frygter, at ansvaret for et  

 godt arbejdsmiljø dermed flyttes væk fra virksomhederne og deres  

 organisationer.
Det vil i praksis betyde, at medarbejderne risikerer, at  

 interessen svækkes for selv at tilrettelægge arbejdsgangene så sikkert som  

 muligt.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse.
 Et fjerde mindretal (Centrum-Demokraternes medlem af udvalget) vil  

 ved 3. behandling redegøre for sin stilling til lovforslaget.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk Folkeparti havde ikke medlemmer i udvalget.
