 I henhold til bekendtgørelse nr. 76 af 6. februar 1990 om gymnasiet § 7 og  

 § 39 fastsættes følgende retningslinier om praktiske forhold i forbindelse  

 med udarbejdelsen af den større skriftlige opgave i 3g samt om fremgangsmåden  

 ved bedømmelsen af opgaven.
1. Den større skriftlige opgave udarbejdes i 3g inden  

 for perioden 15. november til 31. januar i en uge, hvor den normale  

 undervisning er aflyst.
Af hensyn til biblioteksforhold mv. må skolerne i et  

 lokalområde tilstræbe, at der ikke sker sammenfald af flere skolers  

 opgaveuger.
Den enkelte skoles opgaveuge bør af hensyn til de  

 laboratoriekrævende fag ikke begynde umiddelbart før en weekend.
2. Senest 6 skoleuger før opgaveugen skal  

 eleven have valgt det fag, hvori eleven ønsker at skrive opgave, og senest  

5 skoleuger før opgaveugen skal eleven i samråd med faglæreren vælge  

 det område inden for faget, hvori opgaven ønskes udarbejdet.
Samtidig  

 udfyldes et A4-ark med elevens navn og klasse samt det valgte fag og område.  

 Efter valget af område skal eleven sætte sig i forbindelse med faglæreren for  

 sammen med denne at afgrænse området med henblik på lærerens endelige  

 formulering af opgavetitlen.
 3. Inden 15. december indsender rektor en  

 opgørelse over antallet af opgaver i hvert fag til direktoratet, der senest  

25. januar sender de enkelte skoler en oversigt over censorerne i  

 hvert fag.
4. Opgavetitlen formuleres af faglæreren.
Titlen skal  

 have en sådan form, at eleven ikke på forhånd kan udarbejde den endelige  

 besvarelse og være udformet sådan, at der tages væsentligt hensyn til de  

 tanker, eleven har gjort sig om opgaven i vejledningsperioden.
Opgavetitlen  

 skal være konkret, afgrænset og i præcise formuleringer angive, hvad der  

 kræves af eleven.
Der henvises i øvrigt til undervisningsvejledningerne i de  

 enkelte fag.
Flere elever kan vælge samme område, men skal i så fald have  

 forskellige opgavetitler.
5. Ved opgaveugens start udleveres til hver  

 enkelt elev det under punkt 2 nævnte A4-ark påført opgavetitlen og klokkeslet  

 for udleveringen.
I opgaveugen skal eleven have mulighed for at komme  

 i forbindelse med faglærerenn for at få besvaret enkelte konkrete spørgsmål,  

 der har betydning for udarbejdelsen af opgaven.
6. Opgaver i fremmedsprog skal som hovedregel  

 udarbejdes på det sprog eleven behersker bedst, normalt på dansk.
Hvis  

 opgaven besvares på fremmedsproget, skal område og opgavetitlen også være  

 formuleret på fremmedsproget.
 7. Den færdige besvarelse må maximalt have et omfang  

 svarende til 15 maskinskrevne A4-sider med 1 1/2 linieafstand (eksklusive  

 eventuelle tabeller og bilagsmateriale).
8. Besvarelsen skal afleveres senest 7 døgn  

 efter udleveringen af opgavetitlen i to underskrevne eksemplarer, originalen  

 og en kopi.
Eleven har selv ansvaret for, at tekniske hjælpemidler til  

 renskrift og kopiering fungerer, således at tidsfristen ikke overskrides.
9. Senest 5. februar sender rektor  

 originalbesvarelsen vedlagt det under punkterne 2 og 5 nævnte A4-ark til  

 censor med anbefalet post.
Desuden vedlægges karakterlisten, påført  

 faglærerens private telefonnummer, og censors gule kopi.
Den blå kopi  

 udleveres til faglæreren sammmen med kopien af besvarelsen.
10. Hvis det i forbindelse med bedømmelsen  

 konstateres, at eleven ikke selv har udarbejdet besvarelsen, herunder at  

 væsentlige dele af den er afskrift fra ikke angivne kilder, skal rektor  

 straks underrettes.
Rektor indberetter sagen til direktoratet, der afgør, om  

 eleven kan deltage i eksamen efter 3g.
11. Senest 15. marts skal telefonisk  

 forhandling om bedømmelsen af besvarelserne være afsluttet.
Censor tager  

 initiativ til denne forhandling.
Er der efter forhandlingen opnået enighed om  

 en karakter, skriver censor denne i rubrikken »karakter« på  

 karakterlisten.
Hvis forhandlingen derimod ikke fører til enighed om en  

 karakter, udfyldes rubrikken »karakter« ikke, men censor skriver  

 »ikke enighed« i rubrikken »eventuelle bemærkninger«.
I  

 sådanne tilfælde skal såvel censor som faglærer udfærdige en skriftlig  

 redegørelse for deres karakterforslag og hver især indgive disse til rektor.  

 Censor returnerer karakterlisten og originalbesvarelserne med anbefalet post  

 til rektor.
12. Når rektor har modtaget karakterlisten fra censor,  

 kontrolleres og underskrives den af faglæreren, og rektor indfører derefter  

 karaktererne i eksamensprotokollen.
I de tilfælde, hvor der ikke er opnået  

 enighed ved karakterfastsættelsen, sender rektor med anbefalet post  

 originalbesvarelsen sammen med censors og faglærers redegørelser for deres  

 karakterforslag til en af direktoratet udpeget opmand, der fastsætter den  

 endelige karakter og skriftligt meddeler denne til rektor, der indfører den i  

 eksamensprotokollen.
13. Karaktererne må først meddeles eleverne, når de er  

 indført i eksamensprotokollen.
Inden en måned efter at eleven har fået  

 meddelt karakteren, kan der indgives klage over bedømmelsen mv. til rektor.  

 Klagen skal være skriftlig og begrundet.
Rektor indhenter udtalelser fra  

 faglærer og censor (eller eventuelt den under punkt 12 nævnte opmand) og  

 fremsender disse sammen med klagen og originalbesvarelsen til direktoratet.  

 Efter klagefristens udløb kan originalbesvarelsen udleveres til eleverne.
14. Såfremt en elev bliver syg i opgaveugen, skal  

 eleven straks underrette rektor, der sender blanket til lægeattest og  

 anmodning og sygeeksamen.
Sygeeksamen afholdes i august-september i en  

 uge, der fastsættes af rektor.
Eleven kan skrive sygeopgave inden for samme  

 område, men der skal formuleres en ny titel.
Der benyttes samme censorer som  

 i den ordinære opgaveuge.
Hvis det er praktisk muligt at indplacere en  

 sygeeksamensuge i forbindelse med juleferien eller en ferie i  

 forårssemestret, kan rektor gøre dette, men der må ikke bruges  

 undervisningstid på afvikling af sygeeksamen i den større skriftlige opgave.
 P.m.v.
 e.b.
