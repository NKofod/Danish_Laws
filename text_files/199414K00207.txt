Nr BTL 207 Betænkning over Forslag til lov om ændring af lov om statstilskud til  

 energibesparelser i erhvervsvirksomheder (Energieffektiviseringer m.v.)   

 Nr L 207 1994-95, 1. samling Afgivet af Det Energipolitiske Udvalg Afgivet: 19950524 Udvalget har behandlet lovforslaget i en række møder og har herunder haft samråd med skatteministeren, der tillige med miljø- og energiministeren skriftligt har besvaret spørgsmål fra udvalget.
 Endvidere har udvalget modtaget skriftlige og/eller mundtlige henvendelser  

 fra:
Bryggeriforeningen, Cardo Door Production A/S, Cheminova, Danmarks Fiskeindustri- og Eksportforening, Dansk Industri, Dansk Erhvervsgartnerforening, Danske Elværkers Forening, Danske Fjernvarmeværkers Forening, Danske Kulimportørers Association, Det Danske Stålvalseværk A/S, Faxe Kalk, Grenaa Erhvervsråd, Jysk Vindkraft A/S, Kemira Danmark A/S, Landbrugsraadet, Næstved Jernstøberi A/S, Oliebranchens Fællesrepræsentation, Randersklubben, SunChemical, Kemisk Værk Køge A/S, Køge, Tarm Stole & Møbelfabrik A/S og Vindmølleindustrien, ligesom udvalget har fået kopi af henvendelser til Skatteudvalget  

 vedrørende lovpakken om de grønne afgifter, skatteministerens kommentarer  

 hertil samt kopi af udvalgets spørgsmål til skatteministeren og dennes svar  

 herpå i forbindelse med Skatteudvalgets behandling af lovpakken vedrørende de  

 grønne afgifter.
 Miljø- og energiministeren har over for udvalget oplyst, at virksomheder  

 efter lov om tilskud til energibesparelser i erhvervslivet kan få tilskud til  

 vindmøller eller andre former for vedvarende energi, der er relateret til  

 virksomhedens anvendelse af energi.
 Energistyrelsen vil gøre opmærksom på muligheden for at få tilskud til  

 vedvarende energianlæg i det informations- og vejledningsmateriale, der  

 udarbejdes i tilknytning til loven om energibesparende foranstaltninger i  

 erhvervslivet.
 Regeringen vil i forbindelse med revision af energiplanen i efteråret  

 komme med en række nye initiativer, der væsentligt kan fremme udbredelsen af  

 vedvarende energi.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
Et mindretal inden for flertallet (Socialistisk Folkepartis medlem af  

 udvalget) indstiller lovforslagene vedrørende grønne afgifter for erhverv til  

 vedtagelse, fordi mindretallet opfatter forslagene som et fremskridt i  

 indsatsen for at nå en reduktion i forureningen med kuldioxid og svovl.
Men  

 SF beklager stærkt, at regeringen har valgt at reducere sit oprindelige  

 oplæg, så lovkomplekset ikke yder det planlagte bidrag til at nå målsætningen  

 om en 20 pct. reduktion af kuldioxidudslippet i år 2005.
 SF deltog fra starten i politiske forhandlinger om afgiftspakken,  

 forhandlinger som regeringen ensidigt afbrød, alene fordi Det Konservative  

 Folkeparti og Venstre ikke længere ønskede at forhandle.
 Dette brud indebærer, at mindretallet ikke kan tage noget samlet ansvar  

 for pakkens udformning, og at mindretallet er frit stillet til senere at  

 fremsætte forslag til forbedringer af pakken såvel i udformningen af de  

 enkelte regler som forslag, der øger chancerne for at nå miljømålsætningen.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 Et flertal inden for mindretallet (Venstres og Det Konservative  

 Folkepartis medlemmer af udvalget) bemærker, at hele lovpakken om de såkaldte  

 grønne afgifter indstilles til forkastelse.
For det første er der tale om nye og højere skatter i et land, der i  

 forvejen har et for højt skattetryk.
For det andet ødelægges konkurrenceevnen  

 i en række vigtige danske virksomheder og endog hele brancher til skade for  

 produktion, eksport og beskæftigelse.
For det tredje er pakken med sine  

 varierende afgiftssatser, diverse tilskudsordninger og indbyggede  

 forhandlinger med staten om aftaler udtryk for en rendyrket socialistisk  

 planøkonomi.
Med pakkens vedtagelse skal den enkelte virksomhed for fremtiden have sine  

 produktionsprocesser og investeringsplaner godkendt af staten med henblik på  

 at få lavere afgifter.
Godkendelsen er endda kun midlertidig, hvilket  

 efterlader virksomheder i stor usikkerhed.
For det fjerde vil lovpakken med  

 sit forsøg på at skelne mellem tunge processer, lette processer,  

 rumopvarmning, direkte og indirekte procesomkostninger samt tilskud efter et  

 statsligt skøn alt i alt virke vilkårligt og tilfældigt for den enkelte  

 virksomhed.
Alle de her skadelige virkninger for samfundet skal ses i forhold  

 til, at Danmarks miljømål kunne nås ad frivillighedens vej uden afgifter.
 De mange ændringsforslag til lovpakken vil i visse tilfælde være udtryk  

 for imødekommenhed i forhold til nogle virksomheder, men samtidig er der  

 overhovedet ikke vist imødekommenhed over for andre virksomheder og brancher.
 Hertil kommer, at mange virksomheder formentlig slet ikke har nået at få  

 overblik over virkningerne, og deres ønsker har man således slet ikke kunnet  

 tage stilling til.
 På denne baggrund synes ændringsforslagene som helhed at være tilfældige  

 og vil medvirke til, at hele lovpakken forskelsbehandler virksomheder og  

 brancher.
Et mindretal inden for mindretallet (Fremskridtspartiets medlem af  

 udvalget) er modstander af hele regeringens miljøpakke med nye store skatter,  

 som pålægges den danske befolkning og - endnu værre - pålægges vores  

 livsnødvendige produktion.
Hele den filosofi, som regeringen har lagt til  

 grund for sin pakke af nye grønne skatter, er Fremskridtspartiet imod.
Der  

 bliver, som så ofte tidligere, tale om ensidige danske initiativer, hvorved  

 danske virksomheder nok en gang mister konkurrenceevne til skade for  

 beskæftigelsen og for samfundsøkonomien.
Det er selvfølgelig vigtigt, at danske virksomheder er tilbageholdende med  

 deres ressourceforbrug.
Imidlertid er det helt forfejlet at tvinge  

 virksomhederne til at gennemføre energiomlægninger, de måske ikke har råd  

 til, eller som har minimalt miljømæssigt sigte.
Der vil blive tale om  

 betydelige fejlinvesteringer, fordi virksomhederne føler sig presset til at  

 præstere »miljørigtig« adfærd.
Den klapjagt, som de tusinder af nye  

 miljøkommissærer vil indlede på virksomhederne under dække af energisyn, vil  

 betyde en brændemærkning af mange virksomheder.
Miljøfanatikere vil misbruge  

 disse love til at hetze mod virksomheder helt uden saglig grund.
Vi har set  

 det med andre miljølove og vil givet opleve det igen med nærværende nye love.
Danske virksomheder er ikke energisvin.
De har så rigeligt at gøre med at  

 holde udgifterne til alle omkostningsparametre nede, at de selvfølgelig ikke  

 sviner med energien.
Den benhårde konkurrence har for længst fået frasorteret  

 de virksomheder, som har en energifrådsende adfærd.
Energi er jo ikke gratis!  

 Mange af de danske virksomheder lever i en balanceøkonomi, hvor selv små  

 ændringer i konkurrenceevnen vil betyde tab af markedsandele, tab af  

 omsætning, tab af arbejdspladser og afledt tab af velfærd for hele samfundet.
Hvis så bare regeringens politik havde et miljømæssigt forsvarligt  

 udbytte, men end ikke det er tilfældet.
Den internationaliserede handel gør,  

 at forbrugere af ethvert produkt frit kan vælge at skifte til en udenlandsk  

 leverandør.
Udenlandske virksomheder har ofte produktionsmetoder, der  

 miljømæssigt halter langt bag efter danske virksomheder.
Når danske  

 forbrugere på grund af prisen tvinges til at vælge udenlandske varer,  

 resulterer det i en forværring af det globale miljø. Resultatet er eksport af  

 arbejdspladser og velfærd og nye bølger af virksomhedslukninger.
Regeringens forslag om at give virksomhederne en del af provenuet tilbage  

 i form af tilskud medfører yderligere statslig styring og kontrol af danske  

 virksomheder.
Det er en helt fejlagtig udvikling, som Fremskridtspartiet  

 vender sig imod.
Det var langt bedre, om regeringen havde fremlagt en pakke  

 med lempelser i skatter, afgifter, reguleringer, bureaukratiet osv. som et  

 tilbud til erhvervslivet, mod at erhvervslivet indgik aftaler om reduktioner  

 i ressourceforbruget.
Det vil være en løsning med fremtidsperspektiv, nye  

 arbejdspladser og stigende velfærd.
Regeringens løsning vil tvinge alt for mange virksomheder til at gøre sig  

 overvejelser om, hvorvidt de fortsat skal have hjemsted i Danmark.
Det vil  

 give markant tab af investeringslyst hos de udenlandske investorer, som  

 overvejer at investere i Danmark.
Hvorfor skulle de dog gøre det, når den  

 danske regering og dens socialistiske flertal i Folketinget kun ønsker at  

 malke virksomhederne via grønne skatter? Danmark vil miste international  

 styrke som investeringsland.
Folketinget har fået præsenteret hundreder af små og store nødråb fra  

 danske virksomheder, som ikke ved, hvad de skal gøre, når afgifterne for  

 alvor vil tage fat.
Virksomhederne ved dog en ting med sikkerhed.
De vil  

 miste markeder, de vil miste omsætning, og de vil blive tvunget ud i nye  

 runder af afskedigelser.
Alt dette blot fordi en række politikere og  

 embedsmænd har fået den forfejlede ide, at vi skal indføre voldsomme  

 energiskatter i Danmark.
Når først skaden er sket, så er det ikke nemt at  

 rette op igen.
De ansvarlige politikere og embedsværket vil tale om ændrede  

 forudsætninger og internationale påvirkninger, om et nødvendigt onde osv.
De  

 vil end ikke tage ansvaret for deres frygtindgydende politik.
De vil søge at  

 bortforklare selv dokumenterede virksomhedslukninger med påstand om dårlig  

 ledelse osv.
Den grønne afgiftspakke vil brede sig som en dødelig ebola-virus i dansk  

 erhvervsliv.
Fremskridtspartiet håber meget, at vælgerne vil  

 »belønne« partierne bag vedtagelsen af de grønne afgifter.
 Fremskridtspartiet kan kun håbe på, at regeringens levetid bliver kort,  

 således at Fremskridtspartiet sammen med andre erhvervsvenlige partier kan få  

 nærværende lovforslag ophævet igen.
 Fremskridtspartiet skal henvise til partiets betænkningsbidrag på de  

 øvrige lovforslag i regeringens miljøpakke og de saglige argumenter, partiet  

 fremfører imod de nye miljøskatter.
Fremskridtspartiets håb er nu, at EU-Kommissionen vil modsætte sig disse  

 forslag i miljøpakken, og at den danske regering vil lide et kæmpe nederlag i  

 form af en nægtelse af notifikation i Europa-Kommissionen.
Sker det ikke,  

 håber Fremskridtspartiet, at tusinder af danske virksomheder vil anlægge sag  

 ved EF-Domstolen for at få lovene omstødt.
Sidst men ikke mindst håber Fremskridtspartiet, at den danske befolkning  

 vil rejse sig i protest mod de nye grønne skatter.
Der går nok lige et års  

 tid, før det sker.
Danskerne skal som regel først se konsekvenserne i deres  

 egen tegnebog, før de rejser sig fra stolen.
Men når det sker, vil  

 Fremskridtspartiet håbe, at det sker med styrke.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Birgit Thye-Petersen (V) Jens Vibjerg (V) Eva Møller (KF)  

 Pernille Sams (KF) Niels J.
Langkilde (KF) Kim Behnke (FP) fmd.
 Enhedslisten havde ikke medlemmer i udvalget.
