Bekendtgørelse om delegation af kompetencen i kapitel 6 a i jernbaneloven til Sund & Bælt Holding A/S I medfør af § 38 r, stk. 1, i jernbaneloven, lov nr. 686 af 27. maj 2015, som ændret ved lov nr. 434 af 16. marts 2021, fastsættes:
 § 1. Sund & Bælt Holding A/S, eller et datterselskab til Sund & Bælt Holding A/S, bemyndiges til at udøve de beføjelser, som Banedanmark er tillagt efter kapitel 6 a i jernbaneloven eller regler fastsat i medfør af samme kapitel, i forbindelse med:
 1) Anlæg af overhalingsspor til godstog mellem Kalvebod og Ny Ellebjerg.
 2) Anlæg af vendespor vest for Københavns Lufthavn Station.
 § 2. Ved projekter, som skal tillades ved vedtagelsen af en anlægslov, varetager Transportministeriet de nødvendige myndighedsopgaver.
 § 3. Bekendtgørelsen træder i kraft den 1. maj 2022.
