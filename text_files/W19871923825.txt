 Ankestyrelsen har i principielt møde behandlet spørgsmålet om  

 arbejdsgiveres adgang til at anke Sikringsstyrelsens afgørelser om  

 erstatningsfastsættelse i henhold til arbejdsskadeforsikringsloven.
 Ankestyrelsen fandt, at arbejdsgivere, der havde tegnet lovpligtig  

 forsikring, ikke havde en sådan retlig interesse i afgørelsen vedrørende  

 fastsættelse af erstatning, at de kunne anses for ankeberettigede.
 Ankestyrelsen afviste derfor at behandle sagerne.
 GENERELT OM SAGERNE:
Sagerne blev behandlet i principielt møde under hensyn til, at arbejdsskadeforsikringslovens § 53, stk. 2, var ændret således, at Sikringsstyrelsen, forinden der træffes afgørelse efter lovens §§ 27 og 28 (om erstatning for henholdsvis tab af erhvervsevne og varigt men) og §§ 30-33 (om erstatning i anledning af dødsfald), skal give sagens parter lejlighed til at gøre sig bekendt med foreliggende oplysninger og til at udtale sig om sagen.
Ændringen af arbejdsskadeforsikringslovens § 53, stk. 2, var sket på baggrund af en ombudsmandssag, der var omtalt i beretning for året 1985 fra Folketingets Ombudsmand.
I anledning af en klage fra tre fagforbund vedrørende en arbejdsgivers anmodning om aktindsigt i erhvervssygdomssager udtalte Ombudsmanden bl.a.:
»... Det forhold, at arbejdsgiveren måtte have en væsentlig (retlig) interesse - ikke i Sikringsstyrelsens afgørelse - men i at kende oplysningerne i sagen med andet formål for øje, fx fordi arbejdstageren har anlagt civilt søgsmål eller påtænker sådant søgsmål - kan efter min opfattelse ikke begrunde, at arbejdsgiveren anses som part i Sikringsstyrelsens sag om erstatning i medfør af arbejdsskadeforsikringsloven ...« Ombudsmanden udtalte endvidere:
»... I øvrigt synes en arbejdsgivers interesse i udfaldet af »almindelige« erstatningssager kun at være indirekte; forsikringspræmiernes størrelse inden for den pågældende branche, eller virksomhedens henførelse til en bestemt præmieklasse, vil være påvirket af skadesfrekvensen i branchen eller virksomheden.
En sådan indirekte økonomisk interesse kan efter min opfattelse ikke i sig selv antages at begrunde partsstatus for arbejdsgiveren i den enkelte erstatningssag, der vedrører en ansat i den pågældende virksomhed...' Ombudsmanden udtalte afslutningsvis:
»... På det foreliggende grundlag må jeg nære betænkelighed ved at tilslutte mig Sikringsstyrelsens og Socialministeriets opfattelse, hvorefter en forsikringspligtig arbejdsgiver i almindelighed må anses for part i forhold til offentlighedsloven, og jeg har derfor henstillet til Sikringsstyrelsen og Socialministeriet at undergive spørgsmålet en fornyet overvejelse i lyset af de synspunkter, som jeg har anført ovenfor ...« Sikringsstyrelsen udtalte overfor Ankestyrelsen, at den ved lov nr.
142 af 25. marts 1987 om ændring af arbejdsskadeforsikringsloven foretagne ændring af § 53, stk. 2, (aktindsigt), ikke tog stilling til spørgsmålet om arbejdsgiverens klageadgang over de af Sikringsstyrelsen trufne afgørelser.
Som angivet i lovbemærkningerne ønskedes ved lovændringen præciseret, at arbejdsgiveren normalt ikke kunne anses for part i Sikringsstyrelsens arbejdsskadesag i relation til spørgsmålet om aktindsigt.
Sikringsstyrelsen udtalte videre, at Den Sociale Ankestyrelse tidligere havde indtaget det standpunkt, at en arbejdsgiver ikke havde den i Socialministeriets cirkulære af 7. juni 1973 forudsatte retlige interesse for så vidt angik klage over Sikringsstyrelsens afgørelser vedrørende fastsættelse af erstatning, men at arbejdsgiverens klage over Sikringsstyrelsens anerkendelses- og afvisningsafgørelser derimod realitetsbehandledes af Ankestyrelsen.
Sikringsstyrelsen bemærkede endvidere, at arbejdsgiveren i det omfang, han skønnedes at have klageadgang, ved at udnytte denne klageadgang efter Sikringsstyrelsens opfattelse ville opnå partsstatus i ankesagen i relation til aktindsigtsreglerne.
 REDEGØRELSE FOR DE ENKELTE SAGER:
 1) J.nr. 10755-87.
 REDEGØRELSE FOR SAGEN:
 En fabriksarbejder pådrog sig under sit arbejde en eksemlidelse.
Sikringsstyrelsen henførte lidelsen under arbejdsskadeforsikringsloven med A/S A, der havde tegnet lovpligtig forsikring, som forsikringspligtig arbejdsgiver.
Sikringsstyrelsens afgørelse om anerkendelse af lidelsen efter arbejdsskadeforsikringsloven blev ikke indanket for Ankestyrelsen.
 AFGØRELSEN, DER KLAGES OVER:
Sikringsstyrelsen tilkendte i anledning af den anerkendte lidelse skadelidte en erstatning på 21.673 kr. for varigt men, beregnet efter en mengrad på 10%. Skadelidte fik samtidig tilkendt en erstatning på 96.674 kr. for tab af erhvervsevne på 15%.
 KLAGEN TIL ANKESTYRELSEN:
 Arbejdsgiveren indankede afgørelsen om erstatningsfastsættelsen.
 LOVGRUNDLAG:
 Lov om Den Sociale Ankestyrelse § 1, stk. 1.
 Arbejdsskadeforsikringslovens § 53, stk. 2, og § 54.
Socialministeriets cirkulære af 7. juni 1973 om Den Sociale Ankestyrelse pkt. 5, hvor det anføres, at det om adgangen til at klage over afgørelser i sociale og dermed beslægtede sager gælder, at afgørelsen kan påklages af den, hvem afgørelsen vedrører (eller hans repræsentant) og i øvrigt af enhver, der har retlig interesse i sagen.
 ANKESTYRELSENS AFGØRELSE:
Ankestyrelsen finder, at en arbejdsgiver, der har tegnet lovpligtig forsikring, ikke har en sådan retlig interesse i afgørelsen vedrørende fastsættelsen af erstatning, at han kan anses for ankeberettiget.
 Ankestyrelsen afviser derfor at behandle arbejdsgiverens anke.
 2) J.nr. 10813-87.
 REDEGØRELSE FOR SAGEN:
 En laborant pådrog sig under arbejdet en opløsningsmiddelforgiftning.
Sikringsstyrelsen henførte lidelsen under arbejdsskadeforsikringsloven med A/S B, der havde tegnet lovpligtig forsikring, som forsikringspligtig arbejdsgiver.
Sikringsstyrelsens anerkendelsesafgørelse blev ikke indanket for Ankestyrelsen.
Ved afgørelse af 3. april 1984 tilkendte Sikringsstyrelsen i anledning af den anerkendte lidelse skadelidte erstatning for tab af erhvervsevne på 25% som løbende ydelse.
Sagen blev samtidig berammet til revision efter 1 1/2 år.
I forbindelse med sagens genoptagelse i Sikringsstyrelsen til revision anførte arbejdsgiveren, at skadelidte, der nu havde gennemført revalidering og var færdiguddannet som folkeskolelærer, med denne uddannelse var stillet bedre økonomisk, end hun ville have været, såfremt hun fortsat havde arbejdet i virksomheden.
Arbejdsgiveren fandt derfor, at skadelidte herefter ikke kunne være berettiget til erhvervsevnetabserstatning.
 AFGØRELSEN, DER KLAGES OVER:
 Sikringsstyrelsen fandt ikke grundlag for at ændre afgørelsen af 3.
 april 1984 vedrørende erstatning for tab af erhversevne.
 KLAGEN TIL ANKESTYRELSEN:
 Arbejdsgiveren indankede afgørelsen.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
Ankestyrelsen finder, at en arbejdsgiver, der har tegnet lovpligtig forsikring, ikke har en sådan retlig interesse i afgørelsen vedrørende fastsættelse af erstatning, at han kan anses for ankeberettiget.
 Ankestyrelsen afviser derfor at behandle arbejdsgiverens anke.
 3) J.nr. 11255-87.
 REDEGØRELSE FOR SAGEN:
 En slagteriarbejder pådrog sig under arbejdet en hørelidelse.
Sikringsstyrelsen henførte lidelsen under arbejdsskadeforsikringsloven med slagteri C, der havde tegnet lovpligtig forsikring, som forsikringspligtig arbejdsgiver.
Sikringsstyrelsens anerkendelsesafgørelse blev ikke indanket for Ankestyrelsen.
 AFGØRELSEN, DER KLAGES OVER:
Sikringsstyrelsen tilkendte i anledning af den anerkendte lidelse skadelidte en erstatning på 52.686 kr. for varigt men, beregnet efter en mengrad på 30%. Sikringsstyrelsen traf samtidig afgørelse om, at skadelidte ikke var berettiget til erstatning for tab af erhvervsevne.
 KLAGEN TIL ANKESTYRELSEN:
 Arbejdsgiveren indankede afgørelsen om erstatningsfastsættelsen.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
Ankestyrelsen finder, at en arbejdsgiver, der har tegnet lovpligtig forsikring, ikke har en sådan retlig interesse i afgørelsen vedrørende fastsættelse af erstatning, at han kan anses for ankeberettiget.
 Ankestyrelsen afviser derfor at behandle arbejdsgiverens anke.
 4) J.nr. 11761-87.
 REDEGØRELSE FOR SAGEN:
 En chauffør pådrog sig under arbejdet en opløsningsmiddelforgiftning.
Sikringsstyrelsen henførte lidelsen under arbejdsskadeforsikringsloven med A/S D, der havde tegnet lovpligtig forsikring, som forsikringspligtig arbejdsgiver.
Sikringsstyrelsens anerkendelsesafgørelse blev ikke indanket for Ankestyrelsen.
 AFGØRELSEN, DER KLAGES OVER:
Sikringsstyrelsen tilkendte i anledning af den anerkendte lidelse skadelidte en erstatning på 24.710 kr. for varigt men, beregnet efter en mengrad på 10%.
Sikringsstyrelsen tilkendte endvidere skadelidte en erstatning på 342.480 kr for tab af erhvervsevne på 25%.
 KLAGEN TIL ANKESTYRELSEN:
Arbejdsgiverens organisation ankede på arbejdsgiverens vegne Sikringsstyrelsens afgørelser om erstatningsfastsættelsen.
Organisationen anførte, at arbejdsgiveren ikke forud for Sikringsstyrelsens afgørelse havde haft lejlighed til at gøre sig bekendt med de oplysninger, der havde ligget til grund for Sikringsstyrelsens afgørelse, og således ikke under sagens behandling havde haft mulighed for på relevant vis at udtale sig om denne.
På denne baggrund fandt arbejdsgiveren, at anke over Sikringsstyrelsens afgørelse var påkrævet og anmodede samtidig - som part i ankesagen - om aktindsigt.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
Ankestyrelsen finder, at en arbejdsgiver, der har tegnet lovpligtig forsikring, ikke har en sådan retlig interesse i afgørelsen vedrørende fastsættelse af erstatning, at han kan anses for ankeberettiget.
 Ankestyrelsen afviser derfor at behandle arbejdsgiverens anke.
