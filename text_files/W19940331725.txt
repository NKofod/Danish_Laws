 Ved sin fratræden som borgmester fik medlemmet udbetalt en  

 »borgmesterefterløn« som et engangsvederlag i henhold til en  

 bekendtgørelse udstedt af Indenrigsministeriet.
 Direktoratet fandt, at den ydede borgmesterefterløn skulle medføre  

 fradrag i dagpengene, idet der var tale om dobbeltforsørgelse.
 Ankenævnet fandt, at der ikke var hjemmel i bekendtgørelse nr. 57 af  

 1. marts 1982 med senere ændringer om arbejdes og indtægters betydning for  

 arbejdsløshedsdagpengenes størrelse til at fradrage beløbet i dagpengene.
 Nævnet lagde vægt på, at der hverken var tale om løbende udbetalinger  

 af pension, om løn, eller rådighedsløn, eller noget der træder i stedet for  

 løn.
Medlemmet var indtil udgangen af 1993 borgmester, men var ved sin  

 fratræden ikke berettiget til borgmesterpension, da han ikke havde været  

 borgmester i 8 år.
Medlemmet fik i stedet efterløn som et engangsvederlag i  

 henhold til § 7 i Indenrigsministeriets bekendtgørelse om pension m.v. til  

 borgmestre og amtsborgmestre.
Efterlønnen udgjorde ifølge § 7 et beløb, der for hvert påbegyndt hele år,  

 funktionstiden havde varet, svarede til 1 1/2 gange det sidst ydede månedlige  

 borgmester vederlag.
Efterlønnen forfaldt til udbetaling i forbindelse med  

 fratræden fra hvervet og kunne højst svare til 6 gange det sidst ydede  

 månedlige vederlag.
Arbejdsløshedskassens hovedledelse traf afgørelse om, at medlemmets  

 borgmesterefterløn skulle medføre fradrag i dagpengene.
A-kassen havde  

 forinden indhentet en vejledende udtalelse Direktoratet for  

 Arbejdsløshedsforsikringen.
 Medlemmet klagede over kassens afgørelse og anførte bl.a., at efterlønnen  

 blev udbetalt som et engangsbeløb, at han ved sin fratræden 1. januar var  

 fuldstændig frit stillet, og at efterlønnen udbetaltes uafhængig af, om der  

 var et arbejde at vende tilbage til.
Medlemmet henviste til, at det var muligt at få udbetalt visse typer af  

 fratrædelsesgodtgørelser uden at man af den grund var afskåret fra at modtage  

 dagpenge fra første ledige dag.
Medlemmet fandt, at udøvelse af borgerligt  

 ombud burde være omfattet af de samme regler som øvrige  

 fratrædelsesgodtgørelser.
 Direktoratet for Arbejdsløshedsforsikringen fandt, at den ydede  

 borgmesterefterløn skulle medføre fradrag i dagpengene, idet der forelå en  

 dobbeltforsørgelsessituation.
 Direktoratet lagde herved lagt vægt på, at borgmesterefterlønnen måtte  

 anses for at dække det samme formål som dagpenge, nemlig forsørgelse.
 Direktoratet lagde endvidere vægt på, at efterlønnen ikke kunne anses for  

 en arbejdsfri indtægt, jf. § 6 i dagældende bekendtgørelse nr. 57 af 1. marts  

 1982 om arbejdes og indtægters betydning for arbejdsløshedsdagpengenes  

 størrelse, nu afløst af § 9 i bekendtgørelse nr. 357 af 11. maj 1994 om  

 fradrag i arbejdsløshedsdagpenge.
Direktoratet henviste til, at de eksempler, der var givet på arbejdsfri  

 indtægter, var indtægter, der som hovedregel var uden forbindelse med det  

 tidligere arbejdsliv, mens efterlønnen i omhandlede sag blev ydet til en  

 borgmester, der ikke var berettiget til borgmesterpension.
Efterlønnen måtte  

 derfor anses for at træde i stedet for pensionen.
 Kassens lokalafdeling, der klagede på vegne af medlemmet, anførte bl.a. i  

 klagen til ankenævnet, at beløbet blev udbetalt som et engangsbeløb og  

 svarede til de fratrædelsesordninger, som mange private firmaer udbetalte til  

 medarbejdere, uden at det medførte udelukkelse af dagpenge fra 1.  

 ledighedsdag.
Direktoratet fandt ikke grundlag for at ændre afgørelsen.
Vedrørende  

 fratrædelsesordninger bemærkede direktoratet, at det efter § 1c, stk. 1, i  

 dagældende bekendtgørelse var uden betydning om et beløb udbetaltes løbende  

 eller som et engangsvederlag.
Det afgørende var derimod, at udbetalt løn,  

 rådighedsløn m.v. medførte fradrag i dagpengene i den periode udbetalingerne  

 dækkede.
 Ankenævnet fandt, at den »borgmesterefterløn«, som medlemmet  

 modtog som et engangsvederlag i henhold til Indenrigsministeriets  

 bekendtgørelse ikke skulle medføre fradrag i dagpengene.
 Ankenævnet fandt, at der ikke var hjemmel i dagældende bekendtgørelse nr.  

 57 af 1. marts 1982 med senere ændringer om arbejdes og indtægters betydning  

 for arbejdsløshedsdagpengenes størrelse til at fradrage beløbet i dagpengene,  

 idet der hverken var tale om løbende udbetalinger af pension, om løn, eller  

 rådighedsløn, eller noget der træder i stedet for løn.
 Ankenævnet ændrede således direktoratets afgørelse.
