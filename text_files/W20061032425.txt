Konkrete afgørelser vedr. § 6a fra ÅB 2006 II (N.j.nr. 06-520-02596) Den mandlige tiltalte udgav sig på Internettet for at være en bestemt kvindes ekskæreste.
Tiltalte forledte - under anvendelse af ekskærestens identitet - ansøger til at tro, at kvinden ønskede at indgå en aftale med ansøger om en frivillig voldtægt.
Ansøger var således uvidende om, at den pågældende kvinde ikke var bekendt eller indforstået med arrangementet.
Ansøger modtog kørselsvejledning af tiltalte og indfandt sig herefter på kvindens bopæl.
Ansøger opgav imidlertid sit forehavende, da kvinden modsatte sig den frivillige voldtægt.
Tiltalte blev bl.a. dømt for overtrædelse af straffelovens § 164, stk. 1 ved at have forårsaget, at ansøger blev anholdt og sigtet for voldtægt.
Ansøger, der således havde været udsat for en straffelovsovertrædelse begået mod ham af tiltalte, søgte nævnet om erstatning og godtgørelse bl.a. for tort, forlænget uddannelse og tabt arbejdsfortjeneste.
Nævnet afslog ansøgningen i medfør af § 6 a i offererstatningsloven.
Nævnet lagde vægt på, at ansøger ved at have indgået den usædvanlige aftale om voldtægt med en person, han ikke tidligere havde mødt  hverken personligt eller eventuelt via telefonen  måtte anses for at have forholdt sig accepterende til det forhold, at voldtægten muligvis ikke var frivillig.
