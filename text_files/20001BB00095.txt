Fremsat den 16. januar 2001 af  

 Rikke Hvilshøj (V), Gyda Kongsted (V),  

 Karsten Nonbo (V), John Vinther (KF),  

 Pernille Sams (KF), Annie Lunde Hansen  

 (CD) og Flemming Kofod-Svendsen (KRF) Forslag til folketingsbeslutning om mere lempelige regler for opførelse af privat  

 udlejningsbyggeri Folketinget pålægger regeringen inden udgangen  

 af indeværende folketingsår at fremsætte de  

 nødvendige lovforslag og foretage administrative ændringer, der  

 genindfører en kvoteordning, så forsikringsselskaber,  

 pensionskasser og pensionsfonde får mulighed for i et vist omfang at  

 investere i udlejningsboliger uden at skulle betale kapitalafkastskat.
Bemærkninger til forslaget I en analyse af fremtidens boligbehov  

 udarbejdet af Byggeriets Arbejdsgivere fremgår det, at der i gennemsnit  

 vil blive efterspurgt godt 20.000 nye boliger om året i den kommende  

 40-års-periode.
Dette er væsentlig flere boliger, end der er  

 blevet opført under den seneste højkonjunktur i 90 erne, hvor  

 der i gennemsnit blev opført ca. 15.000 boliger om året.  

 Samtidig er det et gennemgående træk ved fremskrivningerne, at  

 boligefterspørgslen i stigende grad drejes over mod leje- og  

 andelsboliger.
Det skyldes bl.a. den ændrede alderssammensætning  

 i befolkningen med en øget andel af ældre.
Allerede i dag er der klare tegn på en stigende  

 boligmangel.
Ventelisterne til det almene byggeri er lange, og det er  

 næsten umuligt at komme i nærheden af private lejeboliger.
For at imødekomme denne efterspørgsel er det  

 afgørende, at der igen kommer gang i byggeriet af private  

 udlejningsboliger.
I dag har almene boligorganisationer i praksis monopol  

 på opførelsen af udlejningsboliger, i og med at skatte- og  

 tilskudsregler tillader, at almene boligorganisationer kan leje den samme  

 bolig ud for en betydelig mindre husleje, end private udlejere kan.
Det er da  

 også ganske begrænset, hvad der i de seneste år er blevet  

 opført af private udlejningsboliger.
 Et øget byggeri af udlejningsboliger på  

 privat initiativ vil samtidig medføre, at byggeri af lejeboliger  

 fremover ikke kun er afhængig af den lokale politiske vilje og  

 økonomi i kommunerne til at støtte alment byggeri.
Et første skridt vil være at give  

 pensionsselskaber og forsikringsselskaber lysten til igen at bygge  

 lejeboliger til den almindelige dansker.
I dag er det sådan, at det kun  

 kan betale sig for private at opføre meget dyrt og mondænt  

 udlejningsbyggeri, hvor kun familier med høje indkomster har råd  

 til at bo.
Afkastet på byggeri og udlejning af almindelige private  

 lejeboliger er ganske enkelt for lavt til, at det kan konkurrere med afkastet  

 på alternative investeringsmuligheder.
Pensionskasser og andre er  

 således for længst stoppet med at opføre lejeboliger til  

 borgere med almindelige indtægter.
Grunden hertil er primært, at man med pinsepakken  

 afskaffede den realrenteafgiftsfri kvote for investeringer i fast ejendom  

 på 1.530 mio. kr. årligt.
Dermed pålagde regeringen  

 investeringer i fast ejendom en beskatning fra år 2000 på ikke  

 mindre end 26 pct.
De senest foreslåede ændringer af  

 kapitalafkastskatten betyder dog, at pensionskassers afkast på  

 boliginvesteringer fremover beskattes med 15 pct.
Det er den ovenfor omtalte kvote, der foreslås  

 genindført, således at der sker en fritagelse for  

 kapitalafkastskatten inden for den givne kvote.
Det foreslås, at den  

 nye kvote udgør 2 mia. kr. årligt, svarende til omkring  

 1.500-2.000 boliger på årsbasis.
 Forslaget forventes af koste 15-20 mio. kr.  

 årligt.
Skriftlig fremsættelse Rikke Hvilshøj (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om mere lempelige  

 regler for opførelse af privat udlejningsbyggeri.
(Beslutningsforslag nr.
B 95).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
