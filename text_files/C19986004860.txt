Guide om behandling af sager om  

 førtidspension Kapitel 1 Indledning Formålet med denne guide er at belyse nogle af de  

 områder som - efter Ankestyrelsens erfaringer fra behandlingen af  

 klagesager og undersøgelser af kommunernes og de hidtidige  

 revaliderings- og pensionsnævns praksis i førtidspensionssager -  

 kan volde problemer ved sagsbehandlingen.
 Guiden er et sagsbehandlerværktøj som  

 supplement til den mere detaljerede fremstilling om fortolkningen af lov om  

 social pension (lovbekendtgørelse nr. 22 af 14. januar 1998) i  

 Socialministeriets vejledning om social pension og til den vejledning, som  

 gives i SM-Sociale Meddelelser og praksisoversigterne, der udsendes af Den  

 Sociale Ankestyrelse, samt i artikler i bladet "Nyt fra Ankestyrelsen".
Kapitel 2 Regler om sagsbehandling Ved behandlingen af førtidspensionssager er det  

 især forvaltningslovens regler om aktindsigt, partshøring,  

 inhabilitet og begrundelse, der har betydning.
I det følgende  

 gennemgås nogle typiske eksempler på dette.
Derudover henvises  

 til bilaget om forvaltningsretlige spørgsmål på side 14 ff  

 i denne guide.
2.1. Aktindsigt Forvaltningslovens regler om aktindsigt betyder, at  

 ansøgeren eller ansøgerens advokat eller anden  

 repræsentant har ret til at få kopi af de dokumenter, der  

 indgår i pensionssagen, hvis de beder om det.
Formålet er, at ansøgeren skal have mulighed  

 for at gøre sig bekendt med alle de oplysninger, der ligger til  

 grund for den afgørelse, som skal træffes.
Ansøgeren  

 har så mulighed for at kommentere oplysningerne, rette eventuelle fejl  

 i oplysningerne eller gøre opmærksom på, om der mangler  

 oplysninger, som kan have betydning for sagen.
Ansøgeren har krav på at få kopi af  

 akterne inden 10 dage efter anmodningen.
Hvis det ikke er muligt at  

 sende kopi af akterne i den konkrete sag inden 10 dage, skal ansøgeren  

 inden for denne frist have besked om årsagen til forsinkelsen og om,  

 hvornår kopi af sagens akter kan forventes.
 Når ansøgeren får tilsendt kopi af  

 sagens akter, er myndigheden samtidig forpligtet til at oplyse, at han eller  

 hun har ret til at kommentere oplysningerne i sagen og til at få  

 afgørelsen udsat, hvis dette er nødvendigt.
2.2. Partshøring I nogle tilfælde skal myndigheden af sig selv  

 gøre ansøgeren bekendt med oplysninger i sagen.
Det er  

 tilfældet, hvis myndigheden er i besiddelse af bestemte oplysninger  

 om sagens faktiske omstændigheder, som ansøgeren ikke er bekendt  

 med og som er til ugunst for ansøgeren.
Det gælder  

 også oplysninger som myndigheden har pligt til at notere efter reglerne  

 om notatpligt.
 Hvis myndigheden ikke kan være sikker på, at  

 ansøgeren allerede ved, at oplysningerne indgår i sagen,  

 må der ikke træffes afgørelse, før ansøgeren  

 er gjort bekendt med oplysningerne og har haft mulighed for at udtale sig om  

 oplysningerne.
 Hvis der ikke er foretaget partshøring, kan det  

 betyde, at afgørelsen er ugyldig.
2.3. Inhabilitet Den der virker inden for den offentlige forvaltning er  

 inhabil i forhold til en bestemt sag, hvis der foreligger  

 omstændigheder, som er egnede til at vække tvivl om  

 vedkommendes upartiskhed.
Det har ikke i sig selv betydning, om den  

 pågældende rent faktisk er upartisk i forhold til den bestemte  

 sag.
Alene risikoen for, at den pågældende ikke kan forventes at  

 kunne være helt upartisk, fx på grund af et særligt  

 kendskab til den person, som sagen vedrører, betyder, at den  

 pågældende ikke må medvirke ved behandlingen af sagen.
 Derfor kan fx en praktiserende læge ikke deltage som  

 kommunens lægekonsulent ved behandlingen af egne patienters sociale  

 sager, herunder sager om førtidspension.
 Om lægekonsulenters inhabilitet, se desuden SM  

 P-26-96.
 Inhabilitet kan betyde, at afgørelsen er  

 ugyldig.
2.4. Begrundelse En skriftlig afgørelse efter pensionsloven skal som  

 andre afgørelser være begrundet skriftligt, medmindre den fuldt  

 ud giver ansøgeren medhold.
Begrundelsen skal give ansøgeren en forklaring  

 på, hvorfor afgørelsen har fået det pågældende  

 indhold.
Hvis afgørelsen beror på et skøn, skal  

 begrundelsen indeholde de væsentligste hensyn, der har været  

 afgørende for skønnet.
I afgørelsen skal der desuden  

 henvises til de lovregler, der er anvendt.
Hvis afgørelsen slet ikke er begrundet kan det  

 betyde, at afgørelsen bliver ugyldig.
Hvis begrundelsen ikke er  

 fyldestgørende, bliver afgørelsen ikke af den grund ugyldig,  

 men det kan betyde, at klagefristen må forlænges, indtil  

 ansøgeren har fået en fyldestgørende begrundelse.
 Eksempler på begrundelser, der er så  

 ufyldestgørende, at de knap kan kaldes begrundelser:
Eksempel 1: "Deres erhvervsevne skønnes ikke  

 nedsat i en sådan grad, at De opfylder betingelserne i § 14 i lov om  

 social pension." Eksempel 2: "Socialforvaltningen skønner  

 ikke, at der er lægelig indikation for tildeling af højere  

 pension.
Sagen vil blive taget op om 2 år med henblik på om der  

 er sket nogen forandringer." I eksempel 1 giver begrundelsen ingen forklaring  

 på, hvorfor erhvervsevnen ikke skønnes nedsat i en  

 sådan grad, at betingelserne for tilkendelse af førtidspension  

 er opfyldt.
I eksempel 2  gives der ingen forklaring på,  

hvilke lægelige oplysninger, der er lagt vægt  

 på.
 I eksempel 1 kunne begrundelsen fx have  

 været:
"Ved afgørelsen er der lagt vægt på, at  

 De har en ryglidelse, som medfører, at De ikke længere kan  

 udføre Deres hidtidige arbejde som sygehjælper.
Deres  

 helbredstilstand skønnes dog ikke at være til hinder for, at De  

 vil kunne klare et ikke-rygbelastende arbejde efter revalidering eller  

 omskoling og lignende." I eksempel 2, kunne begrundelsen fx være:
"Ved afgørelsen er der lagt vægt på, at  

 det fremgår af erklæring af ..... fra speciallæge NN, at  

 der fortsat er mulighed for en bedring af Deres helbredstilstand ved  

 behandling." Kapitel 3 Specielt om førtidspension på  

 helbredsmæssigt grundlag Pensionslovens §§ 14 og 15 Pension efter pensionslovens § 14, stk. 1-2 og stk. 3, nr.  

 1, er betinget af, at erhvervsevnen varigt er nedsat på  

 grund af fysisk eller psykisk invaliditet.
Pension kan ikke tilkendes,  

 hvis der foreligger mulighed for at iværksætte foranstaltninger,  

 der kan antages mere varigt at forbedre erhvervsevnen.
 Efter socialreformen pr. 1. juli 1998 forudsætter  

 tilkendelse af førtidspension efter § 14, at alle aktiverings-,  

 og revaliderings- og behandlingsmæssige samt andre  

 foranstaltninger, der kan forbedre erhvervsevnen, har været  

afprøvet, og at erhvervsevnen ikke varigt kan forbedres.
 På rent helbredsmæssig grundlag kan der  

 tilkendes:
 Højeste førtidspension efter § 14, stk. 1,  

 til personer i alderen fra 18 indtil 60 år, når erhvervsevnen er  

 ubetydelig i ethvert erhverv.
 Mellemste førtidspension efter § 14, stk. 2, nr. 1,  

 til personer i alderen 18 år og indtil 60 år, når  

 erhvervsevnen er nedsat med omkring 2/3 af helbredsmæssige grunde.
 Mellemste førtidspension efter § 14, stk. 2, nr. 2,  

 til personer i alderen 60-67 år, hvis erhvervsevne er nedsat til en  

 ubetydelighed i ethvert erhverv.
 Almindelig førtidspension efter § 14, stk. 3, nr.  

 1, til personer i alderen 18-67 år, hvis erhvervsevne er nedsat  

 på grund af helbredsmæssige forhold med mindst halvdelen.  

 Pensionen efter stk. 3 tilkendes som forhøjet almindelig  

 førtidspension til personer under 60 år og som almindelig  

 førtidspension til personer over denne alder. jf. stk. 4.
Efter lovens § 15, stk. 3 bedømmes omfanget af  

 nedsættelsen af erhvervsevnen ved en sammenligning mellem den  

 indtægt, som ansøgeren skønnes at kunne opnå ved et  

 arbejde, der svarer til ansøgerens færdigheder og kræfter,  

 og som under hensyn til uddannelse og tidligere virksomhed kan forlanges af  

 ansøgeren, og den indtægt, som personer med lignende uddannelse  

 normalt opnår i samme egn.
Der skal endvidere tages hensyn til alder,  

 livsstilling, bopæl og beskæftigelsesmuligheder og sådanne  

 andre omstændigheder, der i det enkelte tilfælde findes at burde  

 tillægges vægt.
3.1. Invaliditet Erhvervsevnen skal være nedsat på grund af  

 fysisk eller psykisk invaliditet.
Helbredssymptomer som fx træthed, hovedpine og  

 svimmelhed er ikke tilstrækkeligt.
Symptomerne må være led  

 i en tilstand, som kan karakteriseres som en egentlig sygdom.
Der skal  

 være almindelig enighed blandt læger om, at der er tale om en  

sygdomsenhed.
 Invaliditet i pensionslovens forstand kan eksempelvis  

 være hjertesygdom, rygsygdom, demens eller fibromyalgi.
 Det er vigtigt, at de lægelige oplysninger i form af  

 en generel helbredsundersøgelse og eventuelt  

 speciallægeerklæringer i sagen er fyldestgørende og  

 præcise nok til, at myndigheden på baggrund af oplysningerne kan  

 bedømme, om lovens betingelser er opfyldt.
Når det drejer sig om kravet om fysisk og psykisk  

 invaliditet, er det nødvendigt, at der er en redegørelse for  

 diagnosen og det undersøgelsesmateriale diagnosen hviler på.
Det  

 betyder, at der skal være en grundig gennemgang af sygehistorien med  

 oplysning om tidligere foretagne undersøgelser, hvor de er foretaget  

 og resultatet heraf.
 Det er også vigtigt med en grundig beskrivelse af de  

 begrænsninger sygdommen medfører i ansøgerens  

 funktionsniveau.
 Beskrivelsen af funktionsniveauet i den objektive  

 undersøgelse afhænger af hvilken sygdom, der er årsag til  

 ansøgningen om førtidspension.
Hjertesygdom Er der fx tale om en hjertelidelse, skal  

 undersøgelsen omfatte en fuldstændig klinisk undersøgelse  

 af symptomer på hjertelidelsen, lidelsens påvirkning af  

 ansøgerens funktion, det vil sige oplysninger om  

 ernæringstilstand, om i hvilken grad ansøgeren er  

 kortåndet, om tilstanden medfører cyanose (blåfarvning),  

 graden og lokalisationen heraf, om der er lever- miltsvulst,  

 væskeansamlinger, resultat af lunge- og hjertestetoskopi.
Se i  

 øvrigt SM P-15-97 om førtidspension og hjertetransplantation  

 samt artikel i Nyt Fra Ankestyrelsen nr. 4. oktober 1997.
Ryglidelse I forhold til ansøgere med ryglidelser er det  

 vigtigt at være opmærksom på, om lidelsen alene  

 medfører begrænsning i forhold til rygbelastende/fysisk  

 belastende arbejde.
Hvis dette er tilfældet, skal mulighederne for at  

 placere ansøger i et arbejde, der ikke belaster ryggen, være  

 undersøgt.
Fibromyalgi Hvis der er tale om en sygdom, hvor tilstanden navnlig er  

 præget af smerter, men hvor der er få objektivt konstaterbare  

 fund, som fx ved fibromyalgi, er det vigtigt udover at beskrive, hvad der  

 findes ved den kliniske undersøgelse, at give en detaljeret  

 beskrivelse af, på hvilken måde ansøgeren klarer/eller  

 ikke klarer samtlige funktioner i løbet af dagen.
Fx om  

 ansøgeren deltager i sædvanligt forekommende aktiviteter i eller  

 uden for hjemmet, i hvilket omfang ansøgeren har behov for at hvile,  

 og om der er svingninger i funktionsniveauet, eller om dette er konstant.
Se  

 i øvrigt SM P-4-93 om fibromyalgi.
Misbrug Misbrug af alkohol eller medicin giver ikke i sig selv ret  

 til førtidspension på rent helbredsmæssigt grundlag.
Der  

 vil efter en konkret vurdering kunne tilkendes helbredsbetinget  

 førtidspension, hvis en kronisk alkoholisme eller et svært  

 medicinmisbrug, har medført varige organskader fx demens eller  

 nervebetændelse.
Til vurdering af om der foreligger organisk demens, er  

 det nødvendigt med en psykologisk testning efter 3 måneders  

 afholdenhed.
Testningen må sammenholdes med en klinisk vurdering af den  

 intellektuelle reduktion samt praktiske færdigheder og forståelse  

 af instruktion.
Hvis der ikke er tale om varige organskader på grund  

 af misbruget, kan der efter en konkret vurdering tilkendes  

 førtidspension efter § 14, stk. 3, nr. 2 dvs. på blandet socialt  

 og helbredsmæssigt grundlag.
Der skal have været tale om et  

 årelangt misbrug, som forgæves er søgt behandlet.
Som  

 udgangspunkt, kan der først antages at foreligge en varig tilstand,  

 når ansøgeren er omkring 40 år, og alle muligheder for  

 behandling og revalidering er udtømte.
Se i øvrigt SM-P-2-85 om  

 pension til karakterafvigere og SM P-23-96 om demens.
3.2. Varighed At tilstanden skal være varig betyder, at den netop  

 hos denne ansøger ikke vil kunne bedres væsentligt hverken  

 spontant eller ved behandling.
Det er altså ikke tilstrækkeligt,  

 at det generelt er mest sandsynligt, at tilstanden er varig, hvis  

 forløbet hos den enkelte ansøger ikke kan forudsiges.
Ved nogle sygdomme er det alene forløbet af  

 sygdommen, der kan vise, om tilstanden er varig.
Dette gælder fx  

 fibromyalgi, som af denne grund først kan berettige til pension,  

 når sygdommen har været til stede i en årrække.
Se SM  

 P-4-93.
Ved andre sygdomme kan det være sådan, at man  

 på forhånd ved, at tilstanden vil bedres, selvom det muligvis kan  

 vare adskillige år, før bedringen indtræder.
Dette var  

 tilfældet i SM P-14-96, hvor der ikke kunne tilkendes helbredsbetinget  

 førtidspension til en ansøger med en øjenlidelse.  

 Begrundelsen var, at øjenlidelsen ifølge diagnosen måtte  

 forventes at vare adskillige år, men herefter ville klinge af uden  

 blivende skader.
Erhvervsevnen var derfor ikke varigt nedsat i pensionslovens  

 forstand.
Ankestyrelsen ser af og til sager, hvor der er tilkendt  

 pension til ansøgere, som fortsat er under lægelig behandling,  

 og hvor mulighederne for bedring af tilstanden derfor fortsat er til stede.
I  

 disse tilfælde er pensionstilkendelsen ofte kombineret med en  

 bestemmelse om, at sagen skal genoptages til kontrol på et senere  

 tidspunkt, dvs. som en midlertidig ydelse indtil det kan afgøres, om  

 tilstanden er varig.
Efter pensionsloven er der  ikke mulighed for at  

 tilkende en midlertidig pension, indtil det kan afgøres, om tilstanden  

 er varig.
 Man kan altså ikke reparere på den manglende  

 opfyldelse af varighedsbetingelsen ved at sætte en kontrol på  

 sagen.
Specielt om behandling Der skal gøres rede for alle  

 behandlingsforsøg, der er foretaget for at bedre tilstanden.
Arten og  

 omfanget af de givne behandlinger, resultat samt oplysning om  

 igangværende behandling eller yderligere muligheder for behandling skal  

 fremgå.
 Der findes dog enkelte undtagelser.
Ansøgeren har ikke pligt til at underkaste sig  

 undersøgelse eller behandling, der kan medføre fare for liv  

 eller førlighed.
Om dette er tilfældet beror på en konkret  

 vurdering.
Hvis der er tale om en behandling, der kan medføre  

 fare for liv eller førlighed, og ansøger ikke ønsker  

 denne behandling, må der ses bort fra behandlingen, når  

 erhvervsevnen vurderes.
Dette gælder fx visse rygoperationer, der kan  

 indebære risiko for lammelser.
Man skal altså vurdere  

 ansøger som om denne behandlingsmulighed ikke forelå.
Ved ansøgning om førtidspension kunne der  

 ikke tages hensyn til mulighederne for behandling af en gigtlidelse med  

 Methotrexate.
Begrundelsen var, at ansøger på grund af  

 foreliggende risiko for alvorligere bivirkninger ved Methotrexate, ikke  

 ønskede at lade sig behandle med denne medicin, jf.
SM P-19-97.
Hvis muligheden for bedring af tilstanden afhænger  

 af, om ansøgeren kan behandles med fx nyre- eller  

 hjertetransplantation, kan der dog godt tilkendes pension efter en konkret  

 vurdering.
Baggrunden er, at selvom der i princippet er en  

 behandlingsmulighed, så er der ikke sikkerhed for, at der findes en  

 egnet donor.
Se SM P-1-82 om nyrelidelser og SM P-15-97 om  

 hjertelidelser.
3.3. Revalidering Mulighederne for revalidering, aktivering og lignende skal  

 være udtømte før der rejses pensionssag.
Hos  

 ansøgere med svære kroniske sygdomme, som nedsætter  

 ansøgerens funktion i betydelig grad, eller ansøgere, som er  

 tæt på den almindelige pensionsalder, vil denne betingelse ofte  

 være opfyldt.
Der skal foreligge oplysninger om, hvorvidt  

 ansøgeren har været henvist til revalidering eller placering i  

 andet arbejde.
Oplysningerne må give en udtømmende beskrivelse  

 af indholdet og forløbet af revalideringsforsøget eller  

 arbejdsprøvningen med oplysning om såvel ansøgerens  

 ressourcer som oplysninger om, hvilke funktioner ansøgeren ikke kunne  

 klare og årsagen.
Hvis tilstanden alene medfører begrænsning i  

 forhold til visse former for arbejde som fx løftearbejde,  

 stående arbejde eller arbejde som stiller krav til præcision,  

 koncentration osv. skal mulighederne for at placere ansøger i et  

 arbejde, der ikke stiller sådanne krav, først være  

 forsøgt - eventuelt efter omskoling, revalidering eller lignende.
Jo  

 yngre ansøgeren er, jo større vil kravene til forudgående  

 revalidering som udgangspunkt være.
Ankestyrelsen har i praksisundersøgelser set  

 eksempler på, at pensionslovens krav om, at revalideringsmulighederne  

 skal være udtømte, ikke har været opfyldt.
Der har i nogle  

 tilfælde været tale om, at revalideringsforsøg er opgivet  

 på grund af manglende motivation hos ansøgeren.
Motivation Manglende motivation for revalidering betyder ikke, at  

 lovens krav om, at mulighederne kan anses for udtømte, er opfyldt.
I  

 SM P-1-95 fandt Ankestyrelsen, at ansøgeren var forpligtet til aktivt  

 at medvirke til opnåelse og fastholdelse af passende  

 beskæftigelse, idet hans ryglidelse ikke var til hinder for lettere,  

 ikke fysisk belastende arbejde.
 Der er også eksempler på, at ansøgere  

 med ryg- og bevægeapparatlidelser er forsøgt  

 arbejdsprøvet eller revalideret i fysisk belastende arbejde, som de  

 på forhånd måtte anses for helbredsmæssigt uegnede  

 til.
Et sådant revalideringsforsøg er ikke  

 tilstrækkelig dokumentation for, at mulighederne for revalidering er  

 udtømte.
Hvis ansøgeren ikke kan klare fysisk belastende  

 arbejde, må revalideringsforsøget belyse ansøgerens  

 muligheder for at bestride arbejde, som ikke er fysisk belastende.
Kapitel 4 Bedømmelse af nedsættelsen af  

 erhvervsevnen Når det er fastslået, at tilstanden er varig,  

 og at mulighederne for revalidering er udtømte, skal der foretages en  

 bedømmelse af graden af nedsættelsen af erhvervsevnen.
Denne bedømmelse skal i første række  

 ske ud fra graden af fysisk/og eller psykisk invaliditet.  

 Dernæst skal der tages hensyn til individuelle forhold hos  

 ansøgeren, som med den foreliggende invaliditet må forventes at  

 påvirke erhvervsevnen.
De forhold, der skal indgå i denne  

 bedømmelse, er hidtidig uddannelse, beskæftigelse (ikke blot  

 arten, men også omfanget), alder, livsstilling,  

 beskæftigelsesmuligheder og bopæl.
 Ansøgerens indtjeningsmuligheder skal  

 herefter sammenlignes med, hvad en rask person med tilsvarende uddannelse og  

 erfaring i den pågældende egn tjener.
 Den generelle beskæftigelsessituation derimod  

 indgår ikke i bedømmelsen af den enkelte ansøgers  

 erhvervsevne.
Som det fremgår af det førtidspensionsskema,  

 som anvendes af de fleste kommuner, skal man være opmærksom  

 på eventuelle arbejdsskader.
Man skal i denne forbindelse  

 være opmærksom på, at ved afgørelser om  

 erhvervsevnetabserstatning i arbejdsskadesager kan man kun lægge  

 vægt på følgerne efter arbejdsskaden, og man vil normalt  

 ikke kunne medtage andre lidelser i bedømmelsen af erhvervsevnen.
I  

 pensionssagen tæller det hele med i erhvervsevnevurderingen i det  

 omfang, der er tale om varig invaliditet.
 Man skal i øvrigt være opmærksom  

 på, at ydelser efter erstatningsansvarsloven fastsættes efter  

 andre kriterier end pensionslovens.
For selvstændige må arbejdsfunktionerne  

 nøje belyses, fx om ansøgeren selv deltager i det forefaldende  

 arbejde, antallet af medarbejdere i virksomheden, om ansøgerens  

 indsats i forhold til tidligere er reduceret.
Det må oplyses, om den  

 eventuelle reduktion af arbejdsindsatsen skyldes sygdom, eller om det er en  

 naturlig følge af virksomhedens/brancheområdets udvikling.
 Hvis ægtefællen tager aktivt del i  

 virksomheden, må hans eller hendes arbejdsbyrde beskrives før og  

 efter ansøgerens sygdom.Hvis det har været nødvendigt at  

 antage fremmed medhjælp, må medhjælpens omfang og  

 aflønning beskrives.
 Når nedsættelsen af erhvervsevnen skal  

 vurderes, skal myndigheden foretage en selvstændig vurdering på  

 baggrund af samtlige oplysninger i sagen, herunder af de lægelige  

 undersøgelser og de beskrevne helbredsforandringers betydning for  

 erhvervsevnen.
Den undersøgende læges vurdering af  

 pensionsberettigelsen kan derfor ikke uden videre lægges til grund ved  

 afgørelsen.
Selvom der ofte er overensstemmelse mellem den  

 undersøgende læges vurdering af erhvervsevnen og den korrekte  

 bedømmelse i forhold til pensionslovens betingelser, kan  

 bedømmelsen ikke foretages alene ud fra en lægelig vurdering.
I  

 bedømmelsen indgår også en række sociale  

 faktorer som fx alder, uddannelse, hidtidig beskæftigelse og  

 mulighederne for revalidering m.v.
Pensionsmyndigheden er derfor efter  

 pensionslovens regler forpligtet til at foretage en selvstændig  

 juridisk vurdering af, om lovens betingelser for tilkendelse af den  

 ansøgte pension er opfyldt.
 Pensionsmyndigheden er derfor heller ikke bundet af  

 vurderinger vedrørende erhvervsevnen fra revalideringsinstitutioner  

 o.l.
Bedømmelsesgrundlag Bedømmelsen af erhvervsevnen foretages i  

 forhold til omfanget af ansøgerens hidtidige beskæftigelse.  

 Dvs. om ansøgeren har haft heltidsudeerhverv (ca. 27 timer om  

 ugen) eller været beskæftiget på deltid (mere end  

 det bagatelagtige, dvs. over 5-10 timer om ugen) eller ved husligt arbejde  

 i eget hjem (husmor) eller social indikation for supplerende  

 erhverv (hvor ægtefællerne har et forsørgelsesgrundlag  

 under udelukkelsesgrænsen).
Hvis en ansøger inden for de seneste 5-6 år  

 har haft en sammenhængende tilknytning til arbejdsmarkedet på ca.  

 1 år, anses ansøgeren for hidtil at have anvendt arbejdsevnen  

 ved erhvervsarbejde.
Det er dog en betingelse, at ansøgeren har  

 måttet opgive arbejdet af helbredsmæssige grunde eller har  

 måttet opgive arbejdet på grund af nedslidning og alder efter  

 længerevarende beskæftigelse i et ikke ubetydeligt omgang.  

 Endvidere skal der være en konkret formodning for, at ansøgeren  

 ville have søgt ud på arbejdsmarkedet, hvis erhvervsevnen ikke  

 var nedsat.
 Eksempler:
a) En kvinde der senest havde arbejdet som  

 sygehjælper i fast nattevagt med en arbejdstid på 56 timer hver  

 anden uge, skulle bedømmes i fuldt erhverv.
Det er dog en  

 forudsætning, at beskæftigelsen har haft et omfang, der ligger  

 betydeligt over halvtidsbeskæftigelse inden for området, jf.
SM  

 P-19-95, sag nr. 2.
b) En kvinde, der havde haft 2 børn i dagpleje i  

 eget hjem, skulle ikke bedømmes i fuldt erhverv, men i supplerende  

 erhverv.
Selv om hun havde stået til rådighed svarende til fuld  

 tid, kunne rådighedstiden ikke sidestilles med arbejdstid.
Antallet af  

 børn i dagpleje og indtægten ved arbejdet måtte  

 indgå i den konkrete vurdering af omfanget af ansøgerens  

 hidtidige beskæftigelse, jf.
SM P-19-95, sag nr. 1.
c) En 43-årig gift kvinde, der havde været  

 husmor i 20 år, skulle bedømmes i deltidsarbejde (supplerende  

 erhverv), da det fandtes sandsynligt, at hun ville have søgt ud  

 på arbejdsmarkedet, hvis sygdom ikke havde forhindret det, jf.
SM  

 P-7-91.
Det kan være vanskeligere at opnå pension for  

 en ansøger, der skal vurderes som husmor eller i supplerende erhverv,  

 end for en ansøger, der skal vurderes i fuldt erhverv.
Dette skyldes  

 bl.a., at man som husmor selv kan tilrettelægge arbejdet og tage  

 nødvendige pauser.
Ansøgeren skal ikke leve op til de  

 større krav på arbejdsmarkedet.
Dermed skal der normalt en  

 sværere invaliditet til før, der kan tilkendes pension.
Medarbejdende ægtefæller, der ikke har  

 anden erhvervsindkomst, og som hidtil dagligt har deltaget i driften,  

 vurderes også ud fra bedømmelsesgrundlaget fuldt erhverv.
I  

 disse tilfælde må der dog særligt lægges vægt  

 på, om ansøgeren har været registreret som medarbejdende  

 ægtefælle.
 Enlige bedømmes altid i fuldt  

 selverhverv.
 Samlevende der lever i fast ægteskabslignende  

 forhold sidestilles med gifte.
 Er der tvivl om bedømmelsesgrundlaget,  

 anvendes det for ansøger mest gunstige bedømmelsesgrundlag.
Kapitel 5 Særligt om behovsbestemt førtidspension  

 (§ 14, stk. 3, nr. 2 og 3) Med virkning fra 16. november 1996 blev § 15 i  

 bekendtgørelsen om social pension ændret for at  

 tydeliggøre indholdet af lovbestemmelsen.
Ved ændringen blev det  

 præciseret, at pension efter § 14, stk. 3, nr. 2 og 3, i lov om social  

 pension ikke kan tilkendes alene på grundlag af, at  

 forsørgelsesgrundlaget er lavere end de indtægtsgrænser,  

 der er fastsat i bekendtgørelsen.
Det blev præciseret, at tilkendelse af pension efter  

 § 14, stk. 3, nr. 3 er betinget af, at sociale og helbredsmæssige  

 forhold taler for det. Ændringer i indtægtsgrundlaget, der er  

 begrundet i fx tab af forsørger, eller at ægtefællen er  

 overgået til folkepension eller laveste efterlønssats, kan ikke  

 i sig selv give ret til pension.
Andre faktorer som alder, uddannelse,  

 tidligere arbejdsforhold m.v. skal indgå i en konkret samlet vurdering  

 af, om der foreligger et varigt behov for forsørgelse.
 Der kan derfor ikke tilkendes behovsbestemt  

 førtidspension alene på grundlag af oplysninger om, at  

 forsørgelsesgrundlaget er under udelukkelsesgrænsen.
Ved opgørelsen af forsørgelsesgrundlaget er  

 det i øvrigt nødvendigt at indhente oplysninger om alle  

 ansøgerens og en eventuel ægtefælles indtægter.
Det  

 er derfor ikke tilstrækkeligt, hvis der alene er oplysninger om den  

 skattepligtige indtægt.
Vedrørende selvstændige erhvervsdrivende,  

 særligt landmænd, har Ankestyrelsen i praksisundersøgelser  

 fundet eksempler på, at der ikke var indhentet regnskaber  

 vedrørende driften for de senere år.
Opmærksomheden  

 henledes derfor på, at regnskaber med oplysning om  

 indtægtsændringer, overskud, egen arbejdsindsats, m.v. er et  

 vigtigt redskab, når det skal afgøres, om en  

 indtægtsnedgang i forbindelse med selvstændig virksomhed er  

 varig.
I de fleste af disse sager må regnskabsoplysningerne betragtes  

 som nødvendige for at kunne vurdere omfanget af ansøgerens  

 selvstændige virksomhed, herunder om virksomheden er under  

 afvikling.
 Ankestyrelsen har udmeldt praksis om behovsbestemt pension  

 på grundlag af de ændrede regler i SM P-30-97. Se endvidere SM  

 P-20-94 om behovsbestemt førtidspension til kvinder i aldersgruppen  

 54-59 år med langvarigt fravær fra arbejdsmarkedet.
Kapitel 6 Invaliditetsydelse § 18 Invaliditetsydelse kan tilkendes personer i alderen 18 til  

 67 år, når deres invaliditet er så alvorlig, at de ville  

 have ret til højeste eller mellemste førtidspension, hvis de  

 ikke havde erhvervsindtægt af en sådan størrelse, at de af  

 den grund er afskåret fra at få en sådan pension.
 For ansøgere over 60 år skal erhvervsevnen  

 være nedsat til det ubetydelige.
 De helbredsmæssige betingelser for at tilkende  

 invaliditetsydelse svarer altså til de helbredsmæssige  

 betingelser, der skal være opfyldt for at tilkende ansøgeren  

 mellemste førtidspension.
Derudover skal der som led i bedømmelsen af  

 erhvervsevnen lægges vægt på, om ansøgeren ved det  

 arbejde, der udføres, gør en indsats, der ligger udover, hvad  

 der kan forventes i betragtning af invaliditeten.
Det betyder, at  

 invaliditeten også skal medføre en nedsættelse af  

 erhvervsevnen i forhold til det arbejde, som ansøgeren faktisk  

 udfører.
Hvis ansøgeren har et arbejde, hvor invaliditeten ikke  

 har nogen væsentlig betydning, kan der derfor ikke tilkendes  

 invaliditetsydelse, selvom ansøgerens erhvervsevne måske i  

 forhold til alle andre erhverv ville være betydeligt nedsat.
Selvom ansøgeren ikke aktuelt har en  

 arbejdsindtægt, men er under revalidering eller får udbetalt  

 arbejdsløshedsdagpenge, kan der under visse betingelser også  

 tilkendes invaliditetsydelse.
De nærmere betingelser fremgår fx  

 af SM P-4-95 og SM P-23-95.
Kapitel 7 Bistands- og plejetillæg § 16 Bistandstillæg kan tilkendes personer i alderen  

 18 til 67 år sammen med pension.
Tillæg kan tilkendes personer,  

 der er blinde eller stærkt svagtsynede, eller hvis invaliditet  

 medfører, at pågældende stadig må have personlig  

 bistand af andre.
 Plejetillæg kan tilkendes i stedet for  

 bistandstillæg, hvis invaliditeten kræver vedvarende pleje eller  

 tilsyn, der gør det nødvendigt, at der stadig er en anden  

 person til stede.
For at tage stilling til om der er tale om bistands- eller  

 plejebehov er det nødvendigt med en nøje beskrivelse af  

 ansøgers tilstand.
Det er vigtigt, at beskrive evnen til at varetage  

 personlige fornødenheder som fx påklædning, varetagelse af  

 personlig hygiejne, toiletbesøg, at lægge/sætte/rejse sig  

 ved egen hjælp, at færdes inde og ude.
Desuden er det vigtigt med  

 oplysning om behov for hyppigt tilsyn eller stadig overvågen.
 Hvis der er dokumenteret svær invaliditet, hvis  

 karakter gør det rimeligt, at der er behov for hjælp til de  

 personlige fornødenheder, kan bistandstillæg tilkendes, Der kan  

 fx være tale om behov for hjælp til væsentlige dele af af-  

 og påklædning, til almindeligt toilette, til rengøring  

 efter toiletbesøg/og eller hjælp til at rejse, lægge og  

 sætte sig.
Plejetillæg kan tilkendes pensionister, der varigt  

 eller over en længere periode må overvåges konstant eller  

 hjælpes af andre på ubestemte tidspunkter og mange gange i  

 døgnet.
Det afgørende for, om det kan ydes plejetillæg  

 er, at plejebehovet må anses for vedvarende i den forstand, at der ikke  

 er udsigt til, at den tilstand, der begrunder behovet, vil bedres af sig selv  

 eller ved behandling.
Efter praksis kan der tilkendes plejetillæg, hvis  

 det kun kan forsvares at lade ansøgeren være alene i ganske  

 korte perioder, som regel ikke over 1-2 timer.
Behov for hjælp til varetagelsen af den daglige  

 husholdning, såsom rengøring, madlavning m.v. kan ikke ydes  

 efter reglerne om bistands- eller plejetillæg.
Til disse formål  

 kan der eventuelt søges om hjælp efter reglerne om praktisk  

 bistand i hjemmet.
 Ved bedømmelsen af om der kan tilkendes bistands-  

 eller plejetillæg skal der også tages hensyn til, om behovet for  

 bistand eller pleje dækkes på anden måde.
 Hvis ansøgeren er gift skal der derfor tages hensyn  

 til, om behovet for personlig bistand kan dækkes ved  

 håndsrækninger, som det er naturligt at ægtefæller  

 yder hinanden.
Hvis ansøgeren i det væsentlige får  

 behovet for bistand og pleje dækket gennem fx en kommunal  

 hjælpeordning, kan det ikke samtidig dækkes efter reglerne om  

 bistands- og plejetillæg.
Se nærmere om dette  

 spørgsmål i SM P-17-94.
Kapitel 8 Bilag om forvaltningsretlige spørgsmål Bilaget belyser særlig spørgsmål, som  

 Ankestyrelsen i praksis har konstateret kan volde problemer i behandlingen af  

 sager om førtidspension og bilstøtte.
Bilaget bygger i  

 øvrigt på forvaltningsloven (FVL), lov om offentlighed i  

 forvaltningen (LOF), Justitsministeriets vejledninger om lovene, Den  

 kommenterede Forvaltningslov ved John Vogter (1992), lov om retssikkerhed og  

 administration på det sociale område (RTL), Folketingets  

 Ombudsmands praksis, Ankestyrelsens praksis og Forvaltningsret ved Hans  

 Gammeltoft-Hansen, Jon Andersen, Kaj Larsen & Karsten Loiborg.
Disse  

 kilder indeholder yderligere vejledning.
Sagens oplysning  

 (RTL § 4 og §§ 10-14, FVL §§ 28-29) Ansvaret for at en sag er tilstrækkeligt oplyst,  

 så der kan træffes en korrekt og forsvarlig afgørelse,  

påhviler den myndighed, der skal træffe afgørelsen.  

 Det følger af "officialprincippet", som er et almindeligt  

 grundlæggende princip i dansk forvaltningsret.  

 Afgørelsesmyndigheden har derfor pligt til at søge at  

 fremskaffe de faktiske og retlige oplysninger, der er nødvendige for  

 at der kan træffes afgørelse.
Den, som sagen drejer sig om, har ret til at blive  

 inddraget i behandlingen af sagen, jf.
RTL § 4, og pligt til at  

 medvirke til at få de oplysninger frem, som er nødvendige  

 for at træffe afgørelse, jf.
RTL § 10.
 RTL § 12 indeholder regler om de sociale myndigheders  

 adgang til at forlange oplysninger fra personer og myndigheder mv., der har  

 kendskab til forholdene.
Hvis der skal indhentes oplysninger, herunder af rent  

 privat karakter, fx om helbredsforhold eller væsentlige sociale  

 problemer, fra andre dele af forvaltningen, fra andre forvaltningsmyndigheder  

 eller fra private, skal der som altovervejende hovedregel foreligge  

samtykke fra den, som sagen vedrører, jf.
RTL § 12, stk. 3, og  

 FVL § 29.
Hvis borgeren nægter at give samtykke til, at  

 der indhentes nødvendige oplysninger, eller på anden måde  

 nægter at medvirke til sagens oplysning, fx ved at nægte at lade  

 sig undersøge af en læge, må sagen afgøres på  

 det foreliggende grundlag.
Det kan indebære, at ansøgeren  

 får afslag på hjælp eller mindre hjælp.
Borgeren skal  

 efter RTL § 10, stk. 3, oplyses om pligten til at medvirke og om  

 konsekvenserne af at nægte dette.
Partsbeføjelser Forvaltningsloven (FVL) indeholder ikke nogen  

 nærmere afklaring af, hvem der er part.
I Justitsministeriets  

 vejledning om forvaltningsloven henvises til dansk rets almindelige  

 partsbegreb.
Herefter har  ansøgere, klagere og andre, der har en  

 væsentlig retlig og individuel interesse i sagens afgørelse,  

 partsstatus.
Det vil typisk sige de, som sagen direkte vedrører, og  

 som der sædvanligvis foreligger ansøgning fra.
Der kan dog opstå tvivl, fx i tilfælde, hvor  

 personer ønsker aktindsigt i en tidligere ægtefælles sag i  

 socialforvaltningen eller i oplysninger om et barn i en tvangsfjernelsessag,  

 hvor den, der ønsker aktindsigt, ikke har del i  

 forældremyndigheden, jf. bl.a.
SM O-13-84 og SM O-57-94.
 FVL giver den, som er part i en sag, hvor der er eller vil blive truffet  

 afgørelse af en offentlig myndighed, følgende særlige  

 partsbeføjelser:  

 - Ret til at lade sig repræsentere eller bistå af andre.  

 - Ret til partshøring.  

 - Ret til aktindsigt i videre omfang end andre.  

 - Ret til at kræve sagens afgørelse udsat for at kunne afgive en  

 udtalelse.  

 - Ret til at modtage afgørelsen.  

 - Ret til at påklage sagen.
 I Nyt fra Ankestyrelsen, nr. 1/97, side 9,  

 står der en artikel om forvaltningslovens partsbeføjelser, og i  

Nyt fra Ankestyrelsen, nr. 3/97, side 6-7, står artiklen  

 "Forvaltningsrettens krav kan ikke diskuteres".
Partshøring  

 (FVL §§ 19-20) Partshøring betyder, at en myndighed på  

 eget initiativ gør en part bekendt med oplysninger, som  

 myndigheden er i besiddelse af, og giver parten lejlighed til udtale sig om  

 dem.
Dette kan en myndighed altid gøre, hvis ikke  

 væsentlige hensyn til andre eller parten selv er til hinder for  

 det.
 En direkte pligt til partshøring er der  

 efter FVL § 19, stk. 1 i sager, hvor der skal træffes afgørelse,  

 og hvor myndigheden er i besiddelse af væsentlige oplysninger om  

 sagens faktiske omstændigheder, som parten ikke ved indgår i  

 sagen, og som er til ugunst for parten.
 I disse tilfælde skal myndigheden gøre parten  

 bekendt med oplysningerne og give parten mulighed for at udtale sig om dem,  

før der træffes afgørelse.
Bestemmelsen fortolkes bredt.
Det praktiske udgangspunkt  

 er, at der altid skal partshøres i de tilfælde, hvor borgeren  

 ikke selv er kommet med de nye oplysninger.
Der er således i  

 følge Ombudsmanden pligt til partshøring i fx  

 (special)lægeerklæringer, der indhentes under behandlingen  

 af en sag, selv om parten godt ved, at oplysningerne er i myndighedens  

 besiddelse, og også selv om oplysningerne ikke kan siges at være  

 "til ugunst" for parten.
Det afgørende er, at der typisk vil  

 være tale om så væsentlige faktiske oplysninger, at  

 det skal sikres, at parten bliver bekendt med indholdet og får mulighed  

 for at kommentere det.
Hvis myndigheden indhenter oplysninger om  

regelfortolkning i forhold til en konkret sag, er der også pligt  

 til partshøring, fx om en bestemt oplysning er omfattet af  

 partshøringspligten.
Det er der derimod ikke, hvis man kun indhenter  

 en generel oplysning om fortolkning af en regel, fx om hvordan begrebet "til  

 ugunst" generelt fortolkes.
 Der er nogle undtagelser fra partshøringspligten i  

 FVL § 19, stk. 2, bl.a. oplysninger om køn, cpr.nr. og oplysninger fra  

 skattemyndighederne om årsindtægter, hvor der er sket endelig  

 ligning, samt vægtige hensyn til parten selv, fx oplysninger om en  

 sygdoms livstruende karakter, som parten ikke er bekendt med.
Der kan fastsættes en (rimelig) frist for  

 udtalelsen, som fx "Hvis vi ikke har hørt fra Dem inden ... dage,  

 går vi ud fra, at De ikke har kommentarer, og vi vil derfor  

 træffe afgørelse i sagen på det foreliggende  

 grundlag." Undladelse af at give pligtig partshøring er en  

 alvorlig sagsbehandlingsfejl, der oftest vil medføre, at  

 afgørelsen er ugyldig.
 I Nyt fra Ankestyrelsen, nr. 3/1997, side 9-12, er  

 der en artikel om partshøring.
Aktindsigt  

 (FVL §§ 9-18 og LOF §§ 4-16) Aktindsigt efter forvaltningsloven (FVL) kan forlanges  

 af parter i "afgørelsessager", dvs. sager, hvori der er eller vil  

 blive truffet afgørelse.
Anmodningen skal ikke begrundes, og der  

 stilles ikke formkrav til anmodningen.
Forvaltningen kan således ikke  

 kræve, at anmodning om aktindsigt skal ske skriftligt.
 Aktindsigt efter offentlighedsloven (LOF) kan  

 forlanges af enhver med de undtagelser, der er nævnt i lovens §§ 7-14,  

 jf. lovens § 4, stk. 1. Anmodningen skal angive de dokumenter eller den sag,  

 som der ønskes aktindsigt i.
Eksempel: Fx er den af forældrene, som ikke  

 har del i forældremyndigheden over et barn, ikke part i en  

 tvangsfjernelsessag.
Derfor kan vedkommende kun få aktindsigt efter  

 LOF's regler, dvs. i oplysninger om egne personlige forhold (egenacces), som  

 er omtalt i barnets sag.
 Den af forældrene, som har  

 forældremyndigheden, er derimod part i barnets sag og har derfor ret  

 til aktindsigt efter FVL's regler, dvs., at vedkommende som udgangspunkt har  

 ret til aktindsigt i alle sagens dokumenter.
Adgangen til aktindsigt efter FVL omfatter som  

 udgangspunkt alle sagens dokumenter.
Dog er der ikke ret til  

 aktindsigt i interne arbejdsdokumenter, som fx udtalelser fra  

 myndighedernes ansatte lægekonsulenter.
Indeholder interne  

 arbejdsdokumenter faktiske oplysninger om sagen, som alene står i det  

 interne dokument, er det dog omfattet af retten til aktindsigt.
Fx kan en  

 lægekonsulent have ringet til et hospital, hvor en ansøger har  

 været indlagt, og dér fået oplysninger, som ikke allerede  

 fremgår af sagen.
Sådanne oplysninger vil i øvrigt  

 være omfattet af myndighedens pligt til partshøring.
 Hvis parten under sagens behandling anmoder om aktindsigt,  

 skal sagens afgørelse udsættes, og der skal gives parten rimelig  

 tid til at gennemse akterne.
FVL's og LOF's regler om aktindsigt er minimumsregler.
Det  

 vil sige, at myndigheden kan beslutte at give aktindsigt ud over, hvad lovene  

 giver borgeren ret til, forudsat at andres krav på fortrolighed ikke  

 tilsidesættes.
Dette kaldes meroffentlighed.
Efter både FVL og LOF skal der gives aktindsigt  

inden 10 dage efter anmodningen.
Hvis fristen ikke kan overholdes,  

 skal myndigheden inden for denne frist give besked om årsagen til  

 forsinkelsen og om, hvornår kopi af sagens akter kan forventes.
 I Nyt fra Ankestyrelsen, nr. 2/1997, side 14-15, er  

 der en artikel om aktindsigt.
Notatpligt  

 (LOF § 6) En forvaltningsmyndighed, der skal træffe  

 afgørelse i en sag, har pligt til at notere oplysninger ned, som  

 afgives mundtligt, hvis oplysningerne vedrører sagens faktiske  

 omstændigheder og er af betydning for afgørelsen.
Notatpligten omfatter efter LOF § 6 kun sager, hvor der  

 skal træffes en afgørelse.
Imidlertid følger det af "god  

 sagsbehandlingsskik", at også væsentlige oplysninger i andre  

 sager noteres ned.
 Om en oplysning vedrører sagens faktiske  

 omstændigheder beror på, om den bidrager til at supplere sagens  

 bevismæssige grundlag eller i øvrigt skaffes for at bringe  

 klarhed med hensyn til sagens faktiske omstændigheder.
De mundtlige oplysninger, som noteres ned i en sag, er  

 omfattet af reglerne om partshøring og aktindsigt på samme  

 måde, som hvis de var modtaget i skriftlig form.
De  

 begrænsninger, der gælder for aktindsigt i interne  

 arbejdsdokumenter, gælder også for mundtlige interne oplysninger,  

 som bliver nedskrevet.
 I Nyt fra Ankestyrelsen, nr. 5/1997, side 3-4, er  

 der en artikel om notatpligt.
Udsættelse af sagen
  

 (FVL § 21) Den, der er part i en sag kan på ethvert  

 tidspunkt af sagens behandling forlange, at afgørelsen af sagen  

udsættes, indtil parten har afgivet en udtalelse til sagen.
 Myndigheden har mulighed for at fastsætte en frist  

 for afgivelsen af udtalelsen.
 Det bemærkes, at forhold hos myndigheden selv, som  

 fx sygdom eller stort arbejdspres, ikke kan begrunde at myndigheden  

 udsætter sagen.
Begrundelse  

 (FVL § 22-24) En skriftlig afgørelse skal ledsages af en  

 begrundelse, medmindre afgørelsen fuldt ud giver parten  

 medhold.
 Begrundelsen skal indeholde oplysninger om, hvorfor  

 afgørelsen har fået det pågældende indhold.
 Drejer det sig om fx en ansøgning om  

 førtidspension, hvor der ofte foreligger flere  

 lægeerklæringer, hvori ansøgers helbredsmæssige  

 forhold måske ikke vurderes ens, skal det fremgå af begrundelsen,  

 hvilke lægelige oplysninger, der er lagt vægt på.
Begrundelsen skal endvidere indeholde en kort  

 redegørelse for de oplysninger om sagens faktiske  

 omstændigheder, som har været tillagt betydning ved sagens  

 afgørelse.
Fx at myndigheden ved afslag på støtte til  

 køb af bil har lagt vægt på, at ansøger har en ikke  

 ubetydelig gangdistance, at ansøger er i stand til at benytte  

 offentlige transportmidler, og at der i øvrigt ikke foreligger andre  

 forhold, der kan begrunde bilstøtte.
 Hvis afgørelsen er truffet på grundlag af  

 et skøn, skal det fremgå af afgørelsen, hvilke  

 hovedhensyn der har været bestemmende ved  

 skønsudøvelsen.
 Processkridt, som fx beslutning om at indhente en  

 speciallægeerklæring, er ikke en afgørelse, som skal  

 begrundes.
En begrundelse for en afgørelse skal indeholde en  

henvisning til de retsregler, som afgørelsen er truffet efter.  

 Henvisningen skal være præcis.
Det vil sige, at det ikke er nok  

 alene at henvise til den pågældende lov, men der skal ske en  

 præcision af, hvilke bestemmelser i loven, der er lagt til grund for  

 afgørelsen, jf.
FVL § 24, stk. 1. Henvisning til retsreglerne er en  

 del af begrundelsen for afgørelsen.
En begrundelse, hvor der ikke er  

 henvist til retsreglerne, er derfor en ufyldestgørende  

 begrundelse.
 Retsvirkningen af en ufyldestgørende  

 begrundelse er normalt, at det medfører forlængelse af en  

 eventuel klagefrist, indtil der er meddelt parten en begrundelse, der  

 opfylder kravene i FVL § 24.
Hvis begrundelsen helt mangler eller på  

 afgørende punkter er ufyldestgørende kan afgørelsen  

 blive ugyldighed.
Det vil sige, at den ikke har retsvirkning.
I Nyt fra Ankestyrelsen nr. 4/1997, side 3-6, er  

 der en artikel om begrundelser.
Der kan endvidere henvises til SM O-76-97 og  

 SM O-4-98.
Inhabilitet  

 (FVL § 3-6 og RTL § 47) Den der virker inden for den offentlige forvaltning er  

 inhabil i forhold til en bestemt sag, hvis der foreligger  

omstændigheder, som er egnede til at vække tvivl om  

 vedkommendes upartiskhed, så der kan være risiko for,  

 at der tages usaglige hensyn ved afgørelsen.
Habilitetsreglerne  

 skal således styrke borgernes tillid til forvaltningen.
Personer, der  

 er inhabile i forhold til en bestemt sag, må derfor ikke deltage i  

 behandlingen eller afgørelsen af sagen.
* Speciel inhabilitet Inhabilitet kan ikke alene foreligge, hvis man er  

 personligt involveret i sagen, fordi sagen fx vedrører en selv eller  

 ens nærmeste familie, men også hvis man tidligere i en anden  

 instans har været involveret i sagen.
 En kommunal lægekonsulent kan således  

 ikke ved fx en ansøgning om førtidspension udtale sig om egne  

 patienter i hans/hendes egenskab af rådgivende læge for  

 kommunen.
 En læge, der har udfærdiget en  

 (special)lægeerklæring til brug for en pensionsansøgning,  

 kan heller ikke deltage i kommunens behandling af  

 pensionsansøgningen.
 Spørgsmålet om lægekonsulenters  

 habilitet er bl.a. beskrevet i artikler i Nyt fra Ankestyrelsen, nr.  

 3/1994, side 14, og i nr. 4/1995, side 19-21.
Hvis man som sagsbehandler i et socialt nævn giver  

 generel vejledning til en kommune eller en borger, medfører dette ikke  

 inhabilitet.
Hvis afgørelsen ankes til nævnet og vejledningen  

 har været meget konkret, kan dette medføre, at sagsbehandleren  

 er inhabil ved behandlingen af sagen i nævnet.
 At en sagsbehandler tidligere i samme instans har  

 behandlet en sag om en bestemt person, medfører ikke, at  

 sagsbehandleren er inhabil ved behandlingen af en senere sag, der  

 vedrører samme person.
 Nært venskab, uvenskab eller gensidigt  

 modsætningsforhold kan medføre inhabilitet.
 En myndighed kan også være inhabil, hvis  

 myndigheden selv er part eller på anden måde har en særlig  

 interesse i sagens udfald (myndighedsinhabilitet).
Den person, der er inhabil, har pligt til selv at  

 gøre opmærksom på det.
Dog ikke hvis det er  

 åbenbart, at det pågældende forhold er uden betydning.
Man  

 skal være opmærksom på, at tilsidesættelse af  

 underretningspligten vil være en tjenesteforseelse.
 Inhabilitet medfører som hovedregel, at  

 afgørelsen er ugyldig.
 Myndigheden afgør selv spørgsmålet om  

 eventuel inhabilitet.
 Der er adgang til at klage til en overordnet  

 klagemyndighed over, at der ved en afgørelse har foreligget  

 inhabilitet i forbindelse med påklage af afgørelsen  

 vedrørende sagens realitet.
* Generel inhabilitet Generel inhabilitet angår betingelserne for at en  

 person kan varetage et bestemt hverv uden ofte at bringe sig i en situation,  

 hvor han/hun er speciel inhabil.
 Det fremgår af RTL § 47, at medlemmer af kommunale  

 eller amtskommunale udvalg, der behandler personsager, på grund af  

 generel inhabilitet ikke kan være medlemmer af det sociale  

 nævn.
Tavshedspligt  

 (Straffelovens § 152 ff) Den, der virker inden for den offentlige forvaltning har  

 tavshedspligt, når en oplysning ved lov eller anden gyldig bestemmelse  

 er betegnet som fortrolig, eller når det i øvrigt er  

nødvendigt at hemmeligholde den for at varetage væsentlige  

 hensyn til offentlige eller private interesser.
 Tavshedspligten medfører, at man ikke må  

 røbe fortrolige oplysninger overfor uvedkommende, heller ikke  

 efter at man ikke længere er ansat ved myndigheden.
 Fortrolige oplysninger er oplysninger, der ved lov eller  

 anden gyldig bestemmelse betegnes som fortrolige samt oplysninger, det er  

 nødvendigt at hemmeligholde for at varetage væsentlige  

 offentlige eller private interesser.
 Man har dog ret til at videregive oplysningerne, hvis der  

 foreligger skriftligt samtykke, eller hvis lovbestemmelse siger, at  

 oplysningerne kan eller skal videregives, herunder som led i pligtig  

 aktindsigt.
 Tavshedspligten omfatter ikke oplysninger, som man er  

 blevet bekendt med gennem offentlig omtale eller gennem private  

 meddelelser.
 Det fremgår af straffelovens § 152, at  

 overtrædelse af bestemmelserne om tavshedspligt kan medføre  

 bøde, hæfte eller fængsel.
En forvaltningsmyndighed kan bestemme, at en person uden  

 for den offentlige forvaltning har tavshedspligt med hensyn til fortrolige  

 oplysninger, som myndigheden videregiver til den pågældende uden  

 at være forpligtet hertil.
Pålægget om tavshedspligt skal  

 gives samtidig med, at de fortrolige oplysninger udleveres.
Dette  

 forudsætter dog, at myndigheden er berettiget til at videregive  

 oplysningerne til den private person.
Videregivelse af oplysninger  

 (FVL § 28-32) Oplysninger om enkeltpersoners rent private  

 forhold, herunder oplysninger om race, religion og hudfarve, om  

 politiske, foreningsmæssige, seksuelle og strafbare forhold samt  

 oplysninger om helbredsforhold, væsentlige sociale problemer og misbrug  

 af nydelsesmidler og lignende, må som udgangspunkt ikke  

 videregives til anden forvaltningsmyndighed.
 Videregivelse af oplysninger må dog finde sted,  

 når der foreligger skriftligt samtykke, videregivelse er bestemt  

 ved lov, ved væsentlige hensyn til offentlige/private interesser eller  

 hvis videregivelse er et nødvendigt led i sagens behandling, eller af  

 hensyn til tilsyn/kontrol.
 I det omfang en myndighed efter forvaltningslovens § 28 er  

 berettiget til at videregive en oplysning, skal myndigheden på  

 begæring af en anden forvaltningsmyndighed videregive oplysningen, hvis  

 den er af betydning for myndighedens virksomhed eller for en  

 afgørelse, som myndigheden skal træffe.
 Myndigheden har dog ikke pligt til at videregive  

 oplysninger, hvis videregivelse medfører merarbejde hos myndigheden,  

 der overstiger den rekvirerende myndigheds interesse i at få  

 oplysningerne.
 Man skal være opmærksom på, at  

samtykke om videregivelse kun er gyldig i et år.
 Hvis borgeren ikke vil give samtykke, må han  

 være forberedt på, at sagen bliver afgjort på det  

 foreliggende grundlag.
 Om praksis om samtykke og videregivelse henvises der til  

 SM O-91-97.
