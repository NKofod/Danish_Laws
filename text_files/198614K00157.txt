Nr BTL 157 Betænkning over Forslag til lov om ændring af lov om kommuneplanlægning  

 (Støtte til landsby- og andre lokalsamfundsprojekter)   

 Nr L 157 1986-87, 1. samling Afgivet af miljø- og planlægningsudvalget Afgivet: 19870422 Udvalget har behandlet lovforslaget i nogle møder.
Udvalget har endvidere modtaget mundtlig og skriftlig henvendelse fra Landsforeningen af Landsbysamfund.
Det fremgår af bemærkningerne til lovforslaget, at der i perioden fra lovens påtænkte ikrafttræden 1. juli 1987 og til udgangen af finansåret 1989 forudsættes afsat i alt 5 mill. kr. til den statslige støtteordning.
Miljøministeren har over for udvalget tilkendegivet, at han er indstillet på at forhøje det foreslåede beløb med 2 mill. kr.
Der vil herefter for perioden 1. juli 1987 til udgangen af finansåret 1989 være afsat i alt 7 mill. kr. til den statslige støtteordning.
Ministeren har over for udvalget endvidere tilkendegivet, at af disse 7 mill. kr. afsættes 500.000 kr. til brug for landsbyorganisationer med henblik på en koordineret udbredelse af kendskabet til forsøgsordningen, formidling af ansøgninger og udbredelse af kendskabet til resultatet af de gennemførte forsøg og projekter.
Ministeren har over for udvalget tilkendegivet, at også andre end de to landsbyorganisationer, der i øjeblikket er repræsenteret i miljøministerens landsbykontaktudvalg vil kunne få del i de 500.000 kr.
Ministeren har endelig tilkendegivet, at han forudsætter, at ansøgning om at få andel i de 500.000 kr. i lighed med ansøgningerne vedrørende de almindelige forsøgsprojekter drøftes i landsbykontaktudvalget, før der træffes afgørelse i ministeriet om støtte.
 Herefter indstiller udvalget lovforslaget til vedtagelse uændret.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Bente Nielsen (V) Sønderby (V) Maisted (V) Steffensen  

 (KRF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, FP og VS havde ikke medlemmer i udvalget.
