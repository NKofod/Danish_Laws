 Udtalt, at der ikke i vilkårene for et forskningsprojekt i  

  Cancerregisterets regi, eller i loven i øvrigt, var hjemmel til at  

 videregive oplysninger i personhenførbar form til et andet forskningsregister  

 på Bispebjerg Hospital.
Kræftens Bekæmpelse, Cancerregisteret, anmodede i beretningsåret om  

 tilladelse til at videregive en række nærmere specificerede oplysninger fra  

 et forskningsregister i Cancerregisterets regi til et andet  

 forskningsregister på Bispebjerg3DHospital.
Begge forskningsprojekter var  

 anmeldt til Registertilsynet som private forskningsprojekter.
 I forskningsprojektet i Cancerregisteret indgik oplysninger fra  

 henholdsvis Cancerregisteret, CPR-registeret samt  Landspatientregisteret.  

 Fra Landspatientregisteret var der bl.a. indhentet oplysninger om personer,  

 udskrevet med diagnosen thyreotoksikose.
 Oplysningerne i forskningsprojektet på Bispebjerg Hospital omfattede ca.  

 100 personer med thyreotoksikose, og var efter det oplyste indhentet fra  

 hospitalsjournaler og interview med patienterne.
Som et led i kontrollen af oplysningernes rigtighed i sidstnævnte projekt  

 påtænkte man at foretage et udtræk fra  Landspatientregisteret af patienter  

 med thyreotoksikose.
Det fremgik imidlertid af sagen, at denne kontrol - af  

 økonomiske årsager - ikke var blevet udført.
 Da Cancerregisterets forskningsprojekt også indeholdt de samme oplysninger  

 indhentet fra Landspatientregisteret, anmodede man i stedet for om tilladelse  

 til at overføre oplysningerne herfra.
I den anledning udtalte Registertilsynet, at det af de vilkår, der var  

 fastsat for Cancerregisterets forskningsprojekt, fremgik, at oplysninger, der  

 kan henføres til bestemte personer, ikke må videregives fra  

 institutionen Cancerregisteret.
Dette vilkår var fastsat i overensstemmelse  

 med lov om offentlige myndigheders registre § 16 a, stk. 4, hvorefter  

 oplysninger, der er videregivet fra et offentligt register til brug i  

 statistisk eller forskningsmæssigt øjemed, ikke yderligere må videregives.
 Man udtalte endvidere, at der ikke var adgang for Registertilsynet til at  

 meddele dispensation fra denne lovbestemmelse.
 Registertilsynet konkluderede således, at tilsynet ikke havde hjemmel til  

 at give tilladelse til, at oplysninger, der var videregivet  

 fra Landspatientregisteret til brug for det omtalte forskningsregister  

 i Cancerregisteret, kunne videregives yderligere.
 (* 1) Registertilsynets Årsberetning 1992 side 71.
