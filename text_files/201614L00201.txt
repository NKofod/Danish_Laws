Betænkning afgivet af Beskæftigelsesudvalget den 16. november 2016 Betænkning over Forslag til lov om ændring af lov om aktiv socialpolitik og barselsloven (Præciseringer af jobreform fase I og konsekvens for arbejdsgivers ret til refusion ved for sen anmeldelse af graviditetsbetinget sygefravær m.v.) [af beskæftigelsesministeren (Jørn Neergaard Larsen)]:
1. Ændringsforslag Der er stillet 5 ændringsforslag til lovforslaget.
Beskæftigelsesministeren har stillet ændringsforslag nr. 1 og 3, og Enhedslistens medlemmer af udvalget har stillet ændringsforslag nr. 2, 4 og 5.
2. Udvalgsarbejdet Lovforslaget blev fremsat den 5. oktober 2016 og var til 1. behandling den 11. oktober 2016. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Den 5. oktober 2016 sendte beskæftigelsesministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til beskæftigelsesministeren til skriftlig besvarelse, som denne har besvaret.
Spørgsmål 2 og 3 og beskæftigelsesministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse med de af beskæftigelsesministeren stillede ændringsforslag.
 Et mindretal i udvalget (S, EL, ALT, RV og SF) indstiller lovforslaget til vedtagelse med de stillede ændringsforslag.
 Såfremt de af Enhedslisten stillede ændringsforslag nr. 2, 4 og 5 bliver forkastet, vil mindretallet stemme imod lovforslaget.
Socialdemokratiet er imod kontanthjælpsloftet.
Med dette lovforslag afbødes visse af konsekvenserne ved indførelsen af kontanthjælpsloftet, hvilket Socialdemokratiet er positiv over for.
Men ifølge beskæftigelsesministeren stilles en gruppe af unge kontanthjælpsmodtagere under 18 år også ringere, jf. svar på spørgsmål 1. Socialdemokratiet kan på ingen måde støtte lovforslag, der forstærker effekten af kontanthjælpsloftet.
Socialdemokratiet har derfor over for beskæftigelsesministeren foreslået, at lovforslaget deles op i to dele, hvor Socialdemokratiet kan stemme for de dele af lovforslaget, der afbøder konsekvenser af kontanthjælpsloftet.
Enhedslisten mener, det er afgørende, at tekniske ændringer af lovgivningen ikke medfører forringelser af vilkårene for befolkningsgrupper, som i forvejen har det svært økonomisk.
Dette princip bør gælde, uanset hvor store de berørte grupper er.
Det er imidlertid konsekvensen af det foreslåede § 1, nr. 14, at det kan medføre en forringet økonomi for unge under 18 år og deres familie.
Det foreslås derfor, at nummeret udgår.
Konsekvensen af ændringsforslaget bliver ganske vist, at den forbedring, som den foreslåede bestemmelse kunne få for en anden gruppe, ikke bliver gennemført, men forbedringer for en udsat gruppe kan ikke begrunde forringelser for en anden udsat gruppe.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af udvalget:
 1) I den under nr. 2 foreslåede ændring af § 13, stk. 3, nr. 4, ændres »i integrationsloven« til: »efter integrationsloven«.
[Rettelse af skrivefejl] Af et mindretal (EL), tiltrådt af et mindretal (S, ALT, RV og SF):
 2) Nr. 14 udgår.
[Forringelser for unge under 18 år og deres familier udgår] Til § 2 Af beskæftigelsesministeren, tiltrådt af udvalget:
 3) I det under nr. 2 foreslåede § 39, stk. 4, ændres »sygefraværet« til: »fraværet efter § 6, stk. 2«.
[Sproglig tilpasning] Til § 3 Af et mindretal (EL), tiltrådt af et mindretal (S, ALT, RV og SF):
 4) I stk. 1 udgår »og 3«.
[Konsekvensændring] 5) Stk. 3 udgår.
[Konsekvensændring] Bemærkninger Til nr. 1 Der er tale om rettelse af en skrivefejl, idet der i den tekst i den gældende § 13, stk. 3, nr. 4, der foreslås ophævet, står »efter integrationsloven« og ikke »i integrationsloven«.
Til nr. 2, 4 og 5 Der er afgørende for Enhedslisten, at tekniske ændringer af lovgivningen ikke medfører forringelser af vilkårene for befolkningsgrupper, som i forvejen har det svært økonomisk.
Dette princip bør gælde, uanset hvor store de berørte grupper er.
Det er imidlertid konsekvensen af den foreslåede § 1, nr. 14, at det kan medføre en forringet økonomi for unge under 18 år og deres familie.
Det foreslås derfor, at nummeret udgår.
Konsekvensen af ændringsforslaget bliver ganske vist, at den forbedring, som den foreslåede bestemmelser kunne få for en anden gruppe, ikke bliver gennemført, men forbedringer for en udsat gruppe kan ikke begrunde forringelser for en anden udsat gruppe.
Til nr. 3 Med henblik på at opnå en mere nøjagtig betegnelse af, hvilket sygefravær der her er tale om, foreslås det, at ordet »sygefraværet« udskiftes med »fraværet efter § 6, stk. 2«.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Karina Due (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Danny K.
Malkowski (LA) Rasmus Jarlov (KF) Ane Halsboe-Jørgensen (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 4 Oversigt over spørgsmål og svar vedrørende L 4 Bilag 2 Spørgsmål 2 og 3 og beskæftigelsesministerens svar herpå Spørgsmålene og ministerens svar herpå er optrykt efter ønske fra Socialdemokratiet.
 Spørgsmål nr. 3:
 Ministeren bedes oplyse, hvorvidt ministeren agter at stille ændringsforslag om opdeling af lovforslaget i tre dele: 1) Lovforslagets del 2.4: regelændringerne ift. arbejdsgivers ret til refusion ved for sen anmeldelse af graviditetsbetinget sygefravær m.v. 2) De af ministeriets forslag, der kan have negative økonomiske konsekvenser for berørte borgere 3) De af ministeriets forslag, der har have positive økonomiske konsekvenser for berørte borgere.
 Svar:
Af mit svar på spørgsmål nr. 2 til L 4 fremgår det, at det alene er én persongruppe (kontanthjælpsmodtagere under 18 år) af særdeles begrænset volumen, der berøres negativt af forslaget, og som i øvrigt er sammenhængende med en anden persongruppe (boligstøttemodtagere under 18 år), som stilles bedre.
Jeg har ikke planer om at opdele lovforslaget, da der er tale om et samlet forslag, der præciserer retstilstanden, så den svarer til det aftalte på både kontanthjælps- og barselsområdet.
Det håber jeg, Folketingets partier vil bakke op om.
 Spørgsmål nr. 2:
Vil ministeren redegøre for lovforslagets enkeltelementer i tabelform, hvor det oplyses, hvorvidt enkeltdelene kan have positive og/eller negative økonomiske konsekvenser for de berørte grupper? Svar:
 Jeg vedlægger hermed skema (bilag 1), som redegør for de persongrupper, der med præciseringerne i lovforslaget får en ændret retsstilling.
Som det fremgår af vedlagte skema, er der kun en enkelt gruppe, der stilles dårligere.
Det er modtagere af uddannelseshjælp og integrationsydelse under 18 år, hvor der pr. 1. juli 2016 på landsplan var 116 personer, heraf modtog de 70 integrationsydelse.
En person stilles alene ringere i det omfang uddannelseshjælpen/integrationsydelsen, særlig støtte og boligstøtte samlet set ligger over den enkeltes kontanthjælpsloft.
Personer i kontanthjælpssystemet under 18 år har hele tiden været omfattet af kontanthjælpsloftet.
Efter gældende regler skal boligstøtten fordeles med en forholdsmæssig andel til hvert husstandsmedlem fyldt 18 år forud for beregningen af den samlede hjælp, der reduceres under loftet.
Derfor får kontanthjælpsmodtagere under 18 år (og boligstøttemodtagere under 18 år) efter gældende regler ikke tildelt en forholdsmæssig andel af boligstøtten.
Det ændres der på med lovforslaget, så de fremadrettet får tildelt en forholdsmæssig andel af boligstøtten.
Personer under 18 år i kontanthjælpssystemet er sidestillet med voksne i adgangen til ydelser og med lovforslaget sikrer vi derfor nu, at de også sidestillet med voksne i relation til kontanthjælpsloftet.
