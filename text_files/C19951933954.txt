(Til samtlige kommuner) Som led i udmøntningen af satsreguleringspuljen for 1996 er der afsat et  

 beløb på 30 mill. kr. i hvert af årene 1996 og 1997 til en forsøgsordning i  

 et mindre antal kommuner.
Forsøgsordningen indebærer, at forældre, der har et  

 af kommunen accepteret behov for pasning af deres børn, får mulighed for at  

 vælge, om de ønsker at gøre brug af en plads i et offentligt dagtilbud eller  

 i stedet få et tilskud fra kommunen til brug for en privat pasningsordning.
Retningslinier for anvendelse af puljen 1. Formål Formålet med forsøget er at få afprøvet en ordning, hvorefter forældrene  

 får valgmulighed mellem at benytte et kommunalt dagtilbud eller at få tilskud  

 til delvist at dække udgifter til en privat pasningsordning, som de selv  

 sørger for uden for det offentlige dagtilbudssystem.
Der er med andre ord  

 tale om at lade det være op til forældrene at vælge mellem en offentlig og en  

 privat pasningsform.
2. Hvilke kommuner Det er frivilligt for kommunerne, om de ønsker at deltage i  

 forsøgsordningen.
Socialministeriet skal godkende hver enkelt kommunes  

 forsøgsordning ved udstedelse af en forsøgsbekendtgørelse efter  

 bistandslovens § 138 b.
Kommuner med lange ventelister kan ikke deltage i ordningen.
Det betyder,  

 at kommuner med de korteste ventetider vil få højere prioritet ved fordeling  

 af puljen.
Kommuner, der har en ventetid til dagtilbud på mere end 4-6  

 måneder, kan ikke forvente at blive godkendt som forsøgskommune.
Begrundelsen  

 herfor er, at forældre ikke skal føle sig presset til at tage imod et tilskud  

 som eneste reelle løsning på et pasningsproblem.
Hvis der er meget lang  

 ventetid til en plads i et offentligt dagtilbud, vil der ikke være tale om,  

 at give forældrene et reelt frit valg mellem de to alternativer.
 I forbindelse med godkendelse af forsøgskommuner vil indgå et hensyn til  

 en vis geografisk spredning.
3. Hvilke forældre Ordningen retter sig mod forældre med børn i alderen ½ - 5 år (d.v.s.  

 indtil barnet fylder 6 år). Den enkelte forsøgskommune kan vælge alene at  

 lade en del af denne aldersgruppe være omfattet af forsøget, fx alene børn i  

 alderen ½ - 2 år.
I kommuner, der får en forsøgsgodkendelse, får alle forældre, der har børn  

 i den aktuelle aldersgruppe, og som har eller står overfor at skulle have  

 anvist en plads i et offentligt dagtilbud, en ret til at vælge.
Denne ret  

 gælder så længe kommunen har ledige midler inden for den beløbsramme, som  

 kommunen får rådighed over gennem forsøgsgodkendelsen.
Forældrene kan enten tage imod - eller beholde - den anviste plads, eller  

 de kan vælge i stedet at få et økonomisk tilskud til delvis dækning af  

 udgifter til en privat pasningsordning.
Det betyder, at også forældre, som  

 har fået en plads, kan meddele kommunen, at de i stedet ønsker et tilskud til  

 at dække udgifter til en privat pasningsordning.
Tilskuddet kan alene udbetales i forhold til børn, der har et  

 pasningsbehov, som kommunen efter sine visitationsregler har godkendt at  

 ville dække.
Forældrenes valgmulighed foreligger, når kommunen har godkendt  

 et pasningsbehov.
 Der kan maksimalt udbetales 3 tilskud til samme familie.
 Såfremt kommunen i forbindelse med iværksættelse af hjælpeforanstaltninger  

 efter bistandslovens § 33 anser det for nødvendigt, at et barn skal optages i  

 et dagtilbud, kan det betyde, at forældrene ikke kan benytte muligheden for  

 at vælge at få et tilskud til privat pasning.
Det følger af kommunalbestyrelsens forpligtelse til at sørge for det  

 nødvendige antal pladser i dagtilbud, at forældre, der vælger et tilskud til  

 brug for betaling af privat pasning, ikke er udelukket fra at vende tilbage  

 til et offentligt dagtilbud, såfremt den private pasningsmulighed ophører.
De  

 nærmere betingelser i denne forbindelse, herunder om evt. tidsfrist for  

 forældrenes krav på at vende tilbage til en plads i et offentligt dagtilbud,  

 bør fastlægges på forhånd af kommunen og meddeles til forældrene.
4. Hvordan kan forældrene anvende tilskuddet Det økonomiske tilskud skal af forældrene anvendes til dækning af udgifter  

 til en privat pasningsordning, fx en privat daginstitution eller en privat  

 børnepasser (ung pige M/K) i hjemmet.
Tilskuddet kan ikke ydes som et tilskud  

 til forældrenes egen økonomi.
Forældrene skal over for kommunen kunne dokumentere, hvilke udgifter de har til den private  

 pasningsordning.
Tilskuddet kan således ikke udbetales til forældrenes egen  

 pasning af barnet/børnene.
5. Tilskuddets størrelse Tilskuddet kan maksimalt udgøre et beløb svarende til 85 % af den  

 billigste nettoudgift (driftsudgift efter fradrag af forældrebetaling) pr.  

 plads i et kommunalt dagtilbud til samme aldersgruppe i kommunen.
Det betyder fx for en kommune, som både har dagpleje og vuggestuer for  

 børn i alderen ½ - 2 år, at maksimumbeløbet ikke kan overstige 85% af  

 nettodriftsudgiften for dagplejen, idet dagpleje typisk er det billigste  

 dagtilbud for denne aldersgruppe.
Det er altså ikke nettodriftsudgiften for  

 det dagtilbud, som forældrene faktisk har eller ville få tilbudt af kommunen,  

 der er udgangspunktet for tilskuddets størrelse.
Kommunen kan beslutte at yde et mindre tilskud pr. barn.
Tilskuddet, som  

 forældrene kan få, skal fastsættes ens for alle børn inden for samme  

 aldersgruppe.
Tilskuddet kan ikke udbetales med en højere beløb end den  

 dokumenterede udgift til pasningsordningen.
6. Godkendelse af pasningsaftaler/-ordninger Alle private pasningsordninger eller pasningsaftaler, som forældrene  

 etablerer eller benytter sig af til børnepasning i forbindelse med ordningen,  

 skal godkendes af kommunen.
Baggrunden herfor er, at kommunen må sikre sig, at forældrene reelt bruger pengene til en pasningsordning, at der ikke bliver tale om proformaaftaler, at der bliver gjort opmærksom på, at den der modtager tilskuddet for at  

 passe barnet/børnene, er forpligtet til at opgive betalingen til skatte- væsenet.
 Kommunalbestyrelsen fastsætter kravene til dokumentation vedrørende  

 pasningsordninger/-aftaler.
7. Tilsynsforpligtelse Forsøgskommunen skal føre løbende tilsyn med de private ordninger.
 Heri ligger, at kommunerne har tilsynsforpligtelse over for  

 pasningsaftaler under forsøgsordningen som over for privat dagpasning og  

 private daginstitutioner i øvrigt, jf. bistandslovens § 63, stk. 3.
 Reglerne om tilsyn suppleres af bestemmelsen i bistandslovens § 32 om  

 kommunalbestyrelsens almindelige forpligtelse til at føre tilsyn med de  

 forhold, hvorunder børn og unge i kommunen lever.
8. Den beløbsmæssige ramme for forsøget Der er afsat en pulje på 30 mill. kr. i hvert af årene 1996 og 1997.
 Staten dækker halvdelen af det beløb, forsøgskommunerne anvender til  

 tilskud til private pasningsordninger/-aftaler som kompensation for  

 kommunernes merudgifter ved ordningen.
I forbindelse med udstedelse af forsøgsgodkendelse fastsættes et maksimalt  

 samlet rammebeløb for hver deltagende kommune.
Når der er disponeret over den  

 samlede pulje på 30 mill. kr. pr. år, kan der ikke udstedes flere  

 forsøgsgodkendelser.
 For den enkelte kommune, der får en forsøgsgodkendelse, gælder det  

 tilsvarende, at kommunens mulighed for at indgå aftaler om at give et tilskud  

 til privat pasningsordning ophører, når den tildelte ramme er opbrugt.
9. Administration og forsøgsrapport Forsøgskommunerne skal inden udgangen af 1996 og 1997 indsende en  

 opgørelse over antallet af tilskud og over det samlede forbrug af det  

 tildelte rammebeløb.
De nærmere retningslinier for regnskab m.v. vil fremgå  

 af den forsøgsgodkendelse, der udfærdiges i forbindelse med godkendelse af  

 kommunen som forsøgskommune.
 Forsøgskommunerne skal desuden inden udgangen af 1996 udarbejde delrapport  

 og ved udgangen af 1997 endelig forsøgsrapport, som skal indsendes til  

 Socialministeriet med henblik på en samlet evaluering af forsøgsordningen.
10. Ansøgning ./. Der anvendes et særligt ansøgningsskema, som vedlægges.
 Ansøgninger behandles i Socialministeriets Børne- og Familiekontor.
De kommuner, som godkendes til at deltage i forsøgsordningen, vil få en  

 forsøgsgodkendelse, jf. ovenfor, og en dispensation efter bistandslovens §  

 138 b i form af en bekendtgørelse.
Kommuner, der ikke kommer med i  

 forsøgsordningen, vil få besked herom.
 Ansøgningsskemaet skal indsendes til:
Socialministeriet Børne- og familiekontoret Holmens Kanal 22 1060 København K.
Mrk. »Frit valg« Der er ingen ansøgningsfrist, og ansøgningerne vil blive behandlet løbende  

 i den rækkefølge, de modtages.
 Spørgsmål vedrørende udfyldelse af ansøgningsskemaet kan rettes til  

 Socialministeriet, Puljesektionen, tlf: 33 92 92 50. Der er telefontid mandag  

 og onsdag kl. 9.00-12.00 samt torsdag kl. 13.00-15.00. Yderligere  

 ansøgningsskemaer rekvireres også i Puljesektionen.
 Oplysninger om forsøgsordningen kan fås ved henvendelse til:
