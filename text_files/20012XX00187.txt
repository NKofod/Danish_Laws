Skriftlig fremsættelse (13. marts  

 2002) Integrationsministeren Herved tillader jeg mig for Folketinget at  

 fremsætte:
 Forslag til lov om ændring af  

 indfødsretsloven. (Ændring af reglerne om nordiske statsborgeres  

 erhvervelse af dansk indfødsret ved erklæring og  

 begrænsning af retsvirkningerne efter indfødsretsloven af en  

 persons flere samtidigt bestående ægteskaber).
(Lovforslag nr.
L 160).
 Det ene formål med lovforslaget er at neutralisere  

 virkningerne i den danske indfødsretslovgivning af en ny svensk  

 statsborgerretslovgivning, som accepterer dobbelt statsborgerskab.
Regeringen vil opretholde princippet om så vidt  

 muligt at begrænse dobbelt statsborgerskab og foreslår derfor, at  

 der i indfødsretsloven indføres krav om, at personer, som  

 erhverver dansk indfødsret ved erklæring efter de særlige  

 regler for nordiske statsborgere, skal godtgøre, at de derved mister  

 deres hidtidige statsborgerskab.
Det samme gælder som udgangspunkt for  

 disse personers børn, hvis de skal omfattes af forældrenes  

 erhvervelse af dansk indfødsret.
Forslaget bygger på den nye nordiske aftale på  

 statsborgerretsområdet.
Med vedtagelse af lovforslaget giver  

 Folketinget sit samtykke til, at Danmark godkender aftalen.
 For det andet foreslås det, at et ægteskab,  

 der er indgået af en person, som i forvejen er gift, ikke  

 tillægges retsvirkninger efter indfødsretsloven, så  

 længe begge ægteskaber består.
 Regeringen finder det stødende, at dansk  

 indfødsret efter den gældende indfødsretslov kan  

 erhverves automatisk på grundlag af en persons flere   samtidigt  

 bestående   ægteskaber.
Forslaget indebærer, at ægteskaber, der er  

 indgået af en person, som i forvejen er gift, ikke vil kunne danne  

 grundlag for børns automatiske erhvervelse af dansk indfødsret,  

 så længe begge ægteskaber består.
Herved ligestilles  

 børn, der fødes i udlandet i et bigamisk ægteskab mellem  

 en udenlandsk mor og en dansk far, med børn født i udlandet  

 uden for ægteskab af en udenlandsk mor og en dansk far.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
