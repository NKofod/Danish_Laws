Fremsat den 6. oktober 2010 af undervisningsministeren (Tina Nedergaard) Forslag til Lov om ændring af lov om Arbejdsgivernes Elevrefusion (Pris- og lønregulering af arbejdsgiverbidrag til VEU-godtgørelse m.v.) § 1 I lov om Arbejdsgivernes Elevrefusion, jf. lovbekendtgørelse nr. 775 af 24. juni 2010, som ændret ved § 23 i lov nr. 639 af 14. juni 2010, foretages følgende ændringer:
 1. I § 16, stk. 1, 2. pkt., og i § 17, stk. 2, 4. pkt., ændres »§ 68, stk. 2,« til: »§ 98 c§ 98 g«.
 2. I § 18, stk. 1, 3. pkt., ændres »lov nr. 373 af 28. maj 2003 om en satsregulering« til: »lov om en satsreguleringsprocent«.
 3. § 18, stk. 2, affattes således:
»Stk. 2. Alle arbejdsgivere, jf. § 2, betaler et bidrag på 530 kr. årligt pr. fuldtidsbeskæftiget til Arbejdsgivernes Elevrefusion i 2010-pris- og lønniveau.
Bidraget reguleres på finansloven for pris- og lønudviklingen med 2 pct. tillagt den i § 3 i lov om en satsreguleringsprocent nævnte tilpasningsprocent.
Beløbet afrundes til nærmeste hele kronebeløb.
Arbejdsgivernes Elevrefusion overfører kvartalsvis beløbet til Undervisningsministeriet til hel eller delvis finansiering af godtgørelse m.v. ved deltagelse i erhvervsrettet voksen- og efteruddannelse, jf. § 15 b.
Den kvartalsvise overførsel finder sted senest den 30. januar, 30. april, 30. juli og 30. oktober.« 4. I § 22, stk. 3, indsættes efter 1. pkt.: »Undervisningsministeriet dækker endvidere Arbejdsgivernes Elevrefusions udgifter til skoleydelse til elever i produktionsskolebaseret erhvervsuddannelse, jf. § 66 t, stk. 2, i lov om erhvervsuddannelser.« § 2 Loven træder i kraft den 1. januar 2011.
Bemærkninger til lovforslaget Indholdsfortegnelse 1. Indledning 2. Pris- og lønregulering af arbejdsgivernes bidrag til VEU-godtgørelse 2. 1 Gældende ret 2. 2 Den foreslåede ordning 3. Økonomiske konsekvenser for stat, regioner og kommuner 4. Administrative konsekvenser for stat, regioner og kommuner 5. Økonomiske og administrative konsekvenser for erhvervslivet 6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Hørte myndigheder og organisationer 10. Sammenfattende skema Almindelige bemærkninger 1. Indledning Arbejdsgiverne betaler årligt til finansiering af godtgørelse og befordringsudgifter i henhold til lov om godtgørelse og tilskud til befordring ved deltagelse i erhvervsrettet voksen- og efteruddannelse samt udgifter til kost og logi i henhold til lov om arbejdsmarkedsuddannelser m. v. et bidrag på 530 kr. årligt pr. fuldtidsbeskæftiget til Arbejdsgivernes Elevrefusion (AER). Bidraget er en fast sats, som ikke er reguleret for pris- og lønudviklingen.
AER overfører kvartalsvis de indbetalte bidrag til Undervisningsministeriet til hel eller delvis finansiering af godtgørelse m.v. ved deltagelse i erhvervsrettet voksen- og efteruddannelse (VEU-godtgørelse).
 Med henblik på udmøntning af Aftale om genopretning af dansk økonomi (maj 2010) indgået mellem regeringen (Venstre og Det Konservative Folkeparti) og Dansk Folkeparti foreslås det fremadrettet at pris- og lønregulere arbejdsgivernes bidrag til AER til hel eller delvis finansiering af godtgørelse m.v. ved deltagelse i erhvervsrettet voksen- og efteruddannelse.
 Herudover foreslås som en konsekvens af lov nr. 580 af 1. juni 2010 om ændring af lov om erhvervsuddannelser, lov om produktionsskoler og lov om erhvervsgrunduddannelse m.v. at præcisere, at Undervisningsministeriet dækker AER´s udgifter til skoleydelse til skolerne til udbetaling til elever i produktionsskolebaseret erhvervsuddannelse.
2. Pris- og lønregulering af arbejdsgivernes bidrag til VEU-godtgørelse 2. 1. Gældende ret Arbejdsgivere betaler et bidrag på 530 kr. pr. fuldtidsbeskæftiget til Arbejdsgivernes Elevrefusion til hel eller delvis finansiering af godtgørelse og befordringsudgifter i henhold til lov om godtgørelse og tilskud til befordring ved deltagelse i erhvervsrettet voksen- og efteruddannelse samt udgifter til kost og logi i henhold til lov om arbejdsmarkedsuddannelser m.v. ved erhvervsrettet voksen- og efteruddannelse (VEU-godtgørelse). AER overfører kvartalsvis de indbetalte bidrag til Undervisningsministeriet.
Med lov nr. 1228 af 27. december 2003 om ændring af lov om Arbejdsgivernes Elevrefusion, lov om erhvervsuddannelser, lov om godtgørelse ved deltagelse i erhvervsrettet voksen- og efteruddannelse, lov om arbejdsmarkedsuddannelser m.v. og lov om produktionsskoler blev der gennemført en finansieringsomlægning, der indebar en ændret rollefordeling mellem arbejdsgivernes og statens finansieringsansvar for godtgørelse ved erhvervsrettet voksen- og efteruddannelse og for skolepraktik.
Fra 1. januar 2004 bidrager arbejdsgiverne til finansiering af godtgørelse ved erhvervsrettet voksen- og efteruddannelse gennem et kollektivt arbejdsgiverbidrag.
Med loven udmøntedes den politiske aftale mellem regeringen (Venstre og Det Konservative Folkeparti), Dansk Folkeparti og Det Radikale Venstre om Finansieringsomlægning i forlængelse af udmøntning af aftalen om bedre uddannelse (Fase II).
AER-bidraget opdeltes med lov nr. 595 af 24. juni 2005 om ændring af lov om Arbejdsgivernes Elevrefusion i et formålsbestemt arbejdsgiverbidrag pr. bidragsudløsende fuldtidsansat til finansiering af AER-tilskudsordninger, og et VEU-bidrag på 530 kr. årligt pr. bidragsudløsende fuldtidsansat til hel eller delvis finansiering af godtgørelse ved deltagelse i erhvervsrettet voksen- og efteruddannelse.
Med lov nr. 1538 af 20. december 2006 om ændring af lov om arbejdsskadeforsikring og lov om Arbejdsgivernes Elevrefusion indsattes i lovens § 18, stk. 2, bestemmelse om kvartalsvise frister for overførsel af midler fra AER til Undervisningsministeriet.
2. 2 Den foreslåede ordning Det foreslås fremadrettet at pris- og lønregulere det bidrag, som alle arbejdsgivere betaler årligt til AER pr. fuldtidsbeskæftiget til hel eller delvis finansiering af VEU-godtgørelse m.v.
3. Økonomiske konsekvenser for stat, regioner og kommuner Lovforslaget indebærer statslige merindtægter på 20,2 mio. kr. i 2011, 40,9 mio. kr. i 2012, 61,9 mio. kr. i 2013 og 83,3 mio. kr. i 2014.
 Provenuet omfatter merindtægter fra både offentlige og private arbejdsgivere.
Da AER-bidraget ikke er omfattet af DUT-princippet, skønnes det dog, at forslaget ikke vil øge de samlede statslige udgifter til kommuner og regioner.
Forslaget medfører øgede udgifter for stat, regioner og kommuner som offentlige arbejdsgivere.
Dette får imidlertid ingen betydning for nettoprovenuet, idet de offentlige arbejdsgivere ikke kompenseres herfor.
 4. Administrative konsekvenser for stat, regioner og kommuner.
 Lovforslaget har ingen administrative konsekvenser for stat, regioner og kommuner.
 5. Økonomiske og administrative konsekvenser for erhvervslivet.
 Lovforslaget indebærer økonomiske merudgifter for erhvervslivet på 15,0 mio. kr. i 2011, 30,4 mio. kr. i 2012, 46,0 mio. kr. i 2013 og 62,0 mio. kr. i 2014. Tallene er eksklusive statens, kommunernes og regionernes merudgifter, jf. pkt. 3. Lovforslaget har ingen administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Forslaget har været sendt i høring i følgende organisationer m.v.:
 Arbejdsgivernes Elevrefusion, Bestyrelsesforeningen for Social- og Sundhedsskoler, Danmarks Evalueringsinstitut, Dansk Arbejdsgiverforening, Dansk Landbrug, Danske Erhvervsskoler  Bestyrelserne, Danske Erhvervsskoler  Lederne, Danske Landbrugsskoler, Danske Regioner, Datatilsynet, De Samvirkende Invalideorganisationer, Det Centrale Handicapråd, Erhvervsskolernes Elevorganisation, Foreningen af Registrerede Revisorer, Foreningen af Statsautoriserede Revisorer, Forstanderkredsen for produktionsskoler og produktionshøjskoler, Funktionærernes og Tjenestemændenes Fællesråd, Handelsskolernes Lærerforening, Håndværksrådet, Kommunernes Landsforening, Kommunernes Revision, Landboungdom, Landsforeningen af Produktionsskoleledere, Landsorganisationen i Danmark, Landssammenslutningen af Handelsskoleelever, Lederforsamlingen for Ungdommens Uddannelsesvejledning, Produktionsskoleforeningen, Pædagogseminariernes Rektorforsamling, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, Rådet for Voksen- og Efteruddannelse (VEU-rådet), Sammenslutningen af Landbrugets Arbejdsgiverforeninger, SOSU-lederforeningen og Uddannelsesforbundet.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 16, stk. 1, 2. pkt. og § 17, stk. 2, 4. pkt.) Det foreslås at ændre henvisningerne i lovens § 16, stk. 1, og i § 17, stk. 2, til bestemmelserne om løntilskud til elever over 25 år, der udløser løntilskud til arbejdsgiveren, i lov om en aktiv beskæftigelsesindsats.
Der er udelukkende tale om en konsekvensændring som følge af lov nr. 431 af 28. april 2010 om ændring af lov om en aktiv beskæftigelsesindsats og forskellige andre love.
Med denne lov flyttes bestemmelserne om tilskud til virksomheder, der indgår uddannelsesaftaler med voksne, fra den hidtidige § 68, stk. 2, til § 98 c - § 98 g i lov om en aktiv beskæftigelsesindsats.
Til nr. 2 (§ 18, stk. 1, 3. pkt.) Der er tale om en sproglig korrektion af angivelsen af den nævnte lovtitel, jf. lov nr. 373 af 28. maj 2003 om en satsreguleringsprocent.
Til nr. 3 (§ 18, stk. 2) Arbejdsgiverne bidrager til finansiering af VEU-godtgørelse og befordringsudgifter i henhold til lov om godtgørelse og tilskud til befordring ved deltagelse i erhvervsrettet voksen- og efteruddannelse samt udgifter til kost og logi i henhold til lov om arbejdsmarkedsuddannelser m.v. i form af et årligt bidrag.
Det foreslås fremadrettet at regulere arbejdsgiverbidraget med pris- og lønudviklingen med 2 pct. tillagt tilpasningsprocenten i § 3 i lov om en satsreguleringsprocent.
Det foreslås endvidere, at beløbet afrundes til nærmeste hele kronebeløb.
Til nr. 4 (§ 22) Det foreslås som en konsekvens af lov nr. 580 af 1. juni 2010 om ændring af lov om erhvervsuddannelser, lov om produktionsskoler og lov om erhvervsgrunduddannelse m.v. at indføje i lovens § 22, stk. 3, at Undervisningsministeriet dækker Arbejdsgivernes Elevrefusions udgifter til skolernes udbetaling af skoleydelse til elever i produktionsskolebaseret erhvervsuddannelse.
Forslaget medfører, at bestemmelserne i AER-lovens § 22 finder anvendelse for skoleydelsen, herunder at AER skal indsende budget til Undervisningsministeriet over de forventede udgifter til skolernes udbetaling af skoleydelse til elever i produktionsskolebaseret erhvervsuddannelse, jf. § 66 t, stk. 2, i lov om erhvervsuddannelse.
Til § 2 Det foreslås, at loven træder i kraft den 1. januar 2011.
