Bekendtgørelse om partiel substanstest I medfør af § 32, stk. 5, nr. 3, litra b, 8. pkt., i selskabsskatteloven, jf. lovbekendtgørelse nr. 251 af 22. februar 2021, som ændret ved lov nr. 1180 af 8. juni 2021, fastsættes:
Bekendtgørelsens anvendelsesområde § 1. Moderselskaber, jf. selskabsskattelovens § 32, stk. 1, der har valgt, at bestemmelsen i selskabsskattelovens § 32, stk. 5, nr. 3, litra b, 2. pkt. (den partielle substanstest), skal finde anvendelse, skal indgive oplysninger efter §§ 2-10.
 Stk. 2. Indsendelse af oplysninger efter §§ 2-9 skal ske digitalt efter anvisning fra Skatteforvaltningen.
Valg af partiel substanstest § 2. Valget om at anvende den partielle substanstest foretages ved afkrydsning i oplysningsskemaet.
 § 3. Valget træffes individuelt for hver enkelt enhed.
 § 4. Valget træffes på ny i hvert enkelt indkomstår.
 § 5. For hver enhed, som omfattes af valget om anvendelse af den partielle substanstest, skal moderselskabet anføre følgende:
 1) Fuldt navn.
 2) Adresse.
 3) Skattejurisdiktion.
 4) Virksomhedsnummer (cvr-nummer) eller stamnummer som erhvervsdrivende (SE-nummer). Er der tale om en udenlandsk enhed, oplyses et eventuelt skatteidentifikationsnummer (TIN-nummer) i skattejurisdiktionen.
 § 6. Ved enhed forstås:
 1) Datterselskab, jf. selskabsskattelovens § 32, stk. 1 og 6.
 2) Fast driftssted, jf. selskabsskattelovens § 8, stk. 2, og § 32, stk. 3, 2.pkt.
Indsendelse af oplysninger § 7. Moderselskabet skal senest 60 dage efter fristen for indgivelse af oplysningsskemaet indsende oplysninger til Skatteforvaltningen, der godtgør, at enhedens anden indkomst af immaterielle aktiver er omfattet af den partielle substanstest.
Fristen forlænges, hvis fristen for indgivelse af oplysningsskemaet forlænges efter skattekontrollovens § 14.
 § 8. For hver enhed, som omfattes af valget af den partielle substanstest, skal moderselskabet oplyse følgende:
1) Overskud (eller underskud) før skat: Overskud (underskud) før selskabsskat for den valgte enhed og det samlede overskud for alle de enheder, der er skattemæssigt hjemmehørende eller beliggende i den relevante jurisdiktion.
Overskud (underskud) før skat omfatter alle ekstraordinære indtægter og udgifter.
Det omfatter ikke overskud (underskud) fra faste driftssteder beliggende i andre skattejurisdiktioner.
2) Antal medarbejdere: Antal ansatte i fuldtidsækvivalenter for den valgte enhed og det samlede antal ansatte for alle de enheder, der er skattemæssigt hjemmehørende eller beliggende i den relevante skattejurisdiktion.
Det omfatter ikke ansatte i faste driftssteder beliggende i andre skattejurisdiktioner.
Antallet af ansatte kan enten indberettes på baggrund af antallet ved årets udgang, gennemsnittet af ansatte i løbet af året, eller enhver anden metode, der anvendes konsekvent år for år.
Der kan foretages rimelige afrundinger af eller skøn over antallet af ansatte, forudsat, at dette ikke medfører væsentlige forvridninger i den relative fordeling af ansatte i de forskellige skattejurisdiktioner.
Der skal anvendes en konsekvent metode fra år til år og for alle enheder i den relevante skattejurisdiktion.
Et begrundet metodeskift kan i visse situationer, f.eks. ved ejerskifte, accepteres. Årsagen til metodeskiftet skal oplyses.
3) Materielle aktiver: Den bogførte værdi af de materielle aktiver for den valgte enhed og den samlede bogførte værdi af de materielle aktiver for alle de enheder, der er skattemæssigt hjemmehørende eller beliggende i den relevante skattejurisdiktion.
Det omfatter ikke materielle aktiver for faste driftssteder beliggende i andre skattejurisdiktioner.
For så vidt angår faste driftssteder, indberettes aktiverne under den skattejurisdiktion, som det faste driftssted er beliggende i.
Materielle aktiver omfatter ikke kontanter eller andre likvide midler, immaterielle aktiver eller finansielle aktiver.
 4) Hvorvidt der udarbejdes lokal transfer-pricing dokumentation for den valgte enhed i indkomståret og/eller det foregående indkomstår.
 § 9. Til godtgørelse af, at der er tilstrækkelig substans i relation til enhedens ejerskab af de immaterielle aktiver, skal som minimum indsendes følgende:
1) Identifikation af de immaterielle aktiver, som den pågældende indkomst vedrører, og dokumentation vedrørende disse.
Identifikationen og dokumentationen gælder kun i relation til immaterielle aktiver, der omfattes af CFC-reglerne.
Dokumentationen kan f.eks. være i form af kopi af alle relevante kontrollerede aftaler og en beskrivelse af de immaterielle aktiver, herunder en beskrivelse af de immaterielle aktivers værdi, udviklingsstadie, egenskaber, anvendelsesområde, hvordan og hvornår enheden har opnået ejerskabet til de immaterielle aktiver samt angivelse af, om der er indtrådt væsentlige ændringer, f.eks. i form af tilkøb af nye immaterielle aktiver eller ændringer af enhedens aktiviteter.
2) Dokumentation for, at enheden viderefører en væsentlig økonomisk aktivitet vedrørende de immaterielle aktiver.
Det kan f.eks. være i form af en detaljeret funktionsanalyse vedrørende de økonomisk betydelige funktioner, der udføres og kontrolleres af enheden, de aktiver enheden anvender eller bidrager med, og de risici som enheden påtager sig og kontrollerer i forhold til de immaterielle aktiver.
3) Dokumentation for, at undtagelsesbestemmelsen i selskabsskattelovens § 32, stk. 5, nr. 3, litra b, 3. pkt., ikke finder anvendelse.
Det kan f.eks. være dokumentation for, at de immaterielle aktiver helt eller delvist er blevet udviklet af enheden selv, at enheden helt eller delvist forestår den løbende videreudvikling, eller at enheden anvender aktiverne i sin løbende forretningsmæssige drift.
Stk. 2. Dokumentationen skal vise, at der er tilstrækkelig substans i relation til ejerskabet af de immaterielle aktiver.
Den nødvendige dokumentation kan være mindre detaljeret og omfangsrig i de tilfælde, hvor enheden har tydelig substans, hvorimod dokumentationskravene øges, hvis dette ikke er tilfældet.
I tilfælde af tydelig substans, f.eks. hvor enheden selv deltager eller har deltaget i udviklingen af de immaterielle aktiver, eller hvor enhedens immaterielle aktiver benyttes i forbindelse med lokal produktion, vil substansen formentlig kunne dokumenteres ved indsendelse af allerede udarbejdede årsrapporter med oplysninger om enhedens aktiviteter, antal ansatte m.v., og enhedens landespecifikke transfer pricing-dokumentation med oplysninger om de immaterielle aktiver samt en detaljeret funktionsanalyse.
Herudover kan der eventuelt henvises til den allerede indsendte transfer pricing-fællesdokumentation med angivelse af indkomstår, dokumentets navn, afsnit og sideantal.
Stk. 3. Dokumentation anvendt i tidligere indkomstår til underbygning af, at der foreligger tilstrækkelig substans i relation til ejerskabet af de immaterielle aktiver, kan genanvendes.
Det er tilstrækkeligt, at der i en oversigt henvises til tidligere indsendte dokumenter ved angivelse af hvornår de er indsendt. 1. og 2. pkt. finder ikke anvendelse, hvis der er indtrådt væsentlige ændringer, der kan have betydning for bedømmelsen, f.eks. i form af tilkøb af nye immaterielle aktiver eller ændringer af enhedens aktiviteter. 1. og 2. pkt. finder ikke anvendelse for dokumenter, der udarbejdes periodisk, f.eks. årsrapporter og transfer pricing-dokumentation.
 Stk. 4. Dokumentationen kan udarbejdes på dansk, norsk, svensk eller engelsk.
Skatteforvaltningens anmodning om yderligere oplysninger § 10. Skatteforvaltningen kan i løbet af en skattekontrol anmode om supplerende oplysninger og materiale, herunder at der udarbejdes supplerende materiale.
Der kan anmodes om oplysninger og materiale, som må anses som relevant for en konkret vurdering af den partielle substanstest eller for anvendelsen af undtagelsesbestemmelserne i selskabsskattelovens § 32, stk. 5, nr. 3, litra b, 3. og 4. pkt., herunder oplysninger og materiale til uddybning og kontrol af de afgivne oplysninger.
 Stk. 2. Der vil efter en konkret vurdering eksempelvis kunne anmodes om følgende materiale:
 1) Kopi af væsentlige aftaler vedrørende immaterielle aktiver, der ikke allerede er indsendt.
 2) Dokumentation for ejerskab og finansieringen af de immaterielle aktiver, herunder hvem der udøver kontrol over funktioner, aktiver og risici i forbindelse med bidrag til udvikling, forbedring, vedligeholdelse, beskyttelse og udnyttelse af de immaterielle aktiver, samt hvem der har kapacitet til at påtage sig de væsentligste risici.
 3) En detaljeret talopgørelse af enhedens kapitalbinding i ejerskabet, herunder ejerens anskaffelsessum og efterfølgende afholdte omkostninger vedrørende udvikling eller forbedring af de immaterielle aktiver, samt koncernintern finansiering.
 4) Kopi af regnskaber, årsrapporter, kontospecifikationer, ansættelseskontrakter og lignende samt bilag m.v. anvendt til brug for koncernens konsoliderede regnskab.
 5) Kopi af oplysningsskemaer, årsopgørelser m.v. indgivet til den udenlandske skattemyndighed.
 Ikrafttræden m.v.
 § 11. Bekendtgørelsen træder i kraft den 1. juli 2022.
 Stk. 2. Bekendtgørelsen har virkning for afgivelse af oplysninger for indkomstår, der påbegyndes den 1. juli 2021 eller senere.
