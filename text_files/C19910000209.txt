A.
Indledende bemærkninger 1. I dette cirkulære redegøres for visse af de ændringer af  

 personskatteloven og ligningsloven, der er indeholdt i nedennævnte love:
B.
Særlige personfradragsregler for pensionister 2. Indledende bemærkninger Personfradraget for en gift pensionist, der er samlevende med en  

 ægtefælle, er 30.200 kr., og for enlige pensionister 53.600 kr.  

 (1990-niveau). Det forhøjede personfradrag for enlige pensionister gælder for  

 alle enlige, der er omfattet af lov om social pension, dvs. både  

 folkepensionister og førtidspensionister.
Betingelsen er, at personen ved  

 udgangen af indkomståret opfylder aldersbetingelsen for at modtage  

 folkepension eller modtager eller får forskud på førtidspension eller  

 modtager invaliditetsydelse med bistands- eller plejetillæg.
 Hidtil er det forhøjede personfradrag blevet givet til alle enlige  

 pensionister, uanset samlivsstatus, dvs. også til papirløst samlevende.
3. Lovændringen Ved lov nr. 422 af 13. juni 1990 blev der gennemført en ændring af  

 personfradragsreglerne for ugifte og separerede pensionister, der ikke er  

 reelt enlige. Ændringen medfører, at det er en betingelse for det  

 forhøjede personfradrag for enlige pensionister, at den pågældende pensionist  

 er reelt enlig ved udgangen af indkomståret, hvis den pågældende bliver  

 pensionist den 26. april 1990 eller senere.
 Pensionister, der allerede den 26. april 1990 eller før har opnået  

 ret til det forhøjede personfradrag for enlige pensionister, bevarer  

 dette personfradrag, uanset samlivsforhold, medmindre de den 26. april 1990  

 eller senere foretager ændring af samlivsforholdet, således at de ikke  

 længere kan betragtes som reelt enlige.
 Hvis den skattepligtige har forskudt indkomstår, er det afgørende  

 tidspunkt for betingelsen om, at den pågældende er reelt enlig, udløbet af  

 den skattepligtiges eget indkomstår, dvs. ikke udløbet af kalenderåret og  

 heller ikke udløbet af samleverens indkomstår.
I det følgende bruges udtrykket pensionister også for personer, der  

 opfylder aldersbetingelsen for at få folkepension, uden at den pågældende  

 rent faktisk modtager folkepension.
Endvidere gælder det anførte om ugifte  

 tilsvarende for separerede.
4. Virkning fra og med 1991 Lovændringen har virkning for personfradraget fra og med indkomståret  

1991 og berører således ikke personfradraget for indkomståret 1990.
5. Begrebet reelt enlig Afgørelsen af, om en pensionist er enlig efter personskatteloven, svarer  

 til den afgrænsning, der er i børnetilskudsloven for så vidt angår  

 ugifte og separerede for modtagelse af ordinært børnetilskud, jf. denne lovs  

 § 2, nr. 1. Efter denne lov kan alene reelt enlige få ordinært børnetilskud.  

 Den praksis, der har udviklet sig efter børnetilskudsloven, og som fremgår af  

 Sikringsstyrelsens vejledning om børnetilskud og forskudsvis udbetaling af  

 børnebidrag, skal anvendes også efter personskatteloven, således at alene de  

 ugifte og separerede pensionister, der kan betragtes som reelt enlige, kan  

 opnå det forhøjede personfradrag.
Efter børnetilskudsloven anses en person, der ikke er gift, kun som enlig,  

 hvis den pågældende ikke lever i et ægteskabslignende forhold eller i et  

 forhold, der kan føre til registreret partnerskab.
Ved »reelt  

 enlig« efter personskatteloven forstås ugifte og separerede  

 pensionister, der ikke lever i et samlivsforhold.
Ved samlivsforhold forstås  

 et ægteskabslignende forhold, dvs. et forhold, hvor parterne gennem kontante  

 bidrag, arbejde i hjemmet eller på anden måde bidrager til den fælles  

 husførelse, og der er tale om et samlivsforhold, der kan føre til ægteskab  

 eller registreret partnerskab efter dansk ret.
Det vil normalt være en  

 forudsætning, at parterne har samme bopæl, men den formelle  

 folkeregisteradresse er ikke afgørende.
 Selv om en separeret person i separationstiden ikke kan gifte sig igen, er  

 den pågældende omfattet af de nye regler, hvis vedkommende ikke er reelt  

 enlig.
 Medmindre der er tale om samlivsforhold, er pensionister, der har f. eks.  

 en logerende eller en husholderske boende, og pensionister, der bor i et  

 kollektiv, ikke omfattet af de nye regler.
6. Personer, der bliver pensionister den 26. april 1990 eller  

 senere Enlige pensionister, der den 26. april 1990 eller senere opfylder  

 aldersbetingelsen for at modtage folkepension, tildeles førtidspension eller  

 forskud på førtidspension eller invaliditetsydelse med bistands- eller  

 plejetillæg efter lov om social pension, og som afgiver erklæring om, at de  

 er reelt enlige, jf. nedenfor, er berettiget til det forhøjede personfradrag.  

 Ved tilkendelse af førtidspension er det ansøgningstidspunktet, der skal  

 sammenholdes med den 26. april 1990, hvis betingelserne for at tilkende  

 førtidspension var tilstede på dette tidspunkt.
 Pensionister, der er reelt enlige, er kun berettiget til det forhøjede  

 personfradrag for enlige pensionister, sålænge de fortsat er reelt enlige.  

 Hvis de pågældende indgår et papirløst samlivsforhold, hvorved de ikke  

 længere kan betragtes som reelt enlige, bortfalder det forhøjede  

 personfradrag med virkning fra det indkomstår, hvori samlivsforholdet indgås.
7. Gifte personer, der var pensionister den 25. april 1990 Pensionister, der er gift før den 26. april 1990, og som denne dag eller  

 senere bliver skilt eller separeret, kan kun få det forhøjede personfradrag,  

 hvis de efter skilsmissen eller separationen er reelt enlige.
Hvis skilsmisse  

 eller separation finder sted i perioden 26. april 1990 til udgangen af  

 indkomståret 1990, og den pågældende indleder et samlivsforhold, kan det  

 forhøjede personfradrag ikke opnås fra og med indkomståret 1991 men alene for  

 1990.
 En pensionist, hvis samlevende ægtefælle dør, kan kun få personfradrag som  

 samlevende pensionist i dødsåret efter reglerne i personskattelovens § 10,  

 stk. 7-9. Sker dødsfaldet den 26. april 1990 eller senere, er retten til det  

 forhøjede personfradrag for de efterfølgende indkomstår betinget af, at den  

 pågældende er reelt enlig ved indkomstårets udløb.
8. Pensionister, der var reelt enlige eller papirløst  

 samlevende den 26. april 1990 Pensionister, der den 26. april 1990 er reelt enlige, bevarer det  

 forhøjede personfradrag fra og med 1991, så længe de pågældende fortsat er  

 reelt enlige.
Papirløst samlevende, der for indkomståret 1990 har det  

 forhøjede personfradrag for enlige, bevarer ligeledes dette fra og med  

 indkomståret 1991 under forudsætning af, at de ikke indleder et nyt  

 samlivsforhold den 26. april 1990 eller senere.
9. Indgåelse af papirløst samlivsforhold eller ægteskab Hvis en ugift pensionist flytter sammen med en anden den 26. april 1990  

 eller senere, således at den pågældende pensionist ikke længere kan anses som  

 reelt enlig, vil pensionisten ikke være berettiget til det forhøjede  

 personfradrag fra og med indkomståret 1991. Hvis de indgår ægteskab eller  

 registreret partnerskab inden udgangen af det indkomstår, hvori de flytter  

 papirløst sammen, eller i et senere indkomstår, vil pensionisten være  

 berettiget til det forhøjede personfradrag i det år, hvori de indgår ægteskab  

 eller registreret partnerskab.
Fra og med året efter, at ægteskab eller  

 registreret partnerskab indgås, får den pågældende pensionist personfradraget  

 for gifte pensionister.
10. Gifte, ikke-separerede pensionister Der er ikke ændret ved personfradragsreglerne for gifte, ikke separerede  

 pensionister.
Den gældende praksis for, hvornår gifte, ikke reelt samlevende  

 pensionister kan få det forhøjede personfradrag efter personskattelovens §  

 10, stk. 2, 2. pkt., er ikke ændret.
11. Erklæring Ugifte og separerede personer, der efter den 25. april 1990 ansøger  

 om social pension eller opfylder aldersbetingelsen for folkepension efter lov  

 om social pension, vil af de sociale myndigheder blive anmodet om at afgive  

 en erklæring om samlivsforhold, hvis personen gør krav på det forhøjede  

 personfradrag.
De sociale myndigheder skal herefter til brug for fastsættelse  

 af personfradragets størrelse underrette skattemyndigheden om de personer,  

 der er berettiget til det forhøjede personfradrag.
Afgørelsen af, om den  

 pågældende er berettiget til forhøjet personfradrag, træffes af  

 skattemyndighederne.
Hverken personer, der var pensionister før den 26. april 1990, eller nye  

 pensionister, der allerede er gift den 25. april 1990, er omfattet af  

 erklæringsordningen.
Dette gælder således pensionister, hvis ægtefælle dør  

 den 26. april 1990 eller senere.
Hvis personer, der var pensionister den 25.  

 april 1990, ændrer samlivsstatus, skal de selv give oplysning herom til de  

 sociale myndigheder på samme måde som personer, der bliver pensionister efter  

 den 25. april 1990, skal give oplysning, hvis de bliver ikke reelt enlige  

 efter overgangen til pensioniststatus.
 Overgang fra førtidspension til folkepension medfører ikke i sig selv, at  

 der skal afgives ny erklæring om samlivsforhold mv.
12. Orientering Den kommunale myndighed, der varetager administrationen af pensionsloven,  

 skal generelt orientere pensionisterne om, hvilken betydning samlivsforhold  

 og ægteskabelig status mv. har for personfradragets størrelse.
Dette kan  

 bl.a. ske via den årlige pensionsmeddelelse, som alle pensionister får  

 tilsendt, og blanketten »De sociale pensioner 1991« (for 1991) samt  

 i øvrigt i forbindelse med anden, generel orientering rettet specielt mod  

 pensionister.
I denne orientering bør det præciseres, at pensionisten skal  

 underrette den myndighed, der varetager administrationen af pensionsloven,  

 hvis der sker ændring af samlivsforholdet af betydning for personfradragets  

 størrelse.
Personer, der modtager meddelelse om ret til folkepension, og personer,  

 der ansøger om førtidspension, vil blive særligt orienteret om betydningen af  

 samlivsforhold for størrelsen af personfradraget.
De vil samtidig blive  

 orienteret om, at det er en forudsætning for at modtage det forhøjede  

 personfradrag, at de afgiver erklæring om at være reelt enlige.
Det vil blive  

 indskærpet overfor de personer, der afgiver erklæring om, at de er reelt  

 enlige, at der skal ske underretning til den myndighed, der varetager  

 administrationen af pensionsloven, hvis den pågældende pensionist ikke  

 længere opfylder betingelsen for at få det forhøjede personfradrag.
De sociale myndigheder vil orientere begrænset skattepligtige om reglerne  

 i ændringsloven.
Hvis en begrænset skattepligtig pensionist ønsker et  

 forhøjet personfradrag som reelt enlig, skal vedkommende efter samme regler  

 som gælder for fuldt skattepligtige afgive erklæring herom til de sociale  

 myndigheder, som videregiver oplysningen til skattemyndighederne.  

 Skattemyndighederne skal herefter tage stilling til, om de begrænset  

 skattepligtige pensionister, som de sociale myndigheder har oplyst som  

 værende reelt enlige, har skattepligtige indtægter efter kildeskattelovens §  

 43, som berettiger til personfradrag, jf. personskattelovens § 10, stk. 5, 1.  

 pkt.
13. Forskudsregistrering Enlige pensionister vil blive forskudsregistreret med det forhøjede  

 personfradrag, medmindre der allerede på tidspunktet for  

 forskudsregistreringen foreligger oplysninger om, at den pågældende ikke er  

 berettiget til det forhøjede personfradrag.
14. Klage Klage over personfradragets størrelse skal behandles efter  

 skattestyrelseslovens regler, da den vedrører skatteansættelse af indkomst og  

 formue.
 Klage over forskudsregistrering kan ske til skatteankenævnet,hvis  

 afgørelse ikke kan indbringes for anden administrativ myndighed, jf. § 4 i  

 bekendtgørelse nr. 685 af 11. oktober 1990 om opkrævning af indkomst- og  

 formueskat.
Til brug for skattemyndighedernes behandling af klager over  

 personfradragets størrelse vil den sociale myndighed kunne udtale sig om,  

 under hvilke omstændigheder pensionisten har afgivet erklæring til den  

 sociale myndighed om samlivsstatus og om, hvorvidt der foreligger  

 misforståelser eller lignende.
Endvidere kan den sociale myndighed udtale sig  

 om praksis efter børnetilskudsloven, hvori det som betingelse for at modtage  

 ordinært børnetilskud er fastsat, at man skal være reelt enlig.
Som nævnt  

 ovenfor forudsættes praksis efter børnetilskudsloven for tildeling af  

 ordinært børnetilskud tilsvarende anvendt ved administrationen af  

 personskattelovens regler om personfradrag for reelt enlige pensionister.
C.
Forhøjelse af personfradraget for enlige pensionister 15. Ved lov nr. 422 af 13. juni 1990 blev personfradragets  

 grundbeløb for enlige pensionister forhøjet fra 48.100 kr. til 48.300 kr. med  

 virkning fra og med indkomståret 1991. Personfradraget udgør herefter for en  

 enlig pensionist 53.600 kr. i 1990 og 54.900 kr. i 1991.
D.
Dispensationsbestemmelser mv.
16. Ophævede bestemmelser Ved lov nr. 888 af 29. december 1989 blev personskattelovens § 10, stk. 5,  

 3. og 4. punktum, og § 26, stk. 4, ophævet.
Ved ophævelsen af personskattelovens § 10, stk. 5, 3-4. punktum, ophævedes  

 adgangen for begrænset skattepligtige, der ikke allerede er berettiget til  

 personfradrag efter personskattelovens § 10, stk. 1, 1-2. punktum, til at  

 søge om personfradrag.
Ophævelsen skal ses i sammenhæng med den igangværende  

 forenkling og rationalisering af skattelovgivningen og var endvidere  

 begrundet i sagernes ringe antal. Ændringen har virkning fra og med  

 indkomståret 1990.
 Ophævelsen af § 26, stk. 4, er alene redaktionel, da reglerne om ekstra  

 personfradrag til personer, der forsørgede uddannelsessøgende børn over 17  

 år, ophørte med at have virkning fra og med udgangen af indkomståret 1988.
E.
Sociale ydelser 17. Indledende bemærkninger Ved lov nr. 210 af 30. marts 1990 om ændring af forskellige skattelove  

 blev der gennemført en række konsekvensændringer af skattelovgivningen som  

 følge af ændringer af sociallovgivningen.
Ved lovændringen blev det  

 præciseret, at faste bruttorevalideringsydelser og godtgørelser til forældre  

 med alvorligt syge børn er skattepligtige, jf. ligningslovens § 7, litra j,  

 og at flerbørnstilskud og adoptionstilskud er skattefrie, jf. ligningslovens  

 § 7, litra p.
 Ændringerne af sociallovgivningen fremgår af lov nr. 853 af 20. december  

 1989 om bl.a. indførelse af en fast, skattepligtig bruttorevalideringsydelse  

 uden efterfølgende personfradragsreduktion, lov nr. 855 af 20. december 1989  

 om ændring af børnetilskudsloven (om indførelsen af flerbørnstilskud og  

 adoptionstilskud) og lov nr. 211 af 3. april 1990 om ændring af  

 bistandsloven, ved hvilken lov en godtgørelse til forældre med alvorligt syge  

 børn under 14 år blev indført.
18. Bruttorevalideringsydelsen Lov nr. 853 af 20. december 1989 om bl.a. indførelse af en fast,  

 skattepligtig bruttorevalideringsydelse går ud på, at bestemmelsen i  

 bistandslovens § 42 om økonomisk hjælp under revalidering ophæves.
I stedet  

 blev indsat et nyt kapitel 10 i bistandsloven om hjælp til uddannelse,  

 erhvervsmæssig genoptræning eller omskoling mv.
Ved lov nr. 210 af 30. marts 1990 blev det bestemt, at faste  

 revalideringsydelser er skattepligtige, også når hjælpen ydes som løn eller  

 løntilskud, jf. den ændrede affattelse af ligningslovens § 7, litra j.
Som  

 følge af indførelsen af det ny kapitel 10 i bistandsloven om en fast  

 skattepligtig bruttorevalideringsydelse blev som en konsekvens heraf  

 personfradragsreduktionen i personskattelovens § 11 ophævet for så vidt angår  

 ydelser efter kapitel 10 i bistandsloven.
Som en konsekvens af ophævelsen af  

 bistandslovens § 42 blev § 11, 5. punktum, i personskatteloven ophævet.  

 Ændringen træder i kraft den 1. oktober 1990, og reglerne om  

 personfradragsreduktion vedrørende de nævnte ydelser ophæves fra samme  

 tidspunkt.
Økonomisk hjælp, der under en revalidering ydes efter den indtil 1.  

 oktober 1990 gældende bestemmelse i bistandslovens § 42, er skattefri.
Til  

 gengæld for skattefriheden skal der ved beskatningen af modtagerens  

 eventuelle øvrige indkomst ske en forholdsmæssig nedsættelse af modtagerens  

 personfradrag, medmindre hjælpen er tilbagebetalingspligtig.
Ydelser efter bistandsloven til dækning af udgifter i forbindelse med et  

 handicap har dog hidtil ikke haft virkning for personfradraget.
Dette gælder  

 udgifter efter bistandslovens § 42 i det omfang, de er affødt af uddannelsen  

 eller af den pågældendes handicap, f. eks. skolepenge, kursusudgifter,  

 nødvendige bøger og udgifter til transport til og fra uddannelsesstedet.
Der  

 er ikke tilsigtet nogen ændring heraf, og der vil derfor også efter  

 lovændringen kunne gives skattefrit tilskud til disse særlige udgifter, der  

 er en følge af uddannelsen eller handicappet, dvs. at visse ydelser efter lov  

 nr. 853 af 20. december 1989 er skattefri efter denne praksis.
19. Ydelser ved flerbørnsfødsler og adoption Ved lov nr. 855 af 20. december 1990 blev der indført en særlig ydelse ved  

 flerbørnsfødsler og en særlig ydelse ved adoption.
Det blev ved lov nr. 210  

 af 30. marts 1990 præciseret, at ydelserne er skattefri. Ændringen trådte i  

 kraft den 1. april 1990.
20. Godtgørelse til forældre med alvorligt syge børn Ved lov nr. 211 af 3. april 1990 om ændring af bistandsloven blev der  

 indført en godtgørelse til forældre med alvorligt syge børn under 14 år.  

 Loven går ud på, at forældre med alvorligt syge børn under 14 år har ret til  

 en økonomisk godtgørelse, hvis de i forbindelse med barnets sygdom helt eller  

 delvist opgiver lønarbejde eller personligt arbejde i selvstændig virksomhed.  

 Godtgørelsen svarer til de (skattepligtige) sygedagpenge, som modtageren i  

 tilfælde af egen sygdom ville være berettiget til efter lov om dagpenge ved  

 sygdom eller fødsel.
Det blev ved lov nr. 210 af 30. marts 1990 præciseret,  

 at ydelsen er skattepligtig. Ændringen trådte i kraft den 1. april 1990.
