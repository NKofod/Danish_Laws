Cirkulæreskrivelse om nye regler om  

 alder og antal børn i hjemmet ved behandlingen af ansøgninger  

 om godkendelse som adoptant Til samtlige amtskommunale adoptions- samråd, samtlige amtskommuner samt Københavns og Frederiksberg kommune 1. Adoptionslovsændringen.
Folketinget har som bekendt ved lov nr. 358 af 2. juni 1999 vedtaget en  

 ændring af adoptionsloven.
Formålet med lovændringen er at  

 gennemføre en revision af adoptionslovens regler med hensyn til  

 adoption af udenlandske børn.
Lovændringen indebærer  

bl.a. indførelse af et nyt undersøgelses- og  

 godkendelsesforløb, en ændret tilrettelæggelse og  

 skærpelse af tilsynet på adoptionsområdet, en intensivering  

 af vidensindsamling om internationale adoption og oprettelse af et  

 adoptionsråd.
 Lovændringen træder i kraft den 1. januar 2000, dog  

 således at dele af lovændringen først træder i kraft  

 den 1. april 2000.
Ved lovændringen er det også forudsat, at der administrativt  

 gennemføres visse ændringer i de krav, der stilles for at blive  

 godkendt som adoptant.
Dette gælder bl.a. i forhold til de generelle  

 godkendelseskrav, der i dag er nærmere reguleret i  

 adoptionsbekendtgørelsens § 6.
I forarbejderne til adoptionslovsændringen er det således  

 forudsat, at der gennemføres visse ændringer i reglerne om  

 aldersforskel mellem adoptant og adoptivbarn og i reglerne om det antal  

 børn, der kan adopteres.
Der henvises i den forbindelse blandt andet  

 til de almindelige bemærkninger, afsnit 6 og 7 i lovforslag L 40 (FT  

 1998-99).
 Civilretsdirektoratet har fundet det hensigtsmæssigt, at  

 ændringerne i reglerne om aldersforskel mellem adoptant og adoptivbarn  

 og i reglerne om ansøgere, der i forvejen har børn i hjemmet,  

 gennemføres allerede nu.
 Direktoratet har derfor ved bekendtgørelse nr. 594 af 14. juli 1999  

 om ændring af bekendtgørelse om adoption foretaget visse  

 ændringer i adoptionsbekendtgørelsens § 6.  

 Ændringsbekendtgørelsen træder i kraft den 1. august  

 1999.
 2. De nye regler i adoptionsbekendtgørelsens § 6 (de  

 generelle godkendelseskrav).
 Med de ændringer, der er gennemført i  

 adoptionsbekendtgørelsens § 6, har bestemmelsen herefter  

 følgende ordlyd:
 "§ 6. Medmindre der foreligger særlige omstændigheder,  

 kan godkendelse som adoptant ikke meddeles til:
1) ansøgere i tilfælde, hvor der på tidspunktet for  

 ansøgningens indgivelse er over 40 års aldersforskel mellem  

 ansøger og barn, eller 2) ægtefæller, der på tidspunktet for afgørelsen  

 om godkendelse har samlevet i mindre end 3 år.
Stk. 2. Betingelsen i stk. 1, nr. 1, om 40 års aldersforskel mellem  

 ansøger og barn kan fraviges, hvis ansøgerne inden rimelig tid  

 efter at have modtaget et adoptivbarn ansøger om godkendelse til  

 adoption af endnu et barn.
Fravigelse kan også ske, hvis den ene  

 ægtefælles alder overstiger barnets alder med mere end 40  

 år, mens den anden ægtefælle er noget yngre.
Stk. 3. Hvis ansøgerne ikke opfylder betingelserne i stk.  

 1-2, kan 	adoptionssamrådet afslå en ansøgning om  

 godkendelse uden nær- mere undersøgelse." Civilretsdirektoratet skal særligt henlede opmærksomheden  

 på følgende:
 Alder (bekendtgørelsens § 6, stk. 1, nr. 1, og § 6, stk. 2).
 Udgangspunktet er som hidtil, at det er en betingelse for at blive  

 godkendt som adoptant, at ansøgerens alder på  

 ansøgningstidspunktet ikke overstiger barnets alder med mere end 40  

 år.
 Endvidere opretholdes den hidtidige adgang til at fravige det almindelige  

 alderskrav, hvis der inden rimelig tid efter modtagelsen af et adoptivbarn  

 ansøges om godkendelse til adoption af endnu et barn, jf. herved nu §  

 6, stk. 2, 1. pkt.
 I forarbejderne til adoptionslovsændringen er det dog udtrykkeligt  

 forudsat, at en  ansøgning om godkendelse som adoptant til adoption af  

 et lille barn i aldersgruppen 0-36 måneder normalt ikke i medfør  

 af denne bestemmelse vil kunne imødekommes, hvis en af  

 ansøgerne på ansøgningstidspunktet er over ca. 45  

 år.
 Som noget nyt er der i henhold til adoptionsbekendtgørelsens § 6,  

 stk. 2, 2. pkt., nu også mulighed for at fravige det almindelige  

 alderskrav, hvis den ene ægtefælles alder overstiger barnets  

 alder med mere end 40 år, mens den anden ægtefælle er noget  

 yngre.
Denne nye dispensationsadgang giver kun mulighed for at fravige  

 alderskravet i forhold til den ene ægtefælle.
Hvis begge  

 ægtefællers alder overstiger barnets alder med mere end 40  

 år, kan der således ikke gives dispensation for alderskravet i  

 medfør af § 6, stk. 2, 2. pkt.
Det er en forudsætning, at den anden ægtefælle er noget  

 yngre.
Dette skal forstås således, at aldersforskellen mellem den  

 yngste ægtefælle og barnet skal være noget under 40  

 år og 364 dage.
Det vil bero på en konkret vurdering, hvornår den yngste  

 ægtefælle kan siges at være noget yngre.
Ved vurderingen  

 heraf bør det bl.a. tillægges betydning, i hvilken  

 udstrækning den ældste ægtefælle overstiger den  

 almindelige aldersregel, hvad der søges om godkendelse til samt  

 omstændighederne i øvrigt.
Der kan ikke i almindelighed stilles  

 krav om, at den yngste ansøger skal være tilsvarende yngre.
Der bør normalt ikke ske godkendelse til adoption af et lille barn  

 i aldersrammen 0-36 måneder, hvis den ældste  

 ægtefælle er over 45-46 år.
Dette gælder uanset,  

 hvilken alder den yngste ægtefælle har.
Som det fremgår, er  

 aldersgrænsen ikke absolut, men vil kunne fraviges efter en konkret  

 vurdering.
Af bekendtgørelsens § 6, stk. 3, fremgår, at en  

 ansøgning om godkendelse som adoptant kan afslås uden  

 nærmere forundersøgelse, hvis de ovenfor omtalte alderskrav i §  

 6, stk. 1 og 2, ikke er opfyldt.
Kun i tilfælde, hvor samrådet  

 finder, at der foreligger særlige omstændigheder, vil en egentlig  

 undersøgelse kunne iværksættes.
 Det bemærkes, at der ikke ved at kombinere de forskellige  

 dispensationsmuligheder, vil kunne opnås yderligere fravigelse af de  

 almindelige aldersregler.
 Samlivets varighed (bekendtgørelsens § 6, stk. 1, nr. 2).
Kravet til samlivets varighed er opretholdt uændret.
Der henvises i  

 den forbindelse blandt andet til Civilretsdirektoratets  

 cirkulæreskrivelse af 15. juni 1984 (A1/1984).
 Bortfald af begrænsning for antal børn i hjemmet.
 Den hidtidige regel, hvorefter der som udgangspunkt ikke kunne meddeles  

 godkendelse som adoptant til en ansøger, der i forvejen i hjemmet  

 havde 2 adoptivbørn eller 3 børn i alt, er ophævet i  

 forbindelse med ændringen af adoptionsbekendtgørelsen.
 Antallet af børn i hjemmet i forvejen vil således fremover  

 ikke i sig selv kunne afskære ansøgere fra - uden nærmere  

 undersøgelse - at blive godkendt som adoptant til endnu et barn.
 Spørgsmålet om, hvorvidt ansøgerne kan godkendes,  

 må bero på en konkret vurdering af familiens ressourcer.
Ved vurderingen må det tillægges vægt, at  

 ansøgere, der tidligere har adopteret, og dermed kender de krav, som  

 modtagelsen af et nyt adoptivbarn stiller, selv mener at have ressourcer til  

 at adoptere endnu et barn.
Der vil derfor kun undtagelsesvist være  

 behov for på baggrund af en konkret vurdering at afslå en  

 ansøgning fra ægtefæller, som tidligere har adopteret, og  

 som ønsker at adoptere endnu et barn.
Ønsker ansøgerne at adoptere flere end 3 børn,  

 bør dette ikke på forhånd være udelukket, men bero  

 på en konkret vurdering af, om ansøgerne kan anses at have de  

 yderligere familiemæssige ressourcer, der må kræves for at  

 optage endnu et barn i familien.
Tilsvarende gælder, hvis et eller  

 flere af de børn, som er i hjemmet i forvejen, er ansøgernes  

 biologiske børn.
 Ikrafttrædelsesregler for de nye regler i  

 adoptionsbekendtgørelsens § 6.
Ændringen af adoptionsbekendtgørelsens § 6 træder i  

 kraft den 1. august 1999. De nye generelle godkendelseskrav skal anvendes ved  

 behandlingen af såvel verserende sager som sager, hvor ansøgning  

 om adoption er indgivet efter den 1. august 1999. Ved verserende sager  

 forstås sager, hvor der endnu ikke er truffet afgørelse inden  

 den 1. august 1999. Ansøges der om genoptagelse af en allerede  

 afsluttet sag, skal ansøgningen bedømmes efter de nye regler,  

 og tidspunktet for ansøgningen om genoptagelse vil være  

 afgørende ved bedømmelse af alderskravet.
Sager, der  

 måtte versere ved Adoptionsnævnet den 1. august 1999, skal  

 afgøres efter de nye regler.
Som omtalt ovenfor under afsnit 2 er det i forarbejderne til  

 lovændringen som noget nyt forudsat, at en ansøgning om  

 godkendelse som adoptant til et lille barn i aldersgruppen 0-36 måneder  

 normalt ikke bør imødekommes, hvis en af ansøgerne  

 på ansøgningstidspunktet er over ca. 45 år i situationer,  

 hvor ansøgerne efter at have modtaget et adoptivbarn søger om  

 godkendelse som adoptant til adoption af endnu et barn.
Dette udgangspunkt  

 bør efter Civilretsdirektoratets opfattelse alene lægges til  

 grund ved behandlingen af ansøgninger, der er indgivet efter den 1.  

 januar 2000.
 Endelig bemærkes, at Civilretsdirektoratets cirkulæreskrivelse  

 A2/1986 af 3. april 1986 bortfalder med virkning fra den 1. august 1999.
 3. Ikrafttrædelsesreglerne for det nye faseopdelte  

 undersøgelses- og godkendelsesforløb.
 Der har fra flere sider været rejst spørgsmål om de  

 ikrafttrædelses- og overgangsregler, der gælder for det nye  

 faseopdelte undersøgelses- og godkendelsesforløb.
Civilretsdirektoratet har haft lejlighed til at drøfte  

 spørgsmålet nærmere med Justitsministeriets Lovafdeling og  

 skal på denne baggrund præcisere, at kun ansøgninger om  

 godkendelse som adoptant, der indgives efter den 1. april 2000,  

 behandles efter de nye regler om et faseopdelt undersøgelses- og  

 godkendelsesforløb.
Hvis ansøgningen er indgivet før den  

 1. april 2000, gælder de hidtidige regler om undersøgelses- og  

 godkendelsesforløbet.
 Genpart til: Rigsombudsmanden på Færøerne,  

 Adoptionssamrådet på Færøerne, Rigsombudsmanden i  

 Grønland, Socialdirektoratet i Grønland, Adoptionsnævnet,  

 Adoption Center, Danadopt og Terre des Hommes.
