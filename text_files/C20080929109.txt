Cirkulære om ansættelsesområder og ansættelsesbreve for tjenestemænd (Til samtlige ministerier mv.) Ansættelsesområder Personalestyrelsen, den 30. juni 2008 P.M.V., E.B., Britta Ljungquist Aftale om ansættelsesområder for varigt ansatte tjenestemænd og tjenestemænd ansat på prøve i staten og folkekirken I medfør af § 45, stk. 1, i lov om tjenestemænd aftales følgende:
 § 1. For tjenestemænd i staten er ansættelsesområdet vedkommende ministerium med tilhørende institutioner, jf. dog stk. 2 og 3.
 Stk. 2. Ministerier, som med tilhørende institutioner er af betydelig størrelse, kan ved aftale opdeles i flere ansættelsesområder.
 Stk. 3. For administrative tjenestemænd, der ved ansættelsen får tjenestested i hovedstadsområdet, jf. stk. 4, omfatter ansættelsesområdet desuden samtlige andre ministeriers departementer.
 Stk. 4. Hovedstadsområdet anses for omfattende Region Hovedstaden, bortset fra Bornholms Regionskommune.
§ 2. For tjenestemænd i folkekirken er ansættelsesområdet folkekirken.
Stiftsøvrigheder og bispekontorer betragtes dog i henseende til denne aftale som institutioner under Kirkeministeriet, jf. § 1, stk. 1 og 3.
 § 3. Reglerne i §§ 1-2 kan ikke medføre nogen indskrænkning i bestående ansættelsesområder.
 § 4. Omflytninger af tjenestemænd i medfør af denne aftale bevirker ikke, at tjenestemanden skal have nyt ansættelsesbrev.
§ 5. Aftalen har virkning for statstjenestemænd og tjenestemænd i folkekirken omfattet af § 2, 2. pkt., fra tidspunktet for ansættelsen eller udnævnelsen, når denne sker med virkning fra 1. oktober 2008 eller senere.
Aftalen har virkning for tjenestemænd i folkekirken omfattet af § 2, 1. pkt., der ansættes eller udnævnes i anden stilling efter det tidspunkt, der for de enkelte tjenestemandsgrupper fastsættes af finansministeren.
 Stk. 2. Aftale af 15. august 1975 om ansættelsesområder for varigt ansatte tjenestemænd og tjenestemænd ansat på prøve i staten, folkeskolen og folkekirken ophæves 1. oktober 2008.
