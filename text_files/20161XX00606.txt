Skriftlig fremsættelse (15. marts 2017) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om social service, lov om socialtilsyn og lov om retssikkerhed og administration på det sociale område (Udvidelse og tydeliggørelse af muligheden for at yde en tidlig, forebyggende indsats efter serviceloven, forenkling af udmålingssystemet for merudgiftsydelsen, indførelse af varsling ved afgørelser om frakendelse eller nedsættelse af hjælp efter serviceloven m.v.) (Lovforslag nr.
L 150) Lovforslaget fremsættes til delvis udmøntning af aftale om revision af servicelovens voksenbestemmelser, der blev indgået den 4. november 2016 af satspuljepartierne samtidig med indgåelsen af satspuljeaftalen 2017-2020.
 Aftalen og dermed lovforslaget har til formål at understøtte, at borgeren får en sammenhængende og helhedsorienteret indsats, der modsvarer hjælpebehovet, at medvirke til, at hjælpen så vidt muligt skal hjælpe borgeren til positiv udvikling og til at gennemføre regelforenkling og afbureaukratisering.
 Lovforslaget omfatter følgende elementer:
 Servicelovens formålsbestemmelser.
Der foreslås en tydeliggørelse af formålsbestemmelserne med øget vægt på rehabilitering og fremme af inklusion.
 Tidlig, forebyggende indsats.
Det foreslås at skabe hjemmel for kommunalbestyrelsen til at etablere og anvende gruppebaserede tilbud om hjælp og støtte og tidsbegrænsede, individuelle tilbud om socialpædagogisk hjælp og støtte til borgere, der endnu ikke er berettiget til ydelser efter serviceloven samt sociale akuttilbud som led i indsatsen over for borgere med psykiske lidelser.
Endvidere foreslås en tydeliggørelse af muligheden for at anvende tilbud etableret af frivillige.
Endelig foreslås det at give kommunalbestyrelsen mulighed for at tildele et hjælpemiddel eller forbrugsgode til borgere med midlertidig funktionsnedsættelse i en kortere tidsafgrænset periode.
 Regelforenkling og afbureaukratisering.
Det foreslås at give kommunalbestyrelsen mulighed for i enkle og entydige sager om hjælpemidler og forbrugsgoder at vælge at anvende en forenklet sagsbehandlingsprocedure ved behandling af ansøgningen.
Det foreslås desuden at forenkle udmålingssystemet for hjælp til dækning af nødvendige merudgifter, således at der udbetales hjælp i form af et standardbeløb, hvis de sandsynliggjorte merudgifter ligger inden for et bestemt interval.
 Justeringer af reglerne om ordninger med kontant tilskud til ansættelse af hjælpere og borgerstyret personlig assistance.
Det foreslås at indføre en godkendelses- og tilsynsordning i socialtilsynet for foreninger og private virksomheder, der ønsker at fungere som arbejdsgiver i ordningerne.
Det foreslås endvidere at fastsætte en øvre grænse for den ugentlige arbejdstid på 48 timer for nærtstående i de ordninger, hvor den nærtstående er såvel arbejdsgiver som arbejdsleder og hjælper.
Endelig foreslås det, at udbetalingstidspunktet for det kontante tilskud i ordningerne ændres fra månedsvis forud til bagud, når tilskuddet er overført til en forening eller privat virksomhed.
 Bedre data.
Det foreslås at give hjemmel til at sikre børne- og socialministeren bedre mulighed for at følge målrettet op over for kommuner og regioner, der ikke lever op til indberetningskravene på socialområdet.
Der foreslås desuden en række præciseringer af kravene til indberetning af oplysninger på det sociale område og ældreområdet og at sikre tilstrækkelig hjemmel til udarbejdelse af databekendtgørelser, der samler informationer og regler om dataindberetning på de to områder.
 Styrkelse af borgernes retssikkerhed.
Det foreslås at indføre et varsel på mindst 14 uger for kommunalbestyrelsens afgørelser om frakendelse eller nedsættelse af hjælp efter en række bestemmelser i serviceloven, som vil blive kombineret med en særligt hurtig klagesagsbehandling i Ankestyrelsen.
Endvidere foreslås indført klageadgang til Ankestyrelsen over boformslederens afgørelser om afslag på optagelse i og udskrivning fra kvindekrisecentre og forsorgshjem m.v.
 Det foreslås, at ændringerne skal træde i kraft den 1. januar 2018, dog med visse undtagelser og overgangsregler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
