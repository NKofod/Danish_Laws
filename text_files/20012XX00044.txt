Skriftlig fremsættelse (9. januar  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om  

 tilbageholdelse af stofmisbrugere i behandling (Revision) (Lovforslag nr.
L 42).
 Herved tillader jeg mig for Folketinget at  

 fremsætte:
 Ifølge § 11 i lov nr. 349 af 14. maj 1992 om  

 tilbageholdelse af stofmisbrugere i behandling, som ændret ved lov nr.  

 922 af 25. november 1992, lov nr. 191 af 12. marts 1997, § 34 i lov nr. 980  

 af 17. december 1997 samt lov nr. 257 af 12. pril 2000, skal der  

 fremsættes forslag for Folketinget om revision af ordningen ved  

 begyndelsen af folketingsåret 2001-2002.
 Ved lovens ikrafttræden den 1. juli 1992 fik  

  amtskommunerne samt Københavns og Frederiksberg kommuner adgang til  

 at fastholde stofmisbrugere i behandling.
Loven er baseret på 3-dobbelt frivillighed: For det  

 første er det den enkelte amtskommune, der tager stilling til, om man  

 vil anvende loven.
For det andet kræves der konkret beslutning om at  

 tilbyde en stofmisbruger at indgå kontrakt om behandling for  

 stofmisbrug med mulighed for tilbageholdelse.
Og for det tredje kræves  

 der tilslutning fra den stofmisbrugers side, som har fået tilbud om  

 kontrakt af den omhandlede type.
 I 3 amtskommuner: Ribe, Vestsjællands og  

 Frederiksborg amtskommuner har amtsrådet truffet principiel beslutning  

 om at benytte lovens muligheder, men den er ikke hidtil bragt til konkret  

 anvendelse.
 Den gennemgående begrundelse for ikke at anvende  

 loven er, at amtskommunerne finder, at stofmisbrugsbehandling bør  

 baseres på motivation og frivillighed.
 Det er jeg enig i, men jeg finder, at den foreliggende  

 ordning netop bygger på frivillighed, og at tilbageholdelseselementet  

 reelt kan bruges som en støtte i motivationsarbejdet.
 Det er endvidere min opfattelse, at det fortsat vil  

 være hensigtsmæssigt at kunne lade tilbageholdelsesadgangen  

 indgå som del af det samlede udbud af behandlingsmuligheder, bl.a.  

 fordi man ikke kan udelukke, at visse stofmisbrugere, herunder gravide, i  

 visse situationer kunne have et ønske om at få tilbuddet om  

 kontrakt med mulighed for tilbageholdelse.
 Det bør derfor med servicelovens bestemmelse om en  

 tættere sammenhæng med visitationsproceduren og med  

 fastlæggelse af handleplan, hvor brugerinddragelsen er et vigtigt led,  

 indgå i de løbende rutiner at rejse spørgsmålet om  

 behandlingskontrakt af denne type i de amtskommuner, der har truffet  

 principiel beslutning om at anvende lovgivningen.
 Med disse bemærkninger skal jeg indstille  

 lovforslaget til Folketingets velvillige behandling.
