Cirkulæreskrivelse om ændring af kørekortbekendtgørelsen og  

 kørekortcirkulæret Med ikrafttræden den 1. juli 1997 gennemførtes en række ændringer i  

 Trafikministeriets bekendtgørelse nr. 196 af 11. marts 1997 om kørekort og  

 Færdselsstyrelsens cirkulære nr. 26 af 11. marts 1997 om kørekort.
 Vedlagt cirkulæreskrivelsen følger i den anledning:
 - Lovtidendekopi af Trafikministeriets bekendtgørelse nr. 523 af 19. juni  

 1997 om ændring af bekendtgørelse om kørekort.
 - Ministerialtidendekopi af Færdselsstyrelsens cirkulære nr. 80 af 16.  

 juni 1997 om ændring af cirkulære om kørekort.
 Nye sider 11, 12 og 19 til Færdselsstyrelsens vejledning af 11. marts  

 1997 om anvendelse af koder og underkoder og om forelæggelse af sager for  

 Statens Bilinspektion i forbindelse med udstedelse af kørekort.
Ændringerne i kørekortbekendtgørelsen og kørekortcirkulæret er i det  

 væsentlige en følge af den netop vedtagne færdselslovændring, jf. herved lov  

 nr. 468 af 10. juni 1997 om ændring af færdselsloven.
Samtidig gennemføres  

 imidlertid en række andre ændringer, hvoraf hovedparten er af redaktionel  

 karakter.
Fire af de foretagne ændringer skal særligt omtales.
Som følge af den omtalte ændring af færdselsloven afløses i både  

 kørekortbekendtgørelsen og kørekortcirkulæret begrebet »orienterende  

 køreprøve« af begrebet »kontrollerende køreprøve«.
Det skal i  

 den forbindelse understreges, at der ikke hermed sker ændringer i det nærmere  

 indhold af sådanne køreprøver eller i de retsvirkninger, der i øvrigt er  

 knyttet hertil.
En kontrollerende køreprøve svarer således i det hele til en  

 orienterende køreprøve.
 I sammenhæng hermed ændres kørekortbekendtgørelsens § 88, stk. 3, 1. pkt.,  

 hvorefter der for afholdelse af alle andre kontrollerende køreprøver end de i  

 bestemmelsens 2. pkt. nævnte betales 750 kr.
 I kørekortbekendtgørelsens § 64 ophæves den tidligere undtagelsesregel i  

 bestemmelsens stk. 2, hvorefter orienterende (nu: kontrollerende) køreprøve  

 ikke skulle aflægges, i tilfælde hvor en kørekortindehaver blev frakendt  

 førerretten betinget for spirituskørsel under særlig formildende  

 omstændigheder eller for promillekørsel, jf. herved færdselslovens § 125,  

 stk. 2, 2. pkt., og § 126, stk. 1, nr. 2. Det skal i den forbindelse  

 understreges, at  denne skærpelse kun finder anvendelse for så vidt angår  

 forhold begået den 1. juli 1997 eller derefter.  Er en kørekortindehaver  

 herefter idømt en betinget frakendelse af førerretten under henvisning til en  

 af førnævnte bestemmelser i færdselsloven, kan der således  ikke  

  stilles krav om aflæggelse af kontrollerende køreprøve, hvis den kørsel, der  

 ligger til grund for den betingede frakendelse, har fundet sted før den 1.  

 juli 1997.
 Ændringen af kørekortbekendtgørelsens § 90, stk. 1, nr. 2, indebærer, at  

 kørekortindehavere, der er i besiddelse af et kørekort af den hidtidige  

 to-fløjede model efter ansøgning (blanket P22) og mod betaling af p.t. 220  

 kr. kan få udstedt et kørekort af kreditkorttypen.
 I kørekortbekendtgørelsens bilag 6 og i Færdselsstyrelsens kodevejledning  

 indføres en ny national kode 225 om særlige former for traktorkørsel.  

 Ændringen har baggrund i, at Færdselsstyrelsen er blevet bekendt med, at der  

 i et vist omfang fortsat forekommer ansøgninger om fornyelse af kørekort med  

 påtegninger i henhold til overgangsbestemmelsen i færdselslovens § 141. Denne  

 og de øvrige ændringer af kodevejledningen har virkning fra den 1. juli 1997.
