1. Søfartsstyrelsen er blevet opmærksom på, at der i  

 nogle lystfartøjer i fribordet, på udsatte dæk eller i luger flush med dækket  

 anvendes vinduer, koøjer eller lysåbninger, hvor glasset alene er fastholdt  

 til rammen med en syntetisk lim- og fugemasse.
De pågældende vinduer kan  

 undertiden være typegodkendte af et andet lands myndighed eller af et af de  

 anerkendte skibsklassifiksationsselskaber.
 2. Der er imidlertid gjort observationer, der tyder  

 på, at den omtalte fastholdelsesmetode i løbet af nogen tid svigter. Årsagen  

 er formentlig, at der optræder ældningsproblemer i den anvendte fugemasse.
3. Såfremt glasset i de pågældende lysåbninger går  

 helt eller delvist løs under sejlads, vil dette kunne bevirke, at fartøjet,  

 og dermed de ombordværende, bringes i en faretruende situation.
Styrelsen  

 skal derfor anbefale, at ejeren af fartøjer, hvor sådanne vinduer, koøjer og  

 lysåninger forefindes, med jævne mellemrum, f.eks. 2 til 3 gange i løbet af  

 året, foretager en omhyggelig inspektion og prøve af de pågældende vinduer,  

 koøjer og lysåbninger.
Kontrollen bør bestå i en visuel kontrol af fugemassen  

 for at konstatere, om denne er hel, og at der ikke forefindes revner eller  

 områder, hvor fugemassen har løsnet sig helt eller delvist fra glas og/eller  

 ramme.
Herudover bør foretages en trykprøve, der består af, at man med  

 håndfladen udøver et jævnt og kraftigt tryk på glasset og herunder er  

 opmærksom på, om der samtidig kan høres lyde, der tyder på, at forbindelse  

 mellem ramme og glas svigter.
 Endvidere bør man til stadighed være opmærksom på, om der optræder  

 eventuelle uforklarlige lækager ved vinduerne.
4. Såfremt der gøres observationer, der tyder på, at  

 glasset ikke er fastholdt til falsen på en tilfredsstillende måde, anbefales  

 det, at glasset udtages af rammen og efter afrensning af den gamle fugemasse  

 genanbringes ved anvendelse af en ny fugemasse.
Den fugemasse, der anvendes,  

 bør være en fugemasse, der som minimum har en elasticitet, vejrbestandighed,  

 vedhæftning og strækkeevne som den fugemasse, der oprindelig er anvendt ved  

 fremstillingen af vinduet.
Oplysningerne herom vil formentlig kunne fås af  

 fabrikanten til den pågældende båd.
Fugemassen bør påføres i henhold til  

 leverandørens anvisninger.
5. I de fleste tilfælde vil det dog formentlig være en  

 bedre og på længere sigt billigere løsning at få monteret en ramme eller  

 lister udført af et vejrbestandigt materiale.
Rammen eller listerne kan med  

 skruer eller bolte gøres fast til den oprindelige vinduesramme.
Forinden en  

 sådan ramme monteres, bør man dog sikre sig, at fugemassen er i god stand, og  

 at vinduet er tæt.
 6. Det bør dog overvejes, om det ikke i stedet vil  

 være den bedste løsning helt at udskifte de pågældende vinduer, koøjer eller  

 lysåbninger med en type, hvor glasset er fastholdt mekanisk af en ramme.
7. Opmærksomheden skal henledes på det forhold, at  

 fartøjer, der har vinduer, koøjer og lysåbninger i udsatte dæk samt i luger,  

 der er flush med dækket, og hvor glasset ikke er mekanisk fastholdt med en  

 ramme, ikke må anvendes til udlejning.
Dette forbud gælder uanset, om de  

 pågældende vinduer, koøjer og lysåbninger er godkendt af et andet lands  

 myndighed eller af de anerkendte skibsklassifikationsselskaber.
