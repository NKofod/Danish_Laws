På given foranledning skal man herved meddele, at reglerne om timetal og  

 timereduktion i undervisningsministeriets cirkulære af 14. maj 1971 om  

 tjenestetiden for tjenestemandsansatte lærere ved statsøvelsesskolerne og  

 praktiklærere ved de faste kommunale øvelsesskoler m.fl., jfr.  

 cirkulæreskrivelse af 3. juli 1972 om timereduktion for undervisning i  

 praktisk skolegerning i særlige tilfælde, også vil kunne bringes i anvendelse  

 i forbindelse med en ændret tilrettelæggelse af praktikundervisningen,  

 således at en del af timepraktikken koncentreres i visse af semesterugerne i  

 stedet for som tidligere at være placeret i et fast ugeskema 1 - 2 ugentlige  

 timer for det enkelte hold gennem 14 uger pr. semester eller 28 uger pr.  

 undervisningsår.
De ugentlige praktiktimetal, der er angivet i ovennævnte  

 tjenestetidscirkulære og cirkulæreskrivelse, og som danner grundlag for  

 fastsættelsen af det pligtige undervisningstimetal og beregningen af  

 timereduktion, omregnes i sådanne tilfælde til semester- og årstimetal.
Det er dog en betingelse for anvendelse af disse tjenestetidsregler, at  

 der ikke ved den ændrede tilrettelæggelse sker en nedsættelse af de  

 kvalitative krav og den arbejdsbyrde, der efter gældende uddannelses- og  

 tjenestetidsregler forudsættes at være forbundet med timepraktikformen, jfr.  

 herved tillige undervisningsministeriets cirkulæreskrivelse af 22. december  

 1970 om konferencetimer i forbindelse med undervisningen i praktisk  

 skolegerning ved de faste øvelsesskoler.
Det er således ikke tilstrækkeligt,  

 at der blot foretages en konvertering af timepraktik til almindelig  

 periodepraktik i henhold til § 8, stk. 4, i undervisningsministeriets  

 bekendtgørelse af 31. oktober 1975 om uddannelse af lærere til folkeskolen.
 Man gør opmærksom på, at der ved ovenstående alene er tænkt på  

 praktikundervisning inden for rammen af de 112 timer, der er henlagt til  

 timepraktik.
 Eventuelle tvivlsspørgsmål bedes forelagt for undervisningsministeriet  

 gennem direktoratet for folkeskolen, folkeoplysning, seminarier m.v.
 P.m.v.
 e.b.
