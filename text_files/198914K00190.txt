Nr BTL 190 Betænkning over Forslag til lov om ændring af lov om beskyttelse mod  

 afskedigelse på grund af foreningsforhold   

 Nr L 190 1989-90, 1. samling Afgivet af Arbejdsmarkedsudvalget Afgivet: 19900509 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
Nogle af disse svar er sammen med Justitsministeriets notat af 20. december 1988 om erstatningsansvar ved afskedigelser i strid med loven om foreningsfrihed optrykt som bilag til denne betænkning.
 Endvidere har udvalget modtaget skriftlige og/eller mundtlige henvendelser  

 fra:
Dansk Arbejdsgiverforening, Folkebevægelsen for Frie Fagforeninger, Kristelig Fagforening og Kristelig Funktionær-Organisation.
 Der er af et mindretal stillet ændringsforslag, hvorom henvises til de  

 ledsagende bemærkninger.
Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

forkastelse ved 3. behandling.
Mindretallet stemmer desuden imod det  

 stillede ændringsforslag.
 Flertallet inden for mindretallet (Socialdemokratiets medlemmer af  

 udvalget) bemærker, at den nugældende lovgivning fuldt ud sikrer, at Danmark  

 opfylder sine forpligtelser i henhold til Den Europæiske  

 Menneskerettighedskonvention.
 På denne baggrund og på baggrund af det beskedne antal sager, der har  

 været om overtrædelse af den gældende lov om beskyttelse mod afskedigelse på  

 grund af foreningsforhold, finder mindretallet ikke, at der er nogen  

 begrundelse for, at personer, der afskediges på grund af foreningsforhold,  

 skal stilles væsentlig bedre end personer, der på andet grundlag udsættes for  

 usaglige afskedigelser.
 Det bemærkes således, at den godtgørelse, der er foreslået i § 4 a, stk.  

 2, væsentligt overstiger den godtgørelse, der i henhold til  

 speciallovgivningen tilkommer personer, der afskediges f.eks. på grund af  

 graviditet eller krav om ligeløn, eller personer, der i henhold til den  

 generelle bestemmelse i funktionærloven afskediges på grund af f.eks. race  

 eller religion.
 Mindretallet finder heller ikke, at der er nogen saglig begrundelse for at  

 udvide den afskedigedes mulighed for at kræve genansættelse, så længe der  

 ikke i Folketinget kan skaffes flertal for generelt at gennemføre ret til  

 genansættelse for personer, der er usagligt afskediget.
 Mindretallet indstiller ligeledes, at det af Centrum-Demokraterne og  

 Kristeligt Folkeparti stillede ændringsforslag til ny § 4 b forkastes.
Ændringsforslaget er i modstrid med det særdeles velfungerende  

 arbejdsretlige system, vi har i Danmark.
Det er en væsentlig forudsætning for  

 det arbejdsretlige bodssystem, at den bod, der pålægges arbejdere, der  

 deltager i overenskomststridige kollektive aktioner, ikke kan følges op med  

 andre krav fra arbejdsgiverens side.
 Hvis der skabes mulighed for, at arbejdere ud over bod kan gøres  

 erstatningsansvarlige for arbejdsgiverens tab, nødvendiggør dette ændringer  

 af det arbejdsretlige system.
 Mindretallet finder det herudover overordentlig betænkeligt, at det ikke  

 nærmere er præciseret, hvilke »handlinger« der kan medføre  

 erstatningspligt.
 Således som ændringsforslaget er formuleret, er det ikke alene  

 »handlinger« i strid med lovgivningen, men også  

 »handlinger«, der alene strider mod indgåede aftaler og  

 »handlinger« som f.eks. demonstrationer, der i øvrigt er fuldt  

 lovlige, som kan medføre erstatningsansvar.
 Mindretallet har i øvrigt bemærket, at det ifølge forslaget alene er  

 »øvrige ansatte« og »foreninger«, der kan gøres  

 erstatningsansvarlige, men ikke andre personer eller erhvervsdrivende  

 selskaber.
Mindretallet inden for mindretallet (Socialistisk Folkepartis medlemmer af  

 udvalget) stemmer imod lovforslaget, fordi det er en unødvendig stramning af  

 loven om beskyttelse mod afskedigelse på grund af foreningsforhold.
Endvidere  

 gøres opmærksom på, at SF stemte imod lovens vedtagelse i 1982.
 Et andet mindretal (Det Konservative Folkepartis, Venstres og Det  

 Radikale Venstres medlemmer af udvalget) indstiller lovforslaget til  

vedtagelse uændret og har vedrørende spørgsmålet om erstatningsansvar  

 for ansatte eller organisationer, der har medvirket til en ulovlig  

 afskedigelse, taget arbejdsministerens redegørelse om dansk rets almindelige  

 erstatningsregler til efterretning.
I svarene på spørgsmål 2 og 3 refereres bl.a.
Justitsministeriets  

 opfattelse, hvorefter de gældende almindelige erstatningsregler giver  

 mulighed for nuancerede og fuldt tilfredsstillende løsninger.
Mindretallet finder på den baggrund, at medens det er enigt i formålet med  

 det af Centrum-Demokraterne og Kristeligt Folkeparti stillede  

 ændringsforslag, er det efter det oplyste overflødigt at præcisere den  

 almindelige gældende retstilstand i særlovgivning.
Hertil kommer det  

 betænkelige ved den risiko for en uklar retstilstand, som opstår ved på denne  

 måde i en særlov at ville formulere og afgrænse et almindeligt  

 erstatningsprincip.
Den foreslåede formulering giver således anledning til  

 tvivl, f.eks. om øvrige tab også kan kræves erstattet, om undladelser også er  

 erstatningspådragende, og om de pågældende ved siden af ansvaret over for  

 arbejdsgiveren også er erstatningsansvarlige over for den ulovligt  

 afskedigede.
Det er næppe tilstrækkeligt, som forslagsstillerne har gjort i  

 spørgsmålet om undladelser, at søge at afklare tvivlen i bemærkningerne til  

 lovteksten.
Dansk rets almindelige regler giver således en langt mere  

 tilfredsstillende regulering end den foreslåede bestemmelse.
De pågældende medlemmer kan derfor ikke støtte det fremsatte  

 ændringsforslag.
Der henvises i øvrigt til de bilag, som er optrykt til denne  

 betænkning.
 Et tredje mindretal (Centrum-Demokraternes og Kristeligt  

 Folkepartis medlemmer af udvalget) indstiller lovforslaget til  

vedtagelse med det af mindretallet stillede ændringsforslag.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse og stemmer også for det af  

 Centrum-Demokraterne og Kristeligt Folkeparti stillede ændringsforslag, men  

 Fremskridtspartiet havde hellere set et endnu stærkere indhold i den nye § 4  

 b.
Ændringsforslag Til § 1 Af et mindretal (CD og KRF):
 1) Efter den foreslåede § 4 a indsættes som ny paragraf:
» § 4 b.
Skal arbejdsgiveren betale godtgørelse efter § 4 a,  

 skal de øvrige ansatte, der ved deres handlinger forsætligt eller groft  

 uagtsomt har medvirket til afskedigelsen, betale arbejdsgiveren hel eller  

 delvis erstatning herfor.
Det samme gælder foreninger, der har medvirket til  

 afskedigelsen.
Arbejdsgiveren kan endvidere kræve erstatning for rimelige  

 udgifter, som er afholdt i forbindelse med fastsættelsen af  

 godtgørelseskravet.
Stk. 2. Retten fastsætter det beløb, en erstatningsansvarlig  

 person eller forening skal betale.
Er der flere erstatningsansvarlige  

 personer eller foreninger, fastsætter retten det beløb, hver enkelt er  

 erstatningsansvarlig for.« Den foreslåede § 4 b bliver herefter § 4 c.
Bemærkninger Til nr. 1 Efter gældende ret må der antages at bestå adgang for arbejdsgiveren til  

 at få sit tab i forbindelse med betaling af godtgørelse efter denne lovs  

 regler erstattet af de øvrige ansatte og foreninger, såfremt dansk rets  

 almindelige erstatningsbetingelser herfor er opfyldt.
 Efter ændringsforslaget lovfæstes en særlig erstatningsregel for de øvrige  

 ansatte og foreninger i det tilfælde, hvor arbejdsgiveren skal betale en  

 godtgørelse for en afskedigelse i strid med lovens bestemmelser.
Efter den foreslåede regel skal de ansatte ved deres handlinger have  

 medvirket til afskedigelsen.
Dette kan ske gennem deltagelse i forskellige  

 former for forstyrrelse af arbejdet, eksempelvis arbejdsnedlæggelser,  

 temponedsættelser, overarbejdsvægringer m.v., gennem fremsættelse af trusler  

 og lignende samt ved handlinger eller undladelser i øvrigt, der har virket  

 bestemmende for afskedigelsen.
Har arbejdsgiveren foretaget afskedigelsen  

 uafhængigt af de ansattes handlinger, det vil sige, at de ansatte ikke har  

 været med til at fremkalde afskedigelsen, er de ansatte ikke  

 erstatningspligtige, idet de ikke kan siges at have medvirket til  

 afskedigelsen.
 Ved kravet om, at de ansatte skal have medvirket forsætligt eller groft  

 uagtsomt, følger, at de gennem deres handlinger eller undladelser skal have  

 tilsigtet eller burde have påregnet, at lønmodtageren blev afskediget i strid  

 med lovens bestemmelser.
Efter ændringsforslaget kan de ansatte pålægges at betale arbejdsgiveren  

 hel eller delvis erstatning.
Fuld erstatning skal betales, når afskedigelsen  

 udelukkende skyldes de ansattes handlinger.
 Endvidere foreslås, at foreninger, der har medvirket til afskedigelsen,  

 under tilsvarende betingelser skal betale erstatning for godtgørelsen.
 Endelig foreslås, at arbejdsgiveren ud over hel eller delvis erstatning  

 for godtgørelsen også skal kunne kræve erstatning for rimelige udgifter, som  

 er afholdt i forbindelse med fastsættelsen af godtgørelseskravet, det vil  

 sige sagsomkostninger til lønmodtageren og egne sagsomkostninger til  

 advokatbistand m.v.
Ved stk. 2 i ændringsforslaget til ny § 4 b foreslås, at retten skal  

 fastsætte det beløb, hver enkelt erstatninsansvarlig skal betale af en  

 erstatning efter stk. 1. Fastsættelsen skal ske under hensyn til karakteren  

 og omfanget af den enkelte persons eller forenings medvirken.
Der er således  

 ikke tale om solidarisk hæftelse.
 Det bemærkes endelig, at lov om erstatningsansvar (lovbekendtgørelse nr.  

 599 af 8. september 1986) ikke finder anvendelse ved erstatning efter denne  

 lov.
Pia Christmas-Møller (KF) Kai Dige Bach (KF) Else Theill Sørensen (KF)  

 Jens Peter Jensen (V) Elsebeth Kock-Petersen (V) Glistrup (FP) Jørgen Estrup  

 (RV) Lis Noer Holmberg (CD) fmd.
Glønborg (KRF) Jytte Andersen (S)  

 Bakholt (S) Søren B.
Jørgensen (S) nfmd.
Kaj Poulsen (S) Hans Jørgen  

 Jensen (S) Tommy Dinesen (SF) Lilli Gyldenkilde (SF) Ole Henriksen (SF) Bilag 1 Nogle af udvalgets spørgsmål til arbejdsministeren og dennes besvarelse  

 heraf Spørgsmål nr. 2:
Hvilke kommentarer har ministeren til henvendelsen fra Folkebevægelsen  

 for Frie Fagforeninger (bilag 2)? Svar:
 Folkebevægelsen for Frie Fagforeninger har ved henvendelse af 15. marts  

 1990 foreslået visse ændringer af lovforslaget.
 Folkebevægelsens første ændringsforslag vedrører § 4 a, stk. 1.  

 Folkebevægelsen for Frie Fagforeninger ønsker ansvaret placeret direkte hos  

 skadevolderne.
Det er min opfattelse, at det er arbejdsgiveren, som træffer  

 beslutning om afskedigelse og foretager de nødvendige handlinger i den  

 forbindelse.
Ansvaret for en afskedigelse og betalingen af den særlige  

 godtgørelse i foreningsfrihedsloven må derfor som udgangspunkt påhvile  

 arbejdsgiveren.
 Hvis en ansat deltager i ulovlig strejke eller i blokade over for  

 arbejdsgiveren for at påvirke denne til at afskedige en ikke organiseret  

 kollega, vil den ansatte efter dansk rets almindelige regler kunne pådrage  

 sig erstatningsansvar over for arbejdsgiveren og over for den kollega, der  

 som følge heraf afskediges i strid med loven om foreningsfrihed.
En ansats deltagelse i en fysisk blokade over for arbejdsgiveren er klart  

 retsstridig i forhold til arbejdsgiveren.
Varslede arbejdsnedlæggelser og  

 lignende aktioner med det formål at påvirke arbejdsgiveren til at afskedige  

 en uorganiseret kollega vil ligeledes være retsstridige i forhold til  

 arbejdsgiveren.
Det krav som arbejdsgiveren i givet fald som udgangspunkt kan kræve  

 erstattet hos den ansvarlige, er alle tab som følge af den pågældendes  

 handling eller undladelse, navnlig godtgørelse udbetalt efter loven om  

 foreningsfrihed, erstatning for økonomisk tab, som arbejdsgiveren har måttet  

 udrede til den ulovligt afskedigede, samt omkostninger, som arbejdsgiveren i  

 den forbindelse med føje har afholdt.
Eventuel egen skyld fra arbejdsgiverens  

 side vil efter omstændighederne kunne medføre nedsættelse eller bortfald af  

 erstatningskravet.
Har en fagforening medvirket ved tilrettelæggelsen af aktioner mod  

 arbejdsgiveren, vil fagforeningen tillige kunne pådrage sig  

 erstatningsansvar.
Afgørende for foreningens ansvar er en konkret bedømmelse  

 af, hvilken indflydelse foreningen har haft på aktionernes iværksættelse og  

 udvikling.
 Det er Justitsministeriets opfattelse, at de gældende erstatningsretlige  

 regler giver mulighed for at nå frem til nuancerede og fuldt  

 tilfredsstillende løsninger med hensyn til arbejdstagernes og foreningers  

 erstatningsansvar for medvirken til afskedigelser i strid med loven om  

 foreningsfrihed.
 Det er på den baggrund min opfattelse, at forslagets § 4 a, stk. 1, i sin  

 nuværende formulering giver den størst mulige sikkerhed mod ulovlige  

 afskedigelser samtidig med, at dansk rets almindelige regler om  

 erstatningsansvar fuldt ud giver mulighed for en endelig placering og  

 fordeling af ansvaret på samtlige, som i større eller mindre grad har  

 medvirket til at fremtvinge en ulovlig afskedigelse.
Vedrørende Folkebevægelsens bemærkninger til størrelsen af den særlige  

 godtgørelse efter forslagets § 4 a, stk. 1, så skal den alene dække den  

 ikke-økonomiske skade.
Herudover vil en ulovligt afskediget kunne kræve  

 erstatning for et eventuelt tab af løn eller lignende efter de almindelige  

 regler om erstatningsansvar.
 På den baggrund finder jeg det rimeligt at fastsætte visse rammer for  

 udmålingen af den særlige godtgørelse.
Tilkendelse af livsløn som godtgørelse uden hensyn til det faktiske tab  

 finder jeg helt urealistisk.
Det vil sandsynligvis medføre, at en ulovligt  

 afskediget vil foretrække godtgørelse frem for genansættelse i håbet om  

 økonomisk gevinst.
 Jeg forstår ikke helt, hvorfor Folkebevægelsen henviser til  

 funktionærlovens § 2, stk. 5, om forkortet opsigelsesvarsel, når funktionæren  

 er ansat på prøve.
 Jeg mener, at det også i denne sammenhæng er vigtigt at skelne mellem den  

 særlige godtgørelse for ikke-økonomisk skade og erstatningen for tab af  

 eksempelvis løn og lignende.
Man kan naturligvis altid diskutere rammerne for den særlige godtgørelse,  

 både minimum og maksimum.
Det er dog min opfattelse, at forslagets nuværende  

 ramme, jf. § 4 a, stk. 2, giver domstolene mulighed for at tilkende en ganske  

 betydelig godtgørelse, tilpasset de meget forskellige konkrete tilfælde.
 Vedrørende Folkebevægelsens bemærkninger til ikrafttrædelsesbestemmelsen,  

 § 4 b, stk. 1, er det min opfattelse, at loven som helhed bør have  

 sammenfaldende håndhævelses- og virkningstidspunkt, medmindre særlige grunde  

 gør det nødvendigt at fremrykke virkningstidspunktet for enkelte dele.
 Det er ikke min opfattelse, at der er særlige grunde for at give §  

 4 b, stk. 1, virkning for alle afskedigelser efter 1. juli 1982.
 Jeg formoder i øvrigt, at domstolene i den fremtidige planlægning  

 vil forsøge at fremme alle sager efter foreningsfrihedsloven med den  

 nødvendige hurtighed uden at sortere dem efter ikrafttrædelsesdatoen, og jeg  

 finder det uacceptabelt at gribe ind i en allerede eksisterende planlægning  

 fra domstolenes side.
 Vedrørende Folkebevægelsens bemærkninger til § 2, stk. 2 og 3, er det  

ikke min opfattelse, at de bør udgå.
 Arbejdsgiverens frie antagelses- og afskedigelsesret har gentagne gange  

 være diskuteret i Folketinget.
Det er min opfattelse, at denne ret samt aftalefriheden i almindelighed er  

 væsentlige og værdifulde goder på det private arbejdsmarked i et liberalt  

 samfund.
Man skal derfor være forsigtig med at begrænse disse goder ved  

 indgreb fra lovgivningsmagtens side, uanset at friheden medfører, at en  

 privat arbejdsgiver kan ansætte og afskedige sit personale af grunde, som jeg  

 personligt kan finde helt uvedkommende.
 Omvendt finder jeg det velbegrundet, at offentlige myndigheder er  

 underlagt særlige krav om saglighed m.v., også når de optræder som  

 arbejdsgivere.
Alene af den grund, men også fordi forholdene i øvrigt er meget  

 forskellige på henholdsvis det offentlige og private arbejdsmarked, er jeg  

 uenig med Folkebevægelsen i, at de to områder skal ligestilles.
Eksempelvis  

 kan en privat arbejdsgiver meget vel være stillet over for valget mellem en  

 ulovlig afskedigelse eller truende økonomisk ruin.
 Endelig er jeg ikke enig i, at den nuværende udformning af  

 foreningsfrihedsloven virker som et arrangement til udslusning af  

 »afvigere« fra arbejdsmarkedet.
Foreningsfrihedsloven har i praksis, jf. eksempelvis Højesterets dom af  

 24. oktober 1986 (HT-sagen), bevist sin værdi.
Dommen viste imidlertid også,  

 at der er behov for væsentlige stramninger af sanktionsmulighederne ved  

 ulovlige afskedigelser.
 Spørgsmål nr. 3:
Hvilke kommentarer har ministeren til henvendelsen fra Kristelig  

 Fagforening og Kristelig Funktionær-Organisation (bilag 4)? Svar:
Vedrørende regresmuligheder over for den egentlige skadevolder er det  

 Justitsministeriets opfattelse, at personer, der f.eks. deltager i en  

 overenskomststridig strejke eller blokade over for arbejdsgiveren for at  

 påvirke denne til at afskedige en ikke organiseret kollega, vil kunne pådrage  

 sig erstatningsansvar over for både arbejdsgiveren og kollegaen i medføre af  

 dansk rets almindelige regler om erstatningsansvar.
Det er  

 Justitsministeriets opfattelse, at de gældende almindelige erstatningsregler  

 giver mulighed for nuancerede og fuldt tilfredsstillende løsninger.
Jeg kan  

 henholde mig hertil og i øvrigt henvise til min besvarelse af spørgsmål nr.  

 2.
Vedrørende modsat bevisførelse har jeg tidligere haft lejlighed til at  

 besvare dette spørgsmål.
Det hedder i mit brev af 29. november 1989 til  

 Kristelig Funktionær-Organisation og Kristelig Fagforening:
»Et meget væsentligt spørgsmål er de bevismæssige problemer i sager  

 af denne art.
Der er enighed om, at det er meget vanskeligt at bevise, om en  

 afskedigelse skyldes foreningsforhold eller f.eks. samarbejdsvanskeligheder.  

 Men vanskeligheden gælder både for den afskedigede og for arbejdsgiveren, der  

 som omtalt sjældent er den egentlige skadevolder.
Udgangspunktet i dansk ret er, at sagsøgeren har bevisbyrden, men at der i  

 øvrigt gælder et princip om fri bevisbedømmelse.
Det betyder, at en domstol  

 selv afgør, hvor strenge krav der skal stilles, for at bevisbyrden er løftet.  

 Når det er sket, er det modparten, der skal føre modbevis.
 Det er rigtigt, at det efter § 16, stk. 4, i lov om ligebehandling af mænd  

 og kvinder med hensyn til beskæftigelse og barselorlov m.v., påhviler  

 arbejdsgiveren at godtgøre, at en afskedigelse under graviditet m.v. ikke er  

 begrundet i disse forhold.
Baggrunden for lovforslaget herom var et krav i en folketingsbeslutning.  

 Der var i øvrigt det særlige, at domstolene i realiteten allerede havde  

 indført omvendt bevisbyrde ved at sænke kravene til  

 lønmodtagerens/sagsøgerens bevisførelse.
I øvrigt skal man være opmærksom på,  

 at arbejdsgiveren i disse sager er »den egentlige skadevolder«.
Man  

 kan heller ikke se bort fra, at enhver kan fremsætte påstand om, at den  

 egentlige årsag til afskedigelsen er foreningsforhold, for at vende  

 bevisbyrden.
Helt så enkelt er det ikke i sager om afskedigelse på grund af  

 graviditet, barsel m.v.
 Jeg mener derfor fortsat, at man skal være forsigtig med at indføre regler  

 om omvendt bevisbyrde i lovgivningen.
Den sparsomme retspraksis giver efter min mening heller ikke  

 tilstrækkeligt grundlag for at fravige det almindelige udgangspunkt i dansk  

 ret på nuværende tidspunkt, men jeg vil ikke afvise, at udviklingen kan gøre  

 det nødvendigt at se på spørgsmålet med nye øjne.' Jeg kan fortsat henholde mig hertil.
 Som nævnt i min besvarelse af spørgsmål nr. 2 skal man være forsigtig med  

 indgreb i arbejdsgiverens frie antagelses- og afskedigelsesret samt i  

 aftalefriheden på det private arbejdsmarked.
Af tilsvarende grunde finder jeg det ikke ønskeligt at indføre et generelt  

 forbud mod kollektive kampskridt med det formål at opnå en eksklusivaftale.  

 Det måtte desuden stille sig som højst tvivlsomt, om det ville være i  

 overensstemmelse med Danmarks internationale forpligtelser at forbyde  

 kollektive kampskridt til støtte for lovlige aftaler.
På det  

offentlige område er eksklusivaftaler forbudt, og kollektive  

 kampskridt, som har til formål at opnå en sådan, er som følge heraf ulovlige.  

 Det har dog ikke hindret, at det især er på netop det offentlige område, at  

 problemerne har været aktuelle.
Jeg behøver blot at nævne HT-sagerne.
Om  

 kollektive kampskridt til støtte for eksklusivaftaler er lovlige, afgøres i  

 øvrigt af Arbejdsretten, jf. lov om Arbejdsretten § 9, stk. 1, pkt. 5.
 Vedrørende den kristelige fagbevægelses forslag om, at mindsteerstatningen  

 på tre måneders løn skal gælde, når ansættelsesforholdet har varet et år,  

 skal jeg blot gentage, at lovforslagets rammer efter min mening giver  

 domstolene mulighed for at tilkende en ulovligt afskediget en betydelig  

 godtgørelse tilpasset det konkrete tilfælde, jf. nærmere min besvarelse af  

 spørgsmål nr. 2.
 Spørgsmål nr. 13:
Vil ministeren give en vurdering af en fyrets muligheder for at få fri  

 proces under en efterfølgende retssag mod arbejdsgiveren? Svar:
 Jeg har over for justitsministeren i forbindelse med lovforslagets  

 behandling rejst spørgsmålet om juridisk bistand til personer, som mener, at  

 de er afskediget i strid med loven.
 I den anledning udtaler justitsministeren i et brev af 7. marts 1990:
 Jeg kan i den forbindelse oplyse, at der er mulighed for at meddele de  

 pågældende fri proces efter retsplejelovens almindelige regler herom, dvs.  

 når vedkommende skønnes at have rimelig grund til at føre proces og den  

 pågældende ikke uden at lide væsentlige afsavn kan betale de omkostninger,  

 der er forbundet med sagen.
 Fri proces medfører bl.a. beskikkelse af en advokat til at udføre sagen  

 mod vederlag af statskassen.
 De økonomiske betingelser for meddelelse af fri proces fremgår af vedlagte  

 bekendtgørelses § 2.
I de tilfælde, hvor de nævnte almindelige betingelser ikke er opfyldt, er  

 der i retsplejelovens § 331 en bestemmelse om, at justitsministeren, når  

 særlige grunde taler derfor, efter ansøgning kan meddele fri proces.
Det  

 gælder navnlig i sager, som er af principiel karakter eller af almindelig  

 offentlig interesse, eller som har væsentlig betydning for ansøgerens sociale  

 eller erhvervsmæssige situation.
 Jeg kan oplyse, at Justitsministeriet vil være særdeles imødekommende over  

 for at meddele tilladelse efter denne bestemmelse i disse sager.
 Jeg kan henholde mig hertil.
 Spørgsmål nr. 14:
Hvorfor er bevisbyrden anderledes fordelt i arbejdsministerens lovforslag  

 end den omvendte bevisførelse, som fra 1. maj 1989 har været gældende i lov  

 om ligebehandling? Svar:
 Jeg henviser til min besvarelse af spørgsmål nr. 3.
 Spørgsmål nr. 15:
Vil ministeren redegøre for alle lovgivningens regler om usaglig  

 afskedigelse og den nærmere baggrund for forskelligheder mellem lovene  

 (funktionærlove, medhjælperlove m.v.)? Svar:
 Foruden foreningsfrihedsloven må en oversigt over lovgivningens regler om  

 usaglig afskedigelse i hvert fald henvise til følgende bestemmelser:
 - Funktionærlovens § 2 b og § 3.
 - Medhjælperlovens § 21, § 23 og § 26.
 - Lov om lønmodtagernes retsstilling ved virksomhedsoverdragelse § 3.
 - Lov om ligebehandling af mænd og kvinder med hensyn til beskæftigelse og  

 barselorlov m.v. § 16, jf. § 9.
 - Lov om lige løn til mænd og kvinder § 3.
 - Sømandslovens § 16, § 17 og § 18.
 - Lov om værnepligtsorlov § 9, jf. § 2.
Herudover må det nævnes, at forvaltningsretlige grundsætninger stiller  

 krav om saglighed på det offentlige område, også når det drejer sig om  

 afskedigelser.
Endvidere foreskrives der særlige procedurer, når det gælder  

 afskedigelser af tjenestemænd.
Endelig kan visse EF-regler være umiddelbart anvendelige i dansk ret.
Det  

 gælder således diskriminationsforbudet i Forordning 1612/68, artikel 7.
 Oversigten, som ikke nødvendigvis er udtømmende, suppleres naturligvis af  

 en række aftaler på arbejdsmarkedet; som eksempel kan nævnes § 4 i  

 Hovedaftalen mellem DA og LO.
 De nævnte lovbestemmelser kan umiddelbart deles op i to grupper:
a.
Beskyttelse af bestemte grupper af ansatte mod usaglig afskedigelse.
b.
Beskyttelse mod afskedigelse af bestemte grunde.
Til gruppe a hører medhjælperloven, funktionærloven, sømandsloven,  

 offentligt ansatte, tjenestemandsloven.
Udgangspunktet er, at arbejdgiveren  

 kan afskedige de ansatte efter et frit skøn med det opsigelsesvarsel, som den  

 pågældende har krav på ifølge lov, aftale eller sædvane.
Hvis den ansatte har  

 gjort sig skyldig i særlig grove forhold, kan han/hun bortvises uden varsel.  

 Forskelle på den nærmere udformning af de nævnte bestemmelser må søges i  

 gruppernes forskellige traditioner og arbejdsvilkår.
Funktionærlovens § 2 b bestemmer, at såfremt en opsigelse af en  

 funktionær, der er fyldt 18 år, ikke kan anses for rimeligt begrundet i  

 funktionærens eller virksomhedens forhold, skal arbejdsgiveren udrede en  

 godtgørelse.
Godtgørelsens størrelse fastsættes under hensyn til sagens  

 omstændigheder og funktionærens anciennitet.
Om en afskedigelse kan anses for rimeligt begrundet, må afgøres konkret.  

 Bestemmelsen betyder en yderligere begrænsning af arbejsgiverens ovenfor  

 beskrevne frie afskedigelsesret.
Baggrunden må formentlig søges i historiske  

 forklaringer og »funktionærbegrebet«.
De forvaltningsretlige grundsætninger betyder en tilsvarende beskyttelse  

 af de offentligt ansatte.
De offentligt ansatte vil dog ikke, medmindre de er  

 omfattet af funktionærloven eller tilsvarende aftale, kunne stille krav om en  

 særlig godtgørelse ud over kravet på erstatning af et eventuelt tab.
 Til gruppe b hører virksomhedsoverdragelsesloven,  

 ligebehandlingsloven, ligelønsloven, lov om værnepligtsorlov og EF-forordning  

 1612/68, artikel 7, foruden naturligvis foreningsfrihedsloven.
 Bortset fra loven om værnepligtsorlov og foreningsfrihedsloven skal  

 lovenes baggrund søges i EF-regler.
Et fællestræk ved reglerne i denne gruppe er, at de skal sikre mod  

 afskedigelse af særlige grunde, som lovgiver og/eller EF finder urimelige.  

 Forskelle i omfanget af beskyttelsen f.eks. med hensyn til  

 sanktionsmuligheder må derfor søges i, at lovgiver/EF finder visse  

 afskedigelsesgrunde mere forskastelige end andre eller finder, at det i visse  

 situationer er nødvendigt med større sanktionsmuligheder, for at loven kan  

 opfylde sit formål.
Som eksempel på en situation, hvor lovgiver har fundet  

 det nødvendigt med særlig stramme sanktionsmuligheder, kan nævnes  

 afskedigelser begrundet i graviditet.
Efter ligebehandlingslovens § 16 kan en  

 ulovlig afskedigelse underkendes.
Hvis en ulovlig afskedigelse ikke  

 underkendes, skal arbejdsgiveren betale en godtgørelse på op til 78 ugers  

 løn.
På samme måde er nærværende lovforslags § 4 og § 4 a et udtryk for, at det  

 er nødvendigt at stramme sanktionerne, hvis afskedigelser i strid med  

 foreningsfrihedsloven skal undgås.
Det har erfaringerne desværre vist.
Jeg  

 henviser til lovforslagets almindelige bemærkninger.
 Spørgsmål nr. 16:
Kan ministeren bekræfte, at den danske lovgivning mod afskedigelser på  

 grund af foreningsforhold fuldt ud lever op til Danmarks forpligtelser i  

 henhold til Den Europæiske Menneskerettighedskonvention? Svar:
 Som det fremgår af lovforslagets almindelige bemærkninger, blev den  

 gældende lov nr. 285 af 9. juni 1982 om beskyttelse mod afskedigelse på grund  

 af foreningsforhold vedtaget bl.a. med det formål at sikre, at Danmark  

 overholder sine forpligtelser efter Menneskerettighedskonventionen.
 Der har mig bekendt ikke været rejst tvivl om dette spørgsmål efter lovens  

 vedtagelse.
 Det foreliggende lovforslag betyder en stramning af sanktionsmulighederne  

 for overtrædelse af den gældende lov.
 Jeg kan på den baggrund bekræfte, at loven lever op til Danmarks  

 forpligtelser i henhold til Den Europæiske Menneskerettighedskonvention.
Bilag 2 Justitsministeriet Den 20. december 1988 Notat om erstatningsansvar ved afskedigelser i strid med loven om  

 foreningsfrihed 1. Arbejdsministeriet har bedt Justitsministeriet om en udtalelse  

 om, hvorvidt en arbejdsgiver efter almindelige erstatningsregler har adgang  

 til regres mod ansatte, som har fremtvungget en afskedigelse i strid med  

 loven om foreningsfrihed.
 I den forbindelse har Arbejdsministeriet henvist til det lovforslag om  

 ændring af lov om beskyttelse mod afskedigelse på grund af foreningsforhold,  

 som regeringen fremsatte i folketingssamlingen 1987-88, og som påtænkes  

 genfremsat i indeværende folketingssamling.
2. Efter § 1 i den nævnte lov om foreningsfrihed må en  

 arbejdsgiver ikke afskedige en lønmodtager, fordi denne er medlem af en  

 forening eller en bestemt forening. § 2, stk. 1, fastsætter endvidere en  

 hovedregel om, at afskedigelse heller ikke må ske på grund af, at en  

 lønmodtager ikke er medlem af en forening eller en bestemt forening, men  

 samme bestemmelses stk. 2-3 indeholder undtagelser for tilfælde, hvor  

 lønmodtageren ved ansættelsen var eller senere er blevet bekendt med, at et  

 sådant medlemskab er en betingelse fra arbejdsgiverens side.
Bestemmelsen i §  

 1 gælder endvidere efter § 3 ikke for ansættelsesforhold hos arbejdsgivere,  

 der driver virksomhed med et bestemt udtrykt ideologisk formål.
 Efter samme lovs § 4, stk. 1, skal arbejdsgiveren betale en godtgørelse,  

 såfremt en lønmodtager afskediges i strid med lovens bestemmelser.  

 Bestemmelsens stk. 2 indeholder regler om fastsættelse af godtgørelsen, der  

 maksimalt kan svare til 78 ugers løn.
 Af lovforslagets bemærkninger til bestemmelsen (F.T. 1981-82, 2. samling,  

 Tillæg A, sp. 1606) fremgår, at denne godtgørelse skal dække ikke-økonomisk  

 skade, som den pågældende har lidt, og at der intet er til hinder for, at der  

 ved siden af godtgørelsen ydes erstatning efter almindelige regler.
3. På baggrund af drøftelser i Folketinget i forbindelse med den  

 såkaldte HT-sag (UfR 1986.898 H) fremsatte arbejdsministeren i  

 folketingssamlingen 1987-88 et lovforslag om ændring af loven om beskyttelse  

 mod afskedigelse på grund af foreningsforhold.
Efter forslaget - der påtænkes  

 genfremsat i indeværende folketingssamling - skulle lovens § 4 (om  

 arbejdsgiverens pligt til at betale godtgørelse) ophæves, og i stedet skulle  

 der indsættes nye bestemmelser i §§ 4-4 e, indeholdende bestemmelser  

om lønmodtagerens krav om naturalopfyldelse (§ 4), om betaling  

 af godtgørelse efter ændrede og for den pågældende lønmodtager mere gunstige  

 regler (§ 4 a), om arbejdsgiverens regres mod ansatte og foreninger,  

 der har medvirket til afskedigelsen (§ 4 b) og om sagernes behandling  

 (§ 4 c).
 Den foreslåede nye bestemmelse i § 4 b har følgende ordlyd:
» § 4 b.
Skal arbejdsgiveren betale godtgørelse efter § 4 a,  

 skal de øvrige ansatte, der ved deres handlinger forsætligt har medvirket til  

 afskedigelsen, betale arbejdsgiveren hel eller delvis erstatning herfor.
Det  

 samme gælder foreninger, der har medvirket til afskedigelsen.
Arbejdsgiveren  

 kan endvidere kræve erstatning for rimelige udgifter, som er afholdt i  

 forbindelse med fastsættelsen af godtgørelseskravet.
Stk. 2. Retten fastsætter det beløb, hver enkelt  

 erstatningsansvarlig skal betale, under hensyn til den pågældendes  

 medvirken.« 4. Arbejdsgiverens erstatningsansvar over for en ansat i anledning  

 af ulovlig afskedigelse skal bedømmes efter kontraktsretlige regler.  

 Spørgsmålet om en ansats erstatningsansvar over for arbejdsgiveren for skader  

 forvoldt i tjenesten (»derudi«, jf.
DL 3-19-2) er også et  

 kontraktsretligt ansvar.
Derimod må spørgsmålet om ansattes erstatningsansvar  

 over for andre ansatte og spørgsmålet om en forenings ansvar for skader, som  

 påføres personer, der ikke er medlemmer af den pågældende forening, bedømmes  

 efter dansk rets almindelige regler om erstatning uden for kontrakt.
Efter dansk rets almindelige erstatningsregel er man erstatningsansvarlig  

 for den adækvate skade, man har forvoldt ved en retsstridig handling, der kan  

 tilregnes een som forsætlig eller uagtsom, forudsat at skaden er værnet ved  

 erstatningsreglerne, og at der ikke foreligger særlige subjektive  

 undskydningsgrunde såsom ung alder eller manglende fornuft, jf.
A.
Vinding  

 Kruse: Erstatningsretten, 4. udgave, s. 29.
Det tab, der kan kræves erstattet efter den almindelige erstatningsregel,  

 er som udgangspunkt det fulde individuelle tab inden for de grænser, som  

 følger af, at der skal være kausalitet og adækvans mellem handlingen og  

 skaden.
Den skadelidtes egen skyld eller accept af risiko for skade kan  

 bevirke nedsættelse eller bortfald af erstatningen.
 De erstatningsposter, som kan kræves erstattet ved personskade, er nærmere  

 reguleret ved lov nr. 228 af 23. maj 1984 om erstatningsansvar (EAL). Disse  

 poster er erstatning for tabt arbejdsfortjeneste, helbredelsesudgifter og  

 andet tab som følge af skaden, godtgørelse for svie og smerte og for varigt  

 meen samt erstatning for tab eller forringelse af erhvervsevnen.
Den, der er ansvarlig for en retsstridig krænkelse af en andens frihed,  

 fred, ære eller person, skal endvidere betale den forurettede godtgørelse for  

 tort, jf.
EAL § 26, der navnlig tager sigte på krænkelser tilføjet ved  

 overtrædelse af straffelovens bestemmelser om freds- og ærekrænkelser,  

 kønsfrihedsforbrydelser, voldsforbrydelser og lignende.
Udbetaling af dagpenge fra arbejdsgiveren eller det sociale udvalg og  

 forsikringsydelser, der har karakter af en virkelig skadeserstatning, samt  

 lignende ydelser til den skadelidte skal fradrages i erstatning for tabt  

 arbejdsfortjeneste, jf.
EAL § 2, stk. 2. Med hensyn til spørgsmålet om regres  

 for sådanne ydelser bestemmer EAL § 17, stk. 1, at ydelser i henhold til den  

 sociale lovgivning m.v. ikke kan danne grundlag for regreskrav mod den  

 erstatningsansvarlige.
En arbejdsgiver, der har måttet udbetale dagpenge  

 eller sygeløn m.v. til en skadelidt, har derimod regres for disse krav mod  

 den erstatningsansvarlige, jf.
EAL § 17, stk. 2.
 EAL § 19 indeholder regler om, at der i et vist omfang ikke er  

 erstatningsansvar, for så vidt skaden er dækket af visse forsikringer,  

 navnlig tings- og driftstabsforsikringer, jf. også § 20 om selvforsikring.
Efter EAL § 23, stk. 1, kan erstatning, som en arbejdsgiver har måttet  

 udrede som følge af en arbejdstagers uforsvarlige adfærd, kun kræves betalt  

 af denne i det omfang, det findes rimeligt under hensyn til den udviste  

 skyld, arbejdstagerens stilling og omstændighederne i øvrigt.
Arbejdstagerens  

 erstatningsansvar over for skadelidte kan efter EAL § 23, stk. 2, nedsættes  

 eller bortfalde, hvis det findes rimeligt under hensyn til de i stk. 1 nævnte  

 omstændigheder og til skadelidtes interesse.
Efter EAL § 23, stk. 3, finder  

 bestemmelsen i stk. 1 tilsvarende anvendelse på arbejdsgiverens  

 erstatningskrav mod arbejdstageren for skade, denne i øvrigt forvolder  

 arbejdsgiveren i tjenesten.
Reglerne i EAL § 23 gælder også ved  

 kontraktsansvar.
En almindelig lempelsesregel findes i EAL § 24. Erstatningsansvar kan  

 efter denne bestemmelse nedsættes eller bortfalde, når ansvaret vil virke  

 urimelig tyngende for den erstatningsansvarlige, eller når ganske særlige  

 omstændigheder i øvrigt gør det rimeligt.
Ved afgørelsen skal der tages  

 hensyn til skadens størrelse, ansvarets beskaffenhed, skadevolderens forhold,  

 skadelidtes interesse, foreliggende forsikringer samt omstændighederne i  

 øvrigt.
 Om den indbyrdes fordeling af erstatningsbyrden mellem flere solidarisk  

 erstatningsansvarlige findes en regel i EAL § 25, hvorefter der bl.a. skal  

 lægges vægt på ansvarets beskaffenhed, omstændighederne i øvrigt samt  

 foreliggende ansvarsforsikringer.
 5. Afskediges en lønmodtager i strid med loven om beskyttelse mod  

 afskedigelse på grund af foreningsforhold, vil den pågældende i forhold til  

 arbejdsgiveren have krav på betaling af godtgørelse efter reglerne i lovens §  

 4. Da der er tale om erstatning i kontrakt, og da den ulovlige afskedigelse i  

 praksis altid vil kunne tilregnes arbejdgiveren (eller den ansatte, der for  

 arbejdsgiveren har foretaget afskedigelsen) som forsætlig eller uagtsom, vil  

 også et eventuelt økonomisk tab, som den pågældende lider som følge heraf,  

 kunne kræves erstattet, jf. også de bemærkninger til det oprindelige  

 lovforslag, som er omtalt ovenfor i nr. 2.
Der vil navnlig kunne være tale om erstatning for indtægtstab i tiden,  

 indtil den pågældende på ny kommer i arbejde, men med fradrag af  

 arbejdsløshedsdagpenge, sociale ydelser samt sparede udgifter i forbindelse  

 med afskedigelsen.
Indtægtstab vil - særlig på grund af  

 foreningsfrihedslovens regler om godtgørelse - næppe kunne kræves erstattet  

 for så vidt angår tidsrum, der ligger ud over den dag, hvortil den pågældende  

 lovligt kunne være opsagt efter de regler, der gælder det pågældende  

 ansættelsesforhold.
Den afskedigede har endvidere pligt til at søge at  

 begrænse sit tab.
Det kan give anledning til tvivl, om godtgørelse, som den pågældende  

 lønmodtager efter loven om foreningsfrihed får udbetalt i anledning af den  

 retsstridige opsigelse, skal fradrages ved opgørelsen af det tab, der kan  

 forlanges erstattet af arbejdsgiveren i medfør af almindelige  

 erstatningsregler.
Principielt er der efter den nævnte lovs motiver tale om  

 en godtgørelse for ikke-økonomisk skade, og godtgørelsen skal således dække  

 andre tabsposter end dem, der værnes gennem erstatningsreglerne.
Imidlertid  

 vil erstatningen til den afskedigede lønmodtager af domstolene blive udmålt  

 til et rundt beløb, der både omfatter godtgørelse og erstatning, jf. herved  

 dommen i HT-sagen (UfR 1986.898 H). Ved fastsættelsen af erstatningens  

 størrelse må det derfor forventes, at domstolene vil skele til, om der er  

 eller vil blive udbetalt godtgørelse.
I praksis vil reglerne om godtgørelse  

 derfor få væsentlig lighed med regler om minimalerstatning som dem, der  

 f.eks. findes i funktionærlovens § 2 b.
Det er uden betydning for arbejdsgiverens godtgørelses- og  

 erstatningspligt, at der på grund af strejke, blokade eller lignende har  

 foreligget en nødretssituation, idet der også i denne situation skal betales  

 erstatning.
Ansvarsgrundlaget ved nødret er helt objektivt.
Der henvises i  

 den forbindelse til Højesterets præmisser i den ovenfor nævnte dom i UfR  

 1986.898 H.
6. Om arbejdsgiveren, f.eks. et aktieselskab, kan gøre regres mod  

 en ansat, f.eks. en direktør, som har truffet og gennemført beslutningen om  

 den ulovlige afskedigelse, reguleres af den relativt snævre regel i EAL § 23,  

 stk. 1. Denne regel og reglen i § 23, stk. 2, om den ansattes  

 erstatningsretlige stilling i forhold direkte til den skadelidte omfatter  

 også tilfælde, hvor ansvaret i forholdet mellem arbejdsgiveren og den  

 skadelidte er et kontraktsansvar, men er formentlig på den anden side  

 begrænset til tilfælde, hvor arbejdsgiverens ansvar er en konsekvens af en  

 ansats handling eller undladelse i tjenesten, jf.
DL 3-19-2. Om visse andre  

 tilfælde, der omfattes af § 23, stk. 3, se nedenfor.
 7. Hvis en ansat deltager i ulovlig strejke eller i blokade over  

 for arbejdsgiveren for at påvirke denne til at afskedige en ikke organiseret  

 kollega, vil den ansatte efter dansk rets almindelige regler kunne pådrage  

 sig erstatningsansvar over for arbejdsgiveren og over for den kollega, der  

 som følge heraf afskediges i strid med loven om foreningsfrihed.
I forhold til arbejdsgiveren vil deltagelsen i den ulovlige strejke eller  

 blokade udgøre en misligholdelse af ansættelseskontrakten, og denne  

 misligholdelse vil kunne have de sædvanlige virkninger efter de regler, der  

 gælder for vedkommende ansættelsesforhold.
I forhold til arbejdsgiveren vil  

 handlingen eller undladelsen kunne pådrage den pågældende ansatte et  

 erstatningsansvar, idet deltagelsen i sådanne retsstridige aktioner typisk  

 vil ske med forsæt til herved at tvinge arbejdsgiveren til at afskedige den  

 uorganiserede kollega med det heraf følgende tab for arbejdsgiveren ved at  

 skulle udbetale godtgørelse og erstatning.
En ansats deltagelse i en fysisk blokade over for arbejdsgiveren er klart  

 retsstridig i forhold til arbejdsgiveren.
Det er også klart, at uvarslede  

 arbejdsnedlæggelser og lignende aktioner med det formål at påvirke  

 arbejdsgiveren til at afskedige en uorganiseret kollega vil være retsstridig  

 i forhold til arbejdsgiveren.
Justitsministeriet tager ikke stilling til, om deltagelse i lovligt  

 varslede konflikter med henblik på at påvirke en eller flere arbejdsgivere  

 til at indgå overenskomst med eksklusivvilkår er retsstridig i forhold til  

 arbejdsgiveren.
Der kan også være grund til at fremhæve, at der kan opstå  

 visse bevismæssige problemer, f.eks. hvis arbejdstagerne begrunder en  

 arbejdsvægring ikke med, at den pågældende kollega er uorganiseret, men med,  

 at der er samarbejdsvanskeligheder med den pågældende.
Det krav, som arbejdsgiveren i givet fald som udgangspunkt kan kræve  

 erstattet hos den ansvarlige, er alle tab som følge af den pågældendes  

 handling eller undladelse, navnlig godtgørelse udbetalt efter loven om  

 foreningsfrihed, erstatning for økonomisk tab, som arbejdsgiveren har måttet  

 udrede til den ulovligt afskedigede, samt omkostninger, som arbejdsgiveren i  

 den forbindelse med føje har afholdt.
Eventuel egen skyld fra arbejdsgiverens  

 side vil efter omstændighederne kunne medføre nedsættelse eller bortfald af  

 erstatningskravet.
Arbejdsgiveren har en accessorisk forpligtelse over for  

 den ansatte til at søge at begrænse sit tab.
 Den ansattes erstatningsansvar over for arbejdsgiveren i anledning af  

 deltagelse i fysisk blokade eller ulovlig strejke med det angivne ulovlige  

 formål falder uden for reglen i EAL § 23, stk. 1, men er formentlig omfattet  

 af reglen i EAL § 23, stk. 3, jf. ovenfor nr. 4.
8. Arbejdstagere, der ved deltagelse i fysisk blokade eller  

 ulovlig strejke har påvirket arbejdsgiveren til en ulovlig afskedigelse, vil  

 kunne pådrage sig erstatningsansvar ikke blot i forhold til arbejdsgiveren,  

 men også i forhold til den ulovligt afskedigede kollega.
Om betingelserne for  

 ansvaret henvises til det, som er anført ovenfor under nr. 7.
 Den afskedigedes krav på godtgørelse for ikke-økonomisk skade i anledning  

 af afskedigelsen hjemles ved loven om foreningsfrihed alene i forhold til  

 arbejdsgiveren, hvorimod et tilsvarende krav ikke kan rejses efter dansk rets  

 almindelige erstatningsregler uden for kontrakt, som i givet fald vil skulle  

 anvendes i forholdet mellem den ulovligt afskedigede og arbejdstagere, der  

 retsstridigt har fremkaldt afskedigelsen.
Som nævnt ovenfor i nr. 4 vil EAL § 23, stk. 2, næppe kunne anvendes ved  

 bedømmelsen af arbejdstageres erstatningsansvar for retsstridig fremkaldelse  

 af en ulovlig afskedigelse.
Om reglerne i EAL §§ 24 og 25 henvises til det,  

 som er anført ovenfor i nr. 4.
 9. Dansk rets almindelige regler om erstatning uden for  

 kontraktsforhold finder anvendelse ved bedømmelsen af foreningers og andre  

 udenforståendes erstatningsansvar såvel i forhold til arbejdsgiveren som i  

 forhold til den ulovligt afskedigede arbejdstager.
En fagforening vil pådrage sig erstatningsansvar ved at anstifte og  

 tilrettelægge medlemmers aktioner mod en arbejdsgiver, forudsat at aktionen  

 er retsstridig i forhold til arbejdsgiveren.
Foretager foreningen passende  

 handlinger med henblik på at hindre ulovlige aktioner, vil ansvar derimod  

 ikke kunne pådrages, hvis medlemmerne trodser foreningens pålæg om at udføre  

 arbejdet overenskomstmæssigt.
Det afgørende for bedømmelsen af foreningers  

 ansvar er ifølge UfR 1986.898 H en konkret bedømmelse af, hvilken indflydelse  

 foreningen har haft på aktionernes iværksættelse og udvikling.
 Arbejdsgiveren vil i givet fald som udgangspunkt kunne kræve erstatning  

 for alle tab som følge af den pågældendes handling eller undladelse, navnlig  

 godtgørelse efter loven om foreningsfrihed, erstatning for økonomisk tab, som  

 arbejdsgiveren har måttet udrede til den ulovligt afskedigede, samt  

 omkostninger, som arbejdsgiveren i den forbindelse med føje har afholdt.  

 Eventuel egen skyld fra arbejdsgiverens side vil også i forhold til  

 foreninger og andre udenforstående efter omstændighederne kunne bevirke  

 nedsættelse eller bortfald af erstatningskravet.
 10. Som det fremgår af det anførte, giver de gældende  

 erstatningsretlige regler mulighed for at nå frem til nuancerede og fuld  

 tilfredsstillende løsninger med hensyn til arbejdstagerens og foreningers  

 erstatningsansvar for medvirken til afskedigelser i strid med loven om  

 foreningsfrihed.
 Den bestemmelse om spørgsmålet, som var indeholdt i § 4 b i det lovforslag  

 om ændring af loven om foreningsfrihed, som var fremsat i folketingssamlingen  

 1987-88, fastslår således ikke noget nyt i forhold til de gældende regler,  

 men kan tværtimod siges at give anledning til forskellige problemer.
Der kan navnlig peges på, at den foreslåede bestemmelse begrænser  

 erstatningsansvaret til tilfælde med forsæt, hvilket dels er en indsnævring i  

 forhold til almindelige regler, dels kan give anledning til bevismæssige  

 problemer, som lettere løses under dansk rets almindelige regler.
Den  

 foreslåede bestemmelse regulerer alene godtgørelseskravet og  

 sagsomkostninger, derimod ikke de øvrige tab, som den ulovlige afskedigelse  

 kan medføre.
Bestemmelsen pålægger ansvar for »handlinger«, og  

 derfor opstår der tvivl med hensyn til undladelser, ligesom der også opstår  

 tvivl om, hvorvidt også retmæssige handlinger medfører ansvar.
Bestemmelsen  

 rejser også tvivl om, hvorvidt de gældende regler om ansattes  

 erstatningsansvar over for den ulovligt afskedigede kollega skal gælde ved  

 siden af den foreslåede regel.
Der kan også rejses visse lovtekniske  

 indvendinger mod formuleringen.
 Det er Justitsministeriets opfattelse, at man ved en genfremsættelse af  

 forslaget til ændring af loven om foreningsfrihed bør undlade at medtage  

 bestemmelsen i § 4 b, idet dansk rets almindelige regler giver en langt mere  

 tilfredsstillende regulering end den tidligere foreslåede bestemmelse i § 4 b  

 i ændringsforslaget.
