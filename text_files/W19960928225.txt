Ankestyrelsens principafgørelse O-41-96 om kørsel i egen bil - nødvendige uddannelsesbetingede udgifter Resume:
 Der kunne ikke ydes støtte til kørsel i egen bil mellem hjem og uddannelsessted, 300 km dagligt, til en 41-årig fraskilt mand, der havde del i forældremyndigheden over 2 børn på 11 og 14 år.
Ansøger boede hos sine forældre nær børnene.
Ansøgerens familiemæssige forhold kunne ikke begrunde, at ansøger ikke kunne henvises til at tage ophold nær uddannelsesstedet. *) Love:
Lov om social bistand - lovbekendtgørelse nr. 1024 af 13. december 1994 - § 43, stk. 2, 3. punktum Vejledninger:
Socialministeriets vejledning nr. 211 af 30. november 1994 om hjælp efter bistandslovens kapitel 10 (§§ 43-45) - pkt. 47 nr. 2 Note:
 *)     Der henvises til SM O- 45-93.
 Sagsfremstilling:
En 41-årig mand havde fået bevilget støtte efter bistandslovens § 43, stk. 2, til gennemførelse af en 3-årig uddannelse som maskinmester.
Afstanden mellem ansøgers hjem og uddannelsesstedet var 150 km.
Ansøger havde søgt om hjælp til betaling af den daglige kørsel mellem hjem og uddannelsessted i egen bil.
 Kørselsbehovet var alene begrundet i de uddannelsesmæssige forhold.
 Kommunen havde henvist ansøger til at tage ophold nær uddannelsesstedet, men ansøger, der var fraskilt og havde del i forældre myndigheden over 2 fællesbørn på henholdsvis 11 og 14 år, havde gjort gældende, at det var af stor betydning for ham dagligt at kunne være sammen med børnene, sin omgangskreds og sine forældre.
 Det var oplyst, at børnene boede hos moderen nær ansøger, der i øvrigt boede hos sine forældre.
 Sagen blev behandlet i principielt møde med henblik på afklaring af, om det er rimeligt at give afslag på kørselsudgifter svarende til ca. 300 km kørsel om dagen, når der er tale om særlige familiemæssige hensyn, herunder fælles forældremyndighed, i hjembyen.
 Afgørelse:
 Ankestyrelsen fandt, at ansøger ikke var berettiget til at få dækket udgiften til daglig transport mellem hjem og uddannelsessted.
 Begrundelsen var, at transportbehovet lå ud over, hvad der kan forstås ved nødvendig, daglig befordring til og fra uddannelsesstedet.
 Ansøgeren måtte henvises til - på linie med andre uddannelsessøgende med bopæl langt fra det søgte uddannelsessted - at tage ophold, hvor uddannelsen er placeret, mens uddannelsen foregår.
 Ankestyrelsen fandt ikke, at ansøgerens familiemæssige situation kunne sammenlignes med situationen i SM O-45-93, hvor der dels var tale om en samboende familie, dels en kortere vej til uddannelses stedet.
