Ankestyrelsens principafgørelse O-99-98 om uddannelses- eller handicapbetinget udgift - revalidering Resume:
 Der kunne ikke bevilges hjælp til betaling af psykologbehandling til en ansøger, der havde fået bevilget hjælp til revalidering på grund af en psykisk lidelse.
 Ankestyrelsen lagde til grund, at bestemmelsen alene gav hjemmel til at bevilge hjælp til de særlige udgifter, der opstod som en nødvendig følge af den iværksatte revalidering.
 Ankestyrelsen henviste til, at der ved særlige udgifter måtte forstås udgifter, som ansøger ikke ville have haft, hvis revalidering ikke var iværksat.
 Ankestyrelsen fandt endvidere, at udgifter til behandling normalt ikke i sig selv kunne anses for en nødvendig følge af at indgå i et revalideringsforløb.
 Kassation:
Principafgørelsen er afløst af en nyere afgørelse Kassationsdato:
02-02-2012 Love:
Lov om aktiv socialpolitik - lovbekendtgørelse nr. 707 af 29. september 1998 - § 63, stk. 1 Lov om aktiv socialpolitik - lovbekendtgørelse nr. 1460 af 12. december 2007 - § 63 Lov om social bistand - lovbekendtgørelse nr. 110 af 26. februar 1996 - § 43, stk. 2, 3. punktum Lov om en aktiv beskæftigelsesindsats - lovbekendtgørelse nr. 439 af 29. maj 2008 - § 76 Note:
Afløst af 35-12 Sagsfremstilling:
 Ansøger, der havde betydelige psykiske problemer, fik i august 1994 bevilget bruttorevalideringsydelse i henhold til bistandslovens § 43, stk. 2, til læreruddannelsen.
 Hun havde i en periode forinden fået hjælp til psykologbehandling, men fik i efteråret 1994 afslag på fortsat hjælp, hvilket blev tiltrådt af nævnet.
I maj 1997 oplyste ansøger, at hun havde meget store udgifter til psykolog og kropsterapeut, og at behandlingen var absolut nødvendig for, at hun kunne gennemføre uddannelsen.
Hun gik til psykolog 3 gange månedligt og havde gjort det i de sidste 3 år.
Samtidig var hun i oktober 1996 startet hos kropsterapeut 1 gang ugentligt.
Hun havde måttet låne penge til behandlingen.
Af udtalelse fra psykologen fremgik, at ansøger ved behandlingens start havde haft det så dårligt, at hun måtte betragtes som selvmordstruet.
I løbet af den terapeutiske proces var hun gradvis kommet i bedre kontakt med sig selv, og var blevet bedre til at skelne sig selv fra andre.
En del af psykologtimerne havde igennem hele uddannelsesforløbet specifikt omhandlet ansøgers reaktioner og følelser i forbindelse med forhold, hændelser og krav i forbindelse med uddannelsen.
Psykologen fandt det urealistisk, at ansøger kunne gennemføre uddannelsen uden psykologbehandling.
 Kommunen bevilgede i juli 1997 hjælp til kropsterapi i henhold til bistandslovens § 46a, men gav afslag på hjælp til psykologbehandling, idet kommunen fandt, at ansøger med den givne bevilling selv havde økonomisk mulighed for at afholde udgiften til psykolog.
 I klagen til det sociale nævn anmodede ansøger om betaling med tilbagevirkende kraft af den psykologbehandling, som hun havde modtaget under revalideringen, idet hun mente, at hun måtte være berettiget til hjælp i henhold til bistandslovens § 43, stk. 2, eftersom hun modtog bruttorevalideringsydelse på psykiatrisk indikation.
 Nævnet tiltrådte afslaget på hjælp til psykologbehandling efter bistandslovens § 43, stk. 2, da  det ikke kunne anses for godtgjort, at ansøger havde særlige udgifter (merudgifter) til psykologbehandling i forbindelse med revalidering.
 Nævnet lagde - på baggrund af de foreliggende oplysninger om ansøgers psykiske problemer, herunder hendes behov for psykologbehandling forud for påbegyndelse af uddannelse - til grund, at det fortsatte behov for psykologbehandling var til stede, uanset om hun var under uddannelse eller ej.
 I klagen til Ankestyrelsen blev det anført, at udgifter til psykologbehandling ikke kunne sidestilles med medicinudgifter, samt at de angivne eksempler på "merudgifter" i pkt. 48 i Socialministeriets vejledning (nr. 211 af 30. november 1994) om hjælp efter bistandslovens kapitel 10 ikke kunne være relevante for en person, der var bevilget revalidering på psykiatrisk indikation, da de alene relaterede sig til et fysisk handicap.
 Det blev endvidere anført, at nævnet ikke havde været berettiget til at indfortolke et krav om "merudgifter", hvis ordet skulle forstås således, at der alene skulle ydes økonomisk bistand til psykologbehandling, såfremt ansøger overhovedet ikke ville have haft udgiften, hvis hun ikke havde været omfattet af et revalideringsforløb.
Det blev endelig anført, at ansøger utvivlsomt havde haft "merudgifter" til psykologbehandling som følge af revalideringsforløbet.
Dette beroede på, at ansøger som følge af de problemer og krav, som uddannelsesforløbet havde givet anledning til, under revalideringsforløbet havde haft behov for langt mere psykologbehandling, end hvis hun ikke havde været under revalidering.
 Sagen blev behandlet i principielt møde med henblik på afklaring af, om en person, der var bevilget revalidering efter bistandslovens § 43 på psykiatrisk indikation, var berettiget til dækning af udgifter til psykologbehandling efter lovens § 43, stk. 2, 3. pkt., når behandlingen var iværksat forud for revalideringens påbegyndelse.
 Afgørelse:
 Ankestyrelsen fandt, at ansøger ikke var berettiget til hjælp til betaling af psykologbehandling efter bistandslovens § 43, stk. 2, 3. pkt., i forbindelse med revalidering.
 Ankestyrelsen lagde til grund, at bestemmelsen efter sin ordlyd  sammenholdt med dens forhistorie og hidtidig praksis på området - alene gav hjemmel til at bevilge hjælp til de særlige udgifter, der opstod som en nødvendig følge af den iværksatte revalidering.
 Ankestyrelsen henviste herved til, at der ved "særlige" udgifter måtte forstås udgifter, som ansøger ikke ville have haft, hvis revalidering ikke havde været iværksat.
 Ankestyrelsen henviste endvidere til SM O-27-95 og SM O-55-93, samt til, at bestemmelsen i bistandslovens § 43, stk. 2, var en videreførelse af en tilsvarende bestemmelse i den tidligere gældende § 42, stk. 2, der ligeledes blev fortolket således, at der skulle være tale om merudgifter, jf. bl.a. § 3, 2. pkt., i Socialministeriets bekendtgørelse nr. 432 af 19. juni 1987 om uddannelseshjælp efter bistandslovens § 42.
Hertil kom, at bestemmelsen i bistandslovens § 43, stk. 2, 3. pkt., var videreført ved § 63 i lov om aktiv socialpolitik.
I bemærkningerne til sidstnævnte bestemmelse var bl.a. anført, at der ved udgifter betinget af nedsat fysisk eller psykisk funktionsevne forstås merudgifter, som en revalidend med nedsat funktionsevne får som en nødvendig følge af at indgå i en revalidering.
 Ankestyrelsen fandt endvidere, at udgifter til behandling - uanset omder var tale om en nyopstået eller om en forudbestående lidelse  normalt ikke i sig selv kunne anses for en nødvendig følge af at indgå i et revalideringsforløb.
 Efter Ankestyrelsens vurdering gav forarbejderne til de ovennævnte lovbestemmelser ikke fornøden støtte til, at egentlige behandlingsudgifter skulle være omfattet af reglerne om hjælp til dækning af handicapbetingede merudgifter.
 Ankestyrelsen fandt det herefter ikke dokumenteret, at der havde været tale om handicapbetingede merudgifter i lovens betydning på grund af den bevilgede revalidering.
 Ankestyrelsen tiltrådte således det sociale nævns afgørelse, hvorefter ansøgningen om hjælp til psykologbehandling skulle vurderes efter bestemmelsen i bistandslovens § 46a.
