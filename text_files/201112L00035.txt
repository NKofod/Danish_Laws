Fremsat den 21. november 2011 af ministeren for Fødevarer, Landbrug og Fiskeri (Mette Gjerskov) Forslag til Lov om ophævelse af lov om tilskud til vikarordninger inden for jordbruget § 1 Lov om tilskud til vikarordninger inden for jordbruget, jf. lovbekendtgørelse nr. 875 af 17. december 1991, ophæves.
§ 2 Stk. 1. Loven træder i kraft den 1. januar 2012.
 Stk. 2. Tilsagn om tilskud meddelt før lovens ikrafttræden behandles efter de hidtil gældende regler om tilskud til vikarordninger inden for jordbruget.
Bemærkninger til lovforslaget Almindelige bemærkninger 1. Indholdet af og baggrunden for lovforslaget I henhold til vikarloven, jf. lovbekendtgørelse nr. 875 af 17. december 1991 om tilskud til vikarordninger inden for jordbruget kan fødevareministeren yde tilskud til vikarbistand til ejere og forpagtere af jordbrugsbedrifter, når disse er medlemmer af en godkendt vikarforening.
 Vikarbistand med tilskud kan ydes til foreningens medlemmer ved sygdom, død, graviditet og barsel, barns første sygedag og ved efteruddannelse inden for jordbrugserhvervet.
Det er dog kun vikarbistand på jordbrugsbedrifter, hvor der ikke er fuldtidsbeskæftiget fremmed medhjælp (dog undtaget elever under jordbrugsfaglig uddannelse), som er tilskudsberettiget.
Tilskudssatsen er på Finansloven fastlagt til 80 kr./tilskudsberettiget vikartime.
Tilskuddet er momspligtigt.
Tilskuddet ydes til vikarforeningerne.
Den endelige støttemodtager er de jordbrugere, der med tilskud fra ordningen modtager billigere vikarbistand end markedsprisen.
Ordningen indebærer, at godkendte vikarforeninger i første omgang opnår kvartalvise à conto udbetalinger på baggrund af årlige budgetter, der indsendes til NaturErhvervstyrelsen inden den 1. december i et kalenderår.
Når foreningernes reviderede og godkendte kalenderårs regnskaber foreligger primo april det følgende kalenderår, sker der en regulering af det udbetalte à conto tilskud for det foregående kalenderår.
Over den årrække, hvor ordningen har været i kraft, er der sket et fald i anvendelsen af ordningen.
Faldet i anvendelsen skyldes bl.a. den strukturudvikling, der har fundet sted i jordbruget, og som har betydet færre og større jordbrug.
 Eksempelvis var der for 2006 brug for ordningen til 262. 000 tilskudsberettigede vikartimer, hvor de tilskudsberettigede vikartimer, der er budgetteret for 2011, udgør 115.000 timer.
I takt med den faldende efterspørgsel efter vikarer og det dermed faldende forbrug af tilskudsberettigede timer er Fødevareministeriets årlige tilskudsudbetaling tilsvarende faldet.
For 2006 var udbetalingen på 28,8 mio. kr., for 2007 på 21,5 mio. kr., for 2008 på 18,4 mio.kr., for 2009 på 12,7 mio. kr., for 2010 på 8,0 mio. kr.
 For 2011 er afsat en bevilling på 10,8 mio. kr.
 Indtil 2009 omfattede bevillingen også en mulighed for tilskud til kurser for vikarer, men under hensyn til den faldende efterspørgsel og under hensyn til, at vikarforeningerne efterhånden havde opnået et korps af uddannede vikarer, har der ikke siden 2009 være afholdt kurser for vikarer.
 I lyset af jordbrugets faldende efterspørgsel efter vikarbistand fra vikarforeningerne og ud fra et prioriteringshensyn foreslås det derfor, at vikarloven ophæves.
 Yderligere skal det bemærkes, at selvstændige virksomhedsindehavere indenfor andre brancher så vidt vides ikke har tilsvarende muligheder, men derimod selv må afholde udgifter til vikarer eller lide et omsætningstab som følge af fravær fra virksomheden.
2. Økonomiske og administrative konsekvenser for det offentlige En nedlæggelse af ordningen vil på baggrund af tidligere budgettal give en besparelse på ca. 9 mio. kr. årligt for 2012 og frem.
 Der forventes endvidere en besparelse på administrationen på 0,2 mio. kr. årligt som følge af nedlæggelse af ordningen.
 3. Økonomiske og administrative konsekvenser for erhvervslivet m.v.
 Bortfaldet af tilskudsordningen indebærer, at den del af erhvervet, der kunne forventes at efterspørge tilskudsberettiget vikarbistand, vil få stigende udgifter til vikarbistand med kr. 80,- i timen, som udgør ca. 30 pct. af markedsprisen for en sædvanlig vikartime.
 De administrative konsekvenser for erhvervet, herunder vikarforeningerne, vil bestå i, at der ikke længere skal afsættes administrative ressourcer til udarbejdelse af ansøgninger, budgetter og regnskabsaflæggelse over for NaturErhvervstyrelsen.
4. Miljømæssige konsekvenser Ingen 5. Forholdet til EU-retten Ingen EU-retlige aspekter.
 6. Hørte og organisationer m.v.
 Lovforslaget er samtidig med fremsættelsen sendt i høring hos følgende organisationer: Advokatsamfundet, Arbejderbevægelsens Erhvervsråd, Danmarks Naturfredningsforening, Dansk Ejendomsmæglerforening, Dansk Gartneri, Dansk Juletræsdyrkerforening, Dansk Kvæg, Dansk Landbrugsrådgivning, Dansk Ornitologisk Forening, Dansk Pelsdyravlerforening, Danske Maskinstationer og entreprenører, Danske Regioner, Danske Svineproducenter, Dansk Skovforening, Dansk Vand- og Spildevandsforening, Den Danske Dommerforening, Den Danske Landinspektørforening, De Danske Skovdyrkerforeninger, Det Biovidenskabelige Fakultet, Det Danske Fjerkræraad, Hedeselskabet, Det Økologiske Råd, Fagligt Fælles Forbund, Foreningen af Biodynamisk Jordbrug, Foreningen af Vandværker i Danmark, Frie Bønder - Levende Land, Friluftsrådet, Kommunernes Landsforening (KL), Kødbranchens Fællesråd, LandboUngdom, Landbrug & Fødevarer, Landdistrikternes Fællesråd, Landsforeningen af Danske Mælkeproducenter, Lejernes Landsorganisation i Danmark, Mejeriforeningen, Naturrådet, Parcelhusejernes Landsforening, Politidirektørforeningen, Realkreditrådet, Sammenslutningen af Danske Småøer og Økologisk Landsforening.
Sammenfattende oversigt over konsekvenserne af lovforslaget Bemærkninger til lovforslagets enkelte bestemmelser Til § 1 Det foreslås, at lov om tilskud til vikarordninger inden for jordbruget ophæves.
Til § 2 Til stk. 2.
 Loven træder i kraft den 1. januar 2012. I anledning heraf træffes følgende overgangsforanstaltninger:
På baggrund af de fra 15 vikarforeninger indsendte budgetter for 2011 er der udbetalt à conto tilskud på i alt 9,2 mio. kr. svarende til budgetterede 115.000 timer med en tilskudssats på 80 kr/time.
Endelig afregning for disse à conto tilskudsudbetalinger vil ske i 2012, når vikarforeningernes endelige regnskabstal for 2011 er modtaget i og godkendt af NaturErhvervstyrelsen.
Der er derfor på forslag til finanslov 2012 vedrørende tilskud til vikarordningen for 2011 afsat 0,5 mio.kr. til dækning af eventuelle yderligere tilskudsudbetalinger i forbindelse med den endelige afregning, der finder sted i 2012.
