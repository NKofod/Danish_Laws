Nr BTB 49 Betænkning og indstilling vedrørende den af statsrevisorerne afgivne  

 endelige betænkning over statsregnskabet for finansåret 1993   

 Nr B 49 1995-96, 1. samling Afgivet af Finansudvalget Afgivet: 19951115 Finansudvalget har behandlet den af statsrevisorerne afgivne endelige betænkning over statsregnskabet for finansåret 1993 samt de af statsrevisorerne afgivne beretninger.
 Det bemærkes, at udvalget løbende har haft lejlighed til at behandle  

 statsrevisorernes beretninger og de rigsrevisorrapporter, der ligger til  

 grund for disse, efterhånden som de har foreligget, og at udvalget derfor  

 også i forbindelse hermed eller f.eks. i forbindelse med gennemgangen af de  

 årlige bevillingslovforslag har stillet spørgsmål til ministre, hvor der har  

 været anledning hertil.
 I tilknytning til den af statsrevisorerne afgivne beretning nr. 1/93 om  

 revisionsordningerne i FN, herunder om FN's udviklingsprogram (UNDP) og  

 befolkningsfond (UNFPA) og beretning nr. 6/93 om statsrevisorernes besøg i  

 FN's hovedkvarter i New York 1994, bemærkes, at Finansudvalget under en  

 besigtigelsesrejse 4.-16. september 1995 havde samtaler på højt niveau i New  

 York med repræsentanter for en række FN-organisationer og for FN's revisions-  

 og budgetmyndigheder.
 Udvalget har udarbejdet en rapport om rejsen, og den del af rapporten, der  

 vedrører besøget hos FN i New York, er optrykt som bilag til nærværende  

 betænkning og indstilling.
Det er udvalgets opfattelse, at det desværre måtte konstateres, at  

 utilstrækkelig vilje til samarbejde mellem især UNICEF og UNDP fortsat  

 forhindrer etablering af tilstrækkeligt transparente regnskaber.
For så vidt  

 angår evalueringen af FN-organisationernes forskellige virke, er det  

 udvalgets generelle indtryk, at den løbende evaluering stort set fungerer  

 tilfredsstillende, medens ex-post evaluering og systematisk udnyttelse af  

 indhøstede erfaringer stadig lader noget tilbage at ønske.
 Udvalget er derfor enig med statsrevisorerne i, at det er nødvendigt at  

 styrke kontrol- og revisionsprocedurerne i FN-systemet, og at der derfor fra  

 dansk side bør arbejdes herpå i alle relevante sammenhænge - herunder gennem  

 arbejdet i og omkring Generalforsamlingens 5. udvalg og i det såkaldte  

 ACABQ-udvalg (Advisory Committee on Administrative and Budgetary Questions).
 Udvalget kan i øvrigt tilslutte sig samtlige revisionens bemærkninger i de  

 to beretninger sammenholdt med udtalelserne i den endelige betænkning.
Ligesom i tidligere år tilslutter udvalget sig generelt samtlige kritiske  

 udtalelser, statsrevisorerne har fremsat i betænkningen og beretningerne, og  

 udvalget forudsætter, at den rejste kritik om, at informationer til  

 Folketinget og dettes udvalg forbedres, og at kritikken har givet de berørte  

 ministerier og styrelser anledning til dybtgående overvejelser om en  

 forbedring af budgettet og regnskabsaflæggelsen.
Udvalget vil endvidere  

 opmærksomt følge de sager, som rigsrevisor/statsrevisorerne ikke finder endnu  

 har fundet en endelig og tilfredsstillende afslutning.
 Et mindretal (Fremskridtspartiets medlem af udvalget) udtaler  

 herudover følgende:
 Folketinget har med stemmeflerhed vedtaget en tillægsbevillingslov for  

 1993. Nu skal det endelige regnskab godkendes, hvilket er en ren formalitet.  

 Statsrevisorernes betænkning over statsregnskabet for finansåret 1993  

 opregner en række punkter, hvor ministerierne har fået vejledning og påtale.  

 At Fremskridtspartiet indstiller statsregnskabet til godkendelse, skal ikke  

 tages som udtryk for, at Fremskridtspartiet giver samtykke til det store  

 overforbrug, der også fandt sted i 1993.
Ved behandlingen af statsregnskabet for 1992, som ved de seneste mange års  

 statsregnskaber, var Fremskridtspartiet optimistisk og troede, at grænsen for  

 det folketingsvedtagne overforbrug i staten var nået.
Men lige så sikkert har  

 det været, at det næste års regnskab har udvist yderligere udvidelser i  

 statsfrådseriet.
Ud over den kendsgerning, at det er skatteyderne, der må  

 grave dybere i lommen, hver gang et politisk flertal bevilger nye udgifter  

 eller afviser at gennemføre besparelser, så repræsenterer de stigende  

 statsbudgetter en uhyggelig tendens.
Siden 1987 har statens årlige budget  

 udvist meget store driftsunderskud.
Dette er medvirkende til, at staten har  

 akkumuleret en meget stor gæld.
Gælden og rentebetalingerne er en møllesten  

 om halsen på de kommende generationer - også derfor skal de offentlige  

 udgifter reduceres markant.
Velfærdsstatens bedrag betyder daglig salamireduktion af befolkningens  

 frihed.
Frihed er bedst defineret som fravær af tvang.
Politiske flertal for  

 begunstigelse af nogle grupper betyder efterfølgende ufrihed og tvang for  

 andre grupper.
Skal de danske problemer med arbejdsløshed, virksomhedslukninger,  

 statsgæld og skatteplyndring af befolkningen løses, er en kraftig reduktion  

 af de offentlige udgifter den eneste farbare vej.
Dette kræver, at  

 Folketinget vedtager reducerede finanslove, at der ikke kommer yderligere  

 udgifter med tillægsbevillinger, og at de enkelte ministerier lever op til  

 kravet om, at man skal passe meget bedre på andres penge end på sine egne.  

 Rigsrevisionen og statsrevisorerne er vigtige redskaber til at sikre det  

 sidste.
Fremskridtspartiet forventer, at regeringen og de enkelte ministerier  

 tager revisorernes betænkning alvorligt og strammer op.
 Herefter indstiller udvalget i overensstemmelse med  

 statsrevisorerne følgende:
Forslag til folketingsbeslutning i henhold til grundlovens § 47 med hensyn til statsregnskabet for finansåret 1993 Statsregnskabet for finansåret 1993 godkendes.
Pia Gjellerup (S) nfmd.
Hans Peter Baadsgaard (S) Hans Jørgen Jensen  

 (S) Klaus Hækkerup (S) Torben Lund (S) Jes Lunde (SF) Bjørn Elmquist (CD)  

 Tommy Dinesen (SF) Peter Duetoft fmd. (CD) Thor Pedersen (V) Anders  

 Fogh Rasmussen (V) Svend Heiselberg (V) Christian Mejdahl (V) Pia  

 Christmas-Møller (KF) Karen Højte Jensen (KF) Helge Adam Møller (KF) Kim  

 Behnke (FP) Enhedslisten og Dansk Folkeparti havde ikke medlemmer i udvalget.
Bilag Uddrag af Rapport om Finansudvalgets besigtigelsesrejse til Washington, D.C., New York og Sydamerika i dagene 4.-16. september 1995.
B.
New York.
I New York mødte delegationen UNDP, UNICEF, UNFPA (FN's befolkningsfond),  

 DHA (FN's nødhjælpskontor) samt en repræsentant for FN's revisions- og  

 budgetmyndigheder.
Finansudvalget hæftede sig ved  

 byrdefordelingsproblematikken i lyset af, at Danmark på grund af andre landes  

 faldende eller stagnerende bidrag nu var blandt de allerstørste bidragydere  

 til FN's særorganisationer på linie med lande som Tyskland og Japan.
Under  

 samtalerne lagde Finansudvalget endvidere vægt på opfølgningen af  

 Statsrevisorernes Beretning fra besøget i 1994, hvor  

 administrationsudgifternes stigende andel af organisationernes udgifter og  

 den manglende gennemsigtighed i budgetterne blev kritiseret.
Man måtte  

 konstatere, at FN-organisationerne på grund af manglende samarbejdsvilje  

 endnu ikke havde gennemført den lovede harmonisering af budgetterne.
 Lederen af FN's nødhjælpskontor, Peter Hansen, lagde ikke skjul på, at  

 rivalisering mellem de mange berørte FN-organer samt de øvrige internationale  

 organisationer gjorde det vanskeligt for kontoret at gennemføre den  

 tilsigtede koordination af nødhjælpsindsatsen.
 Specielt for så vidt angår mødet med UNDP fremhæves, at man bl.a. drøftede  

 harmonisering af budgetpræsentationer og organisationens evalueringsindsats  

 med UNDP's Assocciate Administrator Rafeeuddin Ahmed.
 UNDP understregede vanskelighederne forbundet med harmoniseringen af  

 budgetterne, men erklærede, at man forventede at kunne fremlægge konkrete  

 forslag til bestyrelsen i 1996 (september), idet samarbejdet med UNFPA og  

 UNICEF synes at skride frem efter planen.
Finansudvalgets medlemmer understregede den vægt, man fra dansk side  

 lægger på en effektiv evalueringsindsats.
UNDP blev bedt om at redegøre for  

 indsatsen.
UNDP erkendte umiddelbart, at evalueringsindsatsen kunne  

 forbedres.
Bl.a. forventede man, at evalueringskontoret ville blive styrket.  

 Man arbejdede aktivt på landeniveau for at indbygge målelige kriterier i  

 programmernes designfase.
Endvidere understregedes Mid-Term reviews som et  

 effektivt middel til løbende at forbedre indsatsen på feltniveau.
 Finansudvalget informeredes af FN-Missionen om de beslutningsforslag om  

 harmonisering, som man i indeværende måned søgte at fremme i UNDP/UNFPA's og  

 UNICEF's bestyrelser.
Under Finansudvalgets møde med UNICEF's 2 deputy executive directors samt  

 flere ledende embedsmænd fra sekretariatet indledte UNICEF med en  

 redegørelse, der bl.a. oplyste, at UNIPAC-kontoret i København i 1994 havde  

 indkøbt for 16,5 mio.
USD i Danmark.
Desuden kom lønsummen af de ansatte i  

 UNIPAC Danmark til gode. - UNICEF var i gang med en opfølgning på kritikken  

 fra Statsrevisorerne fra 1994. Med henblik på at skabe større  

 budgetgennemskuelighed ville man pr. 1. januar 1996 introducere et såkaldt  

 integreret budget på hovedkvarters- og regionalt niveau og i 1998 på lokalt  

 niveau i stedet for den nuværende opdeling på flere budgetter. - På baggrund  

 af anbefalingerne i et »Management Study« afleveret i begyndelsen  

 af året af et internationalt managementfirma var man i gang med udarbejdelsen  

 af et forslag sammen med bestyrelsen, der skulle sikre større effektivitet i  

 den interne finanskontrol og revision. Ændringerne forventedes på plads inden  

 for det kommende år.
UNICEF havde ligeledes i lyset af tidligere kritik  

 reduceret de administrative overheadomkostningers andel.
Fra Finansudvalgets side kritiseredes, at UNICEF endnu ikke havde gjort  

 væsentlige fremskridt med hensyn til harmonisering af budgettet med andre  

 FN-organisationer.
Sekretariatet oplyste, at man arbejdede konkret sammen med  

 UNDP på at løse de tekniske problemer, der var forbundet hermed.
Man ville  

 ganske givet snart kunne fremlægge delresultater.
Man måtte dog forstå, at en  

 total harmonisering nok ikke ville være mulig på grund af organisationernes  

 forskellige natur.
Med hensyn til sammenligning af relativ effektivitet ville  

 det være vigtigst at opnå sammenlignelighed vedrørende de administrative  

 udgifter.
Man ville arbejde videre med sagen.
På spørgsmål fra Finansudvalget blev givet en detaljeret redegørelse for  

 UNICEF's evalueringsaktiviteter.
Siden 1987 var der blevet gennemført mere  

 end 6.000 evalueringer.
I øjeblikket arbejdede man (sammen med CIDA) med at  

 udvikle redskaber for »performance«-evaluering, som mange  

 donorlande selv ønskede at anvende.
En rapport herom forventedes inden for  

 relativ kort tid.
I øvrigt ville man i fremtiden - på opfordring af  

 bestyrelsen - gøre mere aktivt brug af midterm-reviews.
Herudover drøftedes bl.a. mulighederne for koncentration af UNICEF's  

 aktiviteter på færre lande.
UNICEF var interesseret heri, men måtte ud fra  

 universalitetsprincippet kunne gøre sig gældende overalt, hvor børn havde  

 brug derfor.
Med hensyn til nødhjælp, som lægger beslag på ca. 25 pct. af  

 budgettet, bestræbte UNICEF sig på at koncentrere indsatsen med vægt på  

 marginale grupper og beskyttelsesfunktionen.
UNICEF har et omfattende  

 samarbejde med NGO'er, som vælges ud fra deres særlige ekspertise.
