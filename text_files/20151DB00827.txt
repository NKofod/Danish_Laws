Betænkning afgivet af Miljø- og Fødevareudvalget den 12. maj 2016 Betænkning over Forslag til folketingsbeslutning om bedre muligheder for vandløbsvedligeholdelse og tilpasning af vandløbenes vandføringsevne [af Carsten Bach (LA) og Mette Bock (LA)]:
1. Udvalgsarbejdet Beslutningsforslaget blev fremsat den 23. februar 2016 og var til 1. behandling den 26. april 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 3 møder.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danske Vandløb.
Deputationer Endvidere har Danske Vandløb mundtligt over for udvalget redegjort for sin holdning til beslutningsforslaget.
2. Indstillinger og politiske bemærkninger Et flertal i udvalget (udvalget med undtagelse af LA)  indstiller beslutningsforslaget til forkastelse.
Venstres medlemmer af udvalget er enige i behovet for, at vandløbene kan lede vand væk fra markerne.
Derfor hilser Venstre det velkommen, at miljø- og fødevareministeren i efteråret 2015 udsendte et hyrdebrev til kommunerne vedrørende grødeskæring, og at der er igangsat et arbejde med at lave en revideret grødeskæringsvejledning, som vil blive præsenteret først på efteråret.
 Venstre noterer sig med tilfredshed, at miljø- og fødevareministeren overvejer igangsættelsen af et lovforberedende arbejde på området.
 Et mindretal i udvalget (LA) indstiller beslutningsforslaget til vedtagelse uændret.
Liberal Alliance finder, at en revision af vandløbsloven er uundgåelig og påkrævet.
Flere partier har under behandlingen af forslaget givet udtryk for, at de ikke vil afvise at se på en lovændring på sigt.
For Liberal Alliance er det imidlertid vigtigt at fremhæve, at lovgivningen i dag er en blandt flere hindringer for at varetage den helt nødvendige vandløbsvedligeholdelse.
Det tager tid at lave et grundigt analysearbejde og lovforarbejde, og vi havde derfor gerne set, at det arbejde blev igangsat nu.
Liberal Alliance noterer sig dog med tilfredshed, at miljø- og fødevareministeren er åben over for en fremtidig ændring af vandløbsloven og allerede er i overvejelser om igangsættelse af et lovforberedende arbejde.
Denne tilkendegivelse ser Liberal Alliance som særlig positiv set i lyset af KLs klare udmeldinger om, at lovændringer er påkrævet.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
René Christensen (DF) Pia Adelsteen (DF) fmd.
Ib Poulsen (DF) Hans Kristian Skibby (DF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) Carsten Bach (LA) Mette Bock (LA) Mette Abildgaard (KF) Bjarne Laustsen (S) Lea Wermelin (S) nfmd.
Kaare Dybvad (S) Jesper Petersen (S) Malte Larsen (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Carolina Magdalene Maier (ALT) Johannes Lebech (RV) Ida Auken (RV) Lisbeth Bech Poulsen (SF) Pia Olsen Dyhr (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
