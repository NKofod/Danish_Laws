Skriftlig fremsættelse (26. februar 2014) Ministeren for børn, ligestilling, integration og sociale forhold (Manu Sareen):
 Herved tillader jeg mig for Folketinget at fremsætte:
Forslag til lov om ændring af lov om ægteskabs indgåelse og opløsning. (Udvidelse af den borgerlige vielsesmyndigheds stedlige vielseskompetence) (Lovforslag nr.
L 145).
 Det fremgår af lov om ægteskabs indgåelse og opløsning (ægteskabsloven), at borgerlige vielser foretages af borgmesteren eller dem, som borgmesteren bemyndiger dertil (medlemmer af kommunalbestyrelsen og ansatte i kommunens administration).
Borgmesterens stedlige vielseskompetence er begrænset således, at borgerlige vielser kun kan foretages inden for kommunen.
Borgmesteren har således ikke kompetence til at fortage vielser uden for kommunen  f.eks. i en anden kommune eller på havet.
Nogle kommuner har ytret ønske om, at det bliver muligt at foretage vielser uden for kommunen, f.eks. på en fjord eller på havet.
Derudover har der tidligere været situationer, hvor den borgerlige vielsesmyndighed i en kommune har foretaget en vielse i en anden kommune.
 Med lovforslaget foreslås borgmestres stedlige vielseskompetence udvidet således, at dette er muligt.
 Idet jeg henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
