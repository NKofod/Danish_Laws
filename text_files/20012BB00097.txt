Fremsat den 18. april 2002 af  

 Keld Albrechtsen (EL) og Line Barfod (EL) Forslag til folketingsbeslutning om øget demokrati i EU s komiteer Folketinget opfordrer regeringen til i EU at stille  

 forslag om nye regler for EU-Kommissionens rådgivnings-, forvaltnings-  

 og forskriftskomiteer efter følgende retningslinjer:
a)	der indføres samme stemmeregler i komiteerne som i EU s  

 ministerråd, b)	antallet af komiteer beskæres, og det fastslås, at de  

 ikke kan træffe beslutninger om lovgivning, men kun administrative  

 afgørelser, c)	der indføres åbenhed om komiteernes møder og  

 offentlig adgang til referater fra møderne, herunder oplysninger om  

 landenes holdning og stemmeafgivning, d)	der indføres tidsfrister, som sikrer, at vedtagelser i en  

 komité først kan finde sted, når de nationale parlamenter  

 har haft mindst 14 dage til at behandle sagen, og således, at  

 regeringerne forinden har haft mindst 14 dage til at behandle sagen, e)	forslag og ændringsforslag skal i hele proceduren være  

 offentligt tilgængelige, f)	ethvert forslag, som behandles i en komité, skal af et  

 medlemsland til enhver tid på alle sagens stadier kunne indbringes for  

 Ministerrådet.
Bemærkninger til forslaget Der tales i disse år meget om det  

 »demokratiske underskud« i EU.
Men der sker meget lidt eller intet for at  

 ændre på dette i praksis.
Tværtimod kan vi se en udvikling,  

 hvor EU i praksis har indledt en omfattende afdemokratisering, som betyder,  

 at stadig større områder flyttes væk fra det  

 parlamentariske demokrati og overlades til embedsmænd og lobbyister,  

 samtidig med at den folkelige indflydelse via bevægelser og  

 organisationer mindskes endnu mere.
En af måderne, dette sker på, er ved, at flere  

 og flere sager overflyttes til endelig afgørelse og udformning i en af  

 EU s utallige komiteer, den såkaldte komitéprocedure.
Disse  

 komiteer befolkes af embedsmænd fra de forskellige medlemslande.  

 Komiteerne træffer endelig beslutning om forskellige   og  

 afgørende   ting som giftige sprøjtemidler,  

 værdipapirhandel og gensplejsede planter i miljøet.
På  

 grund af de mildest talt særegne afstemningsprocedurer i disse komiteer  

 kan man komme ud for, at Europa-Kommissionen under en bestemt  

 komitéprocedure kan få vedtaget sit forslag, også selv om  

 der er stort flertal imod det i komiteen.
Som oplyst i Folketingets  

 EU-Oplysnings faktablad nr. 28: »Komitologi   når Kommissionen laver  

 regler«, så er det Europa-Kommissionen, som står for ca. 80 pct.  

 af de omkring 3.500 retsakter, der årligt udstedes i EU, så det  

 er alt andet end ligegyldigt, hvordan dette foregår.
Som anført på side 3 i EU-Oplysningens  

 faktablad om komitologien, så er det »et politisk følsomt emne  

 at overlade beslutningskompetence til Kommissionen, da det drejer sig om  

 magtfordelingen i EU.
Når embedsmænd fra Kommissionen udsteder  

 regler, der direkte kan medføre pligter og rettigheder for EU s  

 borgere, er det ikke længere politisk ansvarlige repræsentanter  

 fra EU s medlemsstater, som i fællesskab vedtager EU s regler«.
 I dette faktablad findes også oplysningen om, at der  

 findes »ca. 250 udvalg/komiteer, der spænder lige fra  

 Forvaltningskomiteen for Aromatiserede Vinbaserede Drikkevarer over til  

 Udvalget for Menneskerettigheder og Demokrati«.
 I 1999 kom der en ny komitologiprocedure, som i høj  

 grad byggede på den gamle fra 1987, men er lidt mere enkel, hvis man  

 kan bruge dette udtryk om noget så indviklet som denne  

 komitologihistorie. 1999-afgørelsen reducerede antallet af procedurer  

 fra 5 til 3.
Desuden fik Europa-Parlamentet med ændringen i 1999  

 mere information om komiteernes arbejde.
Med 1999-afgørelsen får  

 Europa-Parlamentet dagsordener, udkast til gennemførelsesbestemmelser,  

 afstemningsresultater i komiteerne, lister over de personer som  

 medlemsstaterne udpeget til komiteerne etc.
Under procedure I træffes afgørelser i de  

 såkaldte rådgivende komiteer.
Her er det lettest for Kommissionen  

 at få vedtaget sine forslag.
Kommissionen skal kun tage komiteen med  

 på råd, men er ikke forpligtet til at følge en udtalelse  

 fra komiteen, som går imod Kommissionen.
Kommissionen skal  

 ifølge art. 3 i 1999-afgørelsen forelægge komiteen sit  

 udkast, og komiteen afgiver en udtalelse.
Denne udtalelse optages i  

 mødeprotokollen, og herefter træffer Kommissionen sin  

 afgørelse og »tager størst muligt hensyn til udvalgets  

 udtalelse«.
De to følgende procedurer afspejler den forskel,  

 som er på de to retsakter, som forelægges efter de to forskellige  

 procedurer.
Samtidig siger valget af retsakt noget om magtbalance mellem  

 Rådet og Kommissionen i forhold til, hvordan forslaget behandles i  

 Rådet efter at have været til behandling i komiteerne.
Et forslag  

 til vedtaget retsakt forelægges efter Procedure II i  

 forvaltningskomiteerne, mens et forslag til retsakt forelægges efter  

 Procedure III i forskriftskomiteerne.
 Under Procedure II   forvaltningskomitéproceduren  

 fremlægger Kommissionen sit forslag, og hvis der ikke konstateres et  

 kvalificeret flertal imod, kan Kommissionen øjeblikkelig derefter  

 vedtage forslaget og sætte det i kraft.
Hvis der konstateres et kvalificeret flertal imod,  

 så kan Kommissionen trække forslaget eller alligevel vedtage det  

 og derefter sende det til Ministerrådet, som har en frist til at  

 træffe endelig afgørelse inden for maksimalt 3 måneder.  

 Det vil sige, at Kommissionen ikke behøver afvente Rådets  

 endelige afgørelse, men kan sætte loven i kraft.
Hvis  

 Ministerrådet senere træffer en anden afgørelse med  

 kvalificeret flertal, så har denne sidste afgørelse fra  

 Rådet først virkning fra og med afgørelsen i Rådet.  

 Hvis Kommissionen har truffet afgørelser efter den lov, som  

 Kommissionen selvstændigt har vedtaget, kan disse afgørelser  

 altså ikke annulleres bagud efter Rådets nye  

 afgørelser! Denne højst usædvanlige procedure   for nu at  

 sige det mildt   har man da også forsynet med en bemærkning om,  

 at Kommissionen skal sikre en løsning, som har størst mulig  

 støtte i forvaltningskomiteen.
Det var her, der tidligere, under 1987-komitologien, var  

 en variant a og b, som nu er fjernet.
Akkurat som der også var en  

 variant a og b under den følgende forskriftskomitéprocedure.  

 Dermed forenklingen fra 5 til 3 komitéprocedurer.
Under Procedure III   i de såkaldte  

 forskriftskomiteer   er det vanskeligere for Kommissionen at få sin  

 vilje umiddelbart.
Under denne procedure kræves der kvalificeret  

 flertal for Kommissionens forslag for at få lovgivningen  

 gennemført umiddelbart.
Hvis Kommissionen ikke kan få kvalificeret flertal  

 for sit forslag, kan Kommissionen sende forslaget til Rådet samt til  

 Europa-Parlamentet.
Hvis der viser sig at være kvalificeret flertal i  

 Rådet for Kommissionens forslag   eller Rådet ikke svarer/handler  

 inden for 3 måneder   kan Kommissionen vedtage forslaget.
 Hvis Rådet derimod med kvalificeret flertal er imod  

 forslaget, så kan Kommissionen enten sende et ændret forslag til  

 Rådet, forelægge forslaget på ny eller simpelt hen  

 fremsætte et helt nyt forslag til retsakt i henhold til Traktaten.
 Hvis Rådet hverken vedtager Kommissionens forslag  

 eller tilkendegiver, at det er imod forslaget, ja så kan Kommissionen  

 bare vedtage sin retsakt.
Det turde være åbenlyst, at der her er tale om  

 en komitologi, som generelt er til fordel for Europa-Kommissionen,  

 embedsmændene og det lukkede og uigennemskuelige komitésystem i  

 Den Europæiske Union.
Dermed åbnes der også op for, at det  

 bliver eksperterne og lobbyisterne, som kommer til at præge hele  

 lovgivningsprocessen, og de folkevalgte politikere i parlament og regering,  

 specielt førstnævnte, der mere og mere bliver sat ud af  

 spillet.
Denne konsekvente afdemokratisering af Den  

 Europæiske Union fortsætter med uformindsket styrke.
Et af de  

 sidste konkrete eksempler på det var udfaldet af Lamfalussy-rapporten,  

 opkaldt efter formanden for den pågældende arbejdsgruppe, baron  

 Alexandre Lamfalussy.
Denne rapport handler om handlen på de  

 såkaldte værdipapirmarkeder.
Rapportens konklusion er, at den  

 hidtidige beslutnings- og godkendelsesproces i EU tager for lang tid.
Derfor  

 foreslår Lamfalussy, at beslutningskompetencen bliver overladt til en  

 komité af embedsmænd, efter at Rådet har godkendt en  

 overordnet ramme for forslaget.
En af rapportens konklusioner var, at hvis  

 dette ikke skete, så ville det skade EU s muligheder for at udbygge og  

 styrke euroens rolle.
Forslaget er også resultat af det lobbyistpres, som  

 gruppen European Round Table (ERT) har øvet på Kommissionen og  

 dens embedsmænd.
ERT har på linje med Lamfalussy-gruppen   eller  

 var det omvendt? kritiseret den langsomme beslutningsproces i EU og udtalt,  

 at dette skyldes sagens unødvendige hensyn til forskellige nationale  

 politikere og regeringer, som er en hindring for kapitalens frie udfoldelse.  

 Heri støttes de af Europa-Kommissionen og embedsmændene.
Det er  

 da også klart, at en fortsat overførsel af magt- og  

 beslutningskompetence til komiteerne vil styrke både Kommissionen og  

 bureaukratiet i Den Europæiske Union.
 Det endelige forslag til udformning af denne  

 værdipapirkomités grundlag har siden været til behandling  

 i Den Europæiske Union, bl.a. fordi Europa-Parlamentet har protesteret  

 imod Rådets beslutning, da Europa-Parlamentet kobles ud af  

 lovgivningsprocessen, når magten flyttes fra Rådet til en  

 embedsmandskomité. Det er derfor bemærkelsesværdigt, at et  

 stort flertal i Folketinget i Europaudvalget i foråret 2001 har  

 støttet denne konkrete afdemokratisering.
Ifølge Børsen den 4. februar 2002 og  

 Politiken den 6. februar 2002 kan man nu forvente det endelige forslag om  

 Lamfalussy-rapporten vedtaget i Europa-Parlamentet.
Europa-Kommissionens  

 formand, Romano Prodi, har givet Europa-Parlamentet en række  

 indrømmelser, som gør at Europa-Parlamentet mere eller mindre  

 sidestilles med regeringerne i denne komitéproces.
Europa-Parlamentet  

 får mindst 3 måneder, før det skal vedtage alle forslag  

 til nye regler og love, hvor det kan gennemgå  

 beslutningerne/arbejdet fra de to nye specialudvalg(komiteer), som  

 nedsættes til at udforme den konkrete EU-lovgivning på  

 værdipapirhandelområdet efter overordnede rammedirektiver fra  

 Rådet og Europa-Parlamentet.
Hvis Europa-Parlamentet protesterer inden  

 for de tre måneder, vil forslagene ikke kunne vedtages.
Men som Jens  

 Bostrup skriver i Politiken den 6. februar 2002, så er ». . .  

 rent juridisk nødbremsen til Europa-Parlamentet mindre klart  

 formuleret.
Men Europa-Parlamentets store flertal stillede sig tilfreds med  

 den politiske forståelse bag aftalen, hvor Kommissionen også  

 forpligter sig til at støtte en demokratisk reform af hele  

 komitésystemet under debatten om reform af traktaten«.
 Desuden har Europa-Parlamentet fået den  

 indrømmelse, at al »Lamfalussy-lovgivning«   som Børsen kalder  

 de to komiteers arbejdsområde   skal genvurderes om fire år.
Endelig har Europa-Parlamentet brugt denne sag til at  

 presse yderligere indrømmelser ud af Europa-Kommissionen.
Prodi har  

 lovet, at han og Kommissionen i den kommende regeringskonference vil  

 støtte Europa-Parlamentets krav om yderligere beføjelser,  

 ». . . så Rådet og Europa-Parlamentet ligestilles i  

 overvågningen af Kommissionens arbejde« (Børsen, den 4. februar  

 2002).
Denne udvikling medfører, at et stigende antal  

 sager i komitéprocedure ikke kommer til behandling på  

 Europaudvalgets møder.
Forslagsstillerne har tidligere kritiseret  

 denne udvikling, hvor Europaudvalgets medlemmer få dage før en  

 sag skal til endelig afgørelse i en komitéprocedure modtager et  

 notat, hvor sagen står beskrevet, og hvor den danske regering meddeler,  

 hvordan den har tænkt sig at stemme.
Det vil sige, der ikke er tid til  

 at behandle sagen på det ugentlige fredagsmøde i Europaudvalget.  

 Forslagsstillerne har i flere omgange krævet af den danske regering, at  

 den tager dette op i Rådet og forlanger, at den sag, der er sat  

 på dagsordenen, udsættes til endelig afgørelse, indtil der  

 har været de fornødne uger til, at den kan blive behandlet i de  

 nationale parlamenter, i dette tilfælde både Folketingets  

 Europaudvalg og det pågældende fagudvalg.
 Vi har adskillige gange været ude for, at der i  

 notatet står en dato for mødet i den pågældende  

 komité, som er enten samme dag eller dagen efter, at notatet modtages!  

 Det understreger kun det udemokratiske i hele processen og medfører i  

 stigende grad, at Folketinget og Europaudvalget reelt sættes ud af  

 spillet.
Situationen er nu så grel, at selv inkarnerede  

 EU-tilhængere råber vagt i gevær over for denne udvikling.  

 Den 19. april 2001 skrev EU-eksperten Peter L.
Vesterdorf en kronik i  

 Jyllands-Posten, hvor han under overskriften »EU s komitévælde«  

 udtaler, at:
 »Det er afgørende vigtigt for borgernes accept af  

 EU, at det gøres muligt at sikre forudgående grundig offentlig  

 debat og efterfølgende vedtagelse i fornødent demokratisk  

 legitimerede organer, som Rådet og Europa-Parlamentet, af bestemmelser,  

 der som regler om sundhed, sikkerhed og miljø opleves af den enkelte  

 som noget nærværende og relevant«.
 Han nævner bl.a. som noget af det seneste, at »nye  

 regler om tilladte stoffer i økologiske produkter kan vedtages  

 på forslag af Kommissionen og under medvirken af nationale  

 repræsentanter i en komité«.
En af hans konklusioner   efter forklaring af denne  

 fremgangsmåde   er, at man »stort set holder politikerne udenfor og  

 lader teknikere, bureaukrater og eksperter bestemme«.
Denne udvikling  

 karakteriserer han som farlig og opfordrer til, at man derfor næste  

 gang EF-traktaten skal op til ændring: ». . . tager  

 komitéprocedureproblematikken op igen for at søge at sikre, at  

 forslag i komiteprocedure i alle tilfælde af betydning for sundhed,  

 sikkerhed og lign. kan tages op af Rådet og/eller Europa-Parlamentet  

 på samme måde, som man kan i England, hvor statslige  

 gennemførelsesbestemmelser fremlægges i det nationale parlament  

 med henblik på at åbne mulighed for handling i form af  

 ændringer o.l.« Peter L.
Vesterdorf mener, at både Kommissionen,  

 Rådet og Parlamentet bør strenge sig an for at sørge for,  

 at sådanne emner overhovedet ikke bliver udsat for  

 komitéprocedure.
Afslutningsvis udtaler han, at: ». . . det  

 synes klart, at EU på flere områder er gået for langt i  

 retning af at lade bekvemmelighed og effektivitet få forrang.
Det ser  

 ud til at være tilfældet på en del områder  

 vedrørende sundhed, sikkerhed og miljø«.
Det går kort sagt den forkerte vej.
Den konkrete  

 magt til udformning af EU-lovgivningen overgår i stigende grad til  

 Europa-Kommissionen, embedsmændene og de forskellige komiteer og  

 lobbyister.
