Skattefri aktieombytning Reference:  ABL § 13, LV 1995 S.G.3.5 En aktionær, der ejede nom. 234.200 kr. aktier af en samlet  

 aktiekapital på 300.000 kr. i et selskab, fik i henhold til anmodning  

 af 31. august 1995 tilladelse til at ombytte disse aktier med aktier i et  

 nystiftet holdingselskab, jf. aktieavancebeskatningslovens § 13, stk. 1.
 Tilladelsen blev gjort betinget af, at det ny moderselskabs relative  

 ejerandel af datterselskabet bevares i mindst 3 år efter ombytningen,  

 således at tilladelsen bortfaldt, hvis en konvertibel obligation i  

 datterselskabet konverteres inden for denne periode.
 Efterfølgende anmodede aktionæren om at få tilladelsen  

 ændret, så den ikke stiller sig i vejen for en konvertering af  

 obligationen.
 Konkret er der tale om en obligation på 700.000 kr., der blev  

 oprettet i 1994 for at styrke kapitalgrundlaget i selskabet, og obligationen  

 forfalder til betaling den 31. december 1997, såfremt det ikke inden er  

 konverteret.
 Obligationens kreditor, der ikke har forbindelse med selskabet udover at  

 de begge er "business partner" i Danmark for samme multinationale selskab,  

 har ret til ved emission af aktiekapitalen at konvertere til et antal aktier  

 svarende til 1/3 af selskabets aktiekapital eller i alt nom. 100.000 kr.
 Aktionæren havde oplyst, at det ikke var sikkert, at obligationen  

 blev konverteret, idet det nye holdingselskab vil være interesseret i  

 at købe obligationen.
 Den tilladte aktieombytning vil medføre, at det nye holdingselskab  

 vil komme til at eje godt 78 pct. af aktiekapitalen i datterselskabet, og en  

 efterfølgende konvertering af obligationen vil reducere denne  

 ejerandel til knap 59 pct.
Efter en samlet vurdering af sagen imødekom Ligningsrådet  

 anmodningen.
Ligningsrådet tillagde det afgørende betydning, at  

 det ny moderselskabs efter konverteringen fortsat vil besidde flertallet af  

 stemmerne i datterselskabet, idet det samtidig blev lagt til grund, at  

 udstedelsen af obligationen ikke havde forbindelse til aktieombytningen.
