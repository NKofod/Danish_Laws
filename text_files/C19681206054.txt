Udtalt, at taksterne for fornyelse af gravsteder m.v. i en af et  

 menighedsråd vedtaget kirkegårdsvedtægt først er gældende fra det tidspunkt,  

 da vedtægten godkendes af stiftsøvrigheden, Kirkeministeriets skrivelse af 17. oktober 1968 til stiftsøvrigheden over  

 Helsingør stift.
 I et med stiftsøvrighedens erklæring af 3. september 1968 hertil indsendt  

 andragende har overpolitibetjent N.N., X-købing, der er adkomstberettiget til  

 et familiegravsted med 4 gravpladser på A. kirkegård, besværet sig over  

 størrelsen af de beløb, der af menighedsrådet er afkrævet ham for fornyelse  

 af retten til gravstedet og for kastning af grav og ringning i forbindelse  

 med begravelse den 14. maj 1968 i gravstedet af klagerens hustru.
 Det fremgår af sagen, at klagerens fader som indensognsboende erhvervede  

 brugsretten til gravstedet den 1. januar 1937, og at gravfæstebrevet er  

 overgået til klageren, efter at den sidstafdøde af hans forældre afgik ved  

 døden i januar 1956. Fredningstiden for kistebegravelser på kirkegården er 30  

 år, og i forbindelse med begravelsen i 1956 af klagerens fader blev retten  

 til gravstedet fornyet for tiden indtil udgangen af 1986.
 Efter begravelsen af klagerens hustru er der i henhold til taksterne i en  

 af menighedsrådet den 26. februar 1968 vedtaget, men af stiftsøvrigheden  

 først den 20. maj 1968 stadfæstet vedtægt afkrævet klageren et beløb af 720  

 kr. for fornyelsen af gravstedet for perioden fra 1986 til 1998 og et beløb  

 af 444 kr. 37 øre. øre for gravkastning og ringning, idet beløbene er  

 beregnet efter de for begravelse af udensognsboende medlemmer af folkekirken  

 uden særlig tilknytning til sognet fastsatte takster.
 Ved sagens fremsendelse har provstiudvalget bl.a. rejst spørgsmål om,  

 hvorvidt beregning af de omhandlede beløb skal ske i henhold til taksterne i  

 den for kirkegården af stiftsøvrigheden den 14. september 1965 approberede  

 vedtægt eller taksterne i den af menighedsrådet den 26. februar 1968 vedtagne  

 kirkegårdsvedtægt, som først approberedes af stiftsøvrigheden, efter at  

 begravelsen af andragerens hustru fandt sted.
 I anledning heraf skal man meddele til efterretning og videre  

 bekendtgørelse, herunder for andrageren, at ministeriet med stiftsøvrigheden  

 er enig i, at beregningen af vederlagene for gravstedets fornyelse og gravens  

 kastning burde være sket i henhold til taksterne i den af stiftsøvrigheden  

 den 14. september 1965 stadfæstede kirkegårdsvedtægt, hvilke takster efter  

 ministeriets opfattelse var gældende, indtil det af menighedsrådet den 26.  

 februar 1968 vedtagne forslag til ny kirkegårdsvedtægt opnåede  

 stiftsøvrighedens approbation den 20. maj 1968.
 Såfremt afdøde ikke tidligere havde været fast bosat i A. sogn, er  

 ministeriet ligeledes med stiftsøvrigheden enig i, at betalingen for  

 gravstedets fornyelse vil være at beregne efter den for udensognsboende  

 medlemmer af folkekirken uden tilknytning til sognet eller kirkegården  

 gældende takst, jf. fornævnte vedtægt af 14. september 1965 § 35, stk. 4.
 Den andrageren afkrævede betaling vil være at berigtige i overensstemmelse  

 med foranstående.
 Det tilføjes, at ministeriet under de foreliggende omstændigheder ville  

 have fundet det rimeligt, at andrageren inden bisættelsen var blevet  

 underrettet om størrelsen af de beløb, som ville blive ham afkrævet.
