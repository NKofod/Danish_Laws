Fundet, at en kommune med hjemmel i byggelovens § 14, jfr. § 17 kunne  

 meddele påbud om udskiftning af defekte asbestholdige fliser, men ikke påbud  

 om udskiftning af intakte asbestholdige fliser.
Endvidere fundet, at påbud  

 skal have et så bestemt og præcist indhold, at modtageren umiddelbart kan  

 forstå, hvilke arbejder, der kræves udført.
 I skrivelse af 4. april 1986 meddelte byggestyrelsen, at Deres klage over  

 magistratens påbud vedrørende fjernelse af flisebelægning på legepladsområde  

 på ovennævnte ejendom blev sendt til magistraten til udtalelse.
 Magistraten har herefter i skrivelse af 15. april 1986 bl.a. udtalt, at  

 bygge- og boligdirektoratets vurdering af asbestflisernes farlighed  

 udelukkende har bygget på Teknologisk Instituts rapport af 7. juni 1985 samt  

 på arbejdstilsynets rapport af 29. juli 1985. Magistraten udtaler videre, at  

 man under hensyn til konklusionerne i de nævnte rapporter, i dette tilfælde  

 har valgt, at meddele påbud om en egentlig udskiftning af alle asbestfliser.
 Til Deres orientering vedlægges en kopi af magistratens svar.
Sagen vedrører spørgsmålet om lovligheden af en asbestflisebelægning på et  

 fladt tag over et forsænket garageanlæg.
Arealet benyttes som legeplads af en  

 børnehave.
Det fremgår af sagen, at en del af flisebelægningen er beskadiget.
I en rapport udarbejdet af Teknologisk Institut og rekvireret af Holmens  

 Sogns Menighedsbørnehave hedder det i konklusionen: »De fibre, der  

 forekommer i den indsendte prøve fra børnehavens legeplads udgøres af  

 mineralfibre af serpetintypen chrysotil.
Der kan næppe være tvivl om, at det  

 slid, som pladerne er udsat for, vil kunne frigøre asbestfibre til  

 luften.« Arbejdstilsynet, kreds København og Frederiksberg, har i en tilsynsrapport  

 af 29. juli 1985 bl.a. udtalt: »Det meste af tagbelægningen består af  

 asbestholdige fliser 25 x 25 cm, ca. 5 cm tykke, hvoraf en del er kraftigt  

 beskadigede og spaltede, og derfor afgiver asbestfibre.
Da dette tag næsten  

 ingen hældning har, må det forudses, at alle fliserne efterhånden eroderer og  

 spaltes på grund af frost og vejrliget i øvrigt.
Dette kan indebære en  

 alvorlig sundhedsrisiko for personer, der opholder sig på taget eller i  

 nærheden deraf.« Stadslægeembedet har i skrivelse af 1. august 1985 bl.a. udtalt:
 »Det er endvidere ved undersøgelserne konstateret, at der blandt de  

 fibre, der som følge af »smuldringen« afgives fra materialet,  

 findes fibre af så små dimensioner, at de ved indånding kan indføres i  

 lungevævet.
Da det drejer sig om leg i fri luft, vil dette næppe forekomme i  

 betænkeligt omfang, men ganske udelukkes kan det heller ikke.
Man skal derfor  

 af sundhedsmæssige hensyn tilråde, at defekte fliser udskiftes og erstattes  

 af andet, egnet, asbestfrit materiale eller asfalteres således, som det  

 allerede er sket på dele af legepladsen.' Magistraten har herefter den 20. marts 1986 meddelt ejeren af  

 garageanlægget påbud i henhold til byggelovens § 14, stk. 1, om »at  

 foranledige, at de resterende asbestfliser fjernes og erstattes med andet  

 brugbart materiale, således at arealet bliver retableret som anvendeligt  

 legepladsområde«.
 I klagen til byggestyrelsen gøres følgende bl.a. gældende:
»Det førnævnte pålæg er tilsyneladende meddelt, uden at magistraten  

 har undersøgt forholdene på stedet og ordene »resterende asbestfliser  

 fjernes, og erstattes« er ganske uforståelige.
Hele taget består -  

 bortset fra boldbanen - af eternitfliser.
Det drejer sig om fliser i  

 tusindvis, idet der går 16 fliser pr. m2. Af disse er ca. 25-50 stykker  

 defekte og vil blive udskiftet med andre tilsvarende, såsnart vejrliget  

 tillader det.
Andet og mere kan der i bedste fald ikke udledes af byggelovens  

 §§ 1 og 14, og der foreligger ikke nogen hjemmel til i en godkendt (tilmed  

 påbudt) bebyggelse at stille krav om fjernelse af eternitfliser og pålægning  

 af andre fliser.' I byggestyrelsens skrivelse af 4. april 1986 tog man forbehold med hensyn  

 til, om Deres klage kunne tages op til behandling, idet magistratens  

 afgørelser efter byggelovens § 23 kun kan påklages til byggestyrelsen, hvis  

 afgørelsen omfatter spørgsmål om forståelse af byggeloven eller en  

 bestemmelse fastsat i medfør af denne lov.
Påklage kan endvidere tillades,  

 hvis afgørelsen efter byggestyrelsens vurdering har almindelig interesse  

 eller videregående betydelige følger for klageren.
 I den anledning skal byggestyrelsen indledningsvis bemærke, at det er  

 byggestyrelsens opfattelse, at magistratens påbud af 20. marts 1986 er  

 udstedt på baggrund af byggelovens § 14, stk. 1, 1. pkt.
Det følger af bestemmelsen, at »bebyggelse, ejendommens ubebyggede  

 arealer og derpå værende indretninger skal holdes i forsvarlig stand, således  

 at de ikke frembyder fare for ejendommens beboere eller andre . . .« Byggestyrelsen finder, at det på baggrund af oplysningerne i udtalelserne  

 fra Teknologisk Institut, Arbejdstilsynet og Stadslægeembedet ikke kan  

 udelukkes, at der kan være tale om en vis risiko for indånding af asbestfibre  

 for personer, der opholder sig og leger i umiddelbar nærhed af de defekte  

 asbestfliser.
 Det er således byggestyrelsens opfattelse, at der i nærværende sag som  

 udgangspunkt er fornøden hjemmel i byggelovens § 14, stk. 1, 1. pkt jf. § 17,  

 til at meddele påbud om udskiftning af defekte asbestholdige fliser til  

 afhjælpning af asbestflisernes afgivning af asbestfibre i udeluften.
 Byggestyrelsen finder derimod ikke, at byggelovens § 14, stk. 1, 1. pkt  

 indeholder hjemmel til at påbyde udskiftning af intakte asbestholdige fliser.
Af magistratens påbud af 20. marts 1986 fremgår det, at ejeren skal  

 »foranledige, at de resterende asbestfliser fjernes og erstattes med  

 andet brugbart materiale, således at arealet bliver retableret som  

 anvendeligt legepladsområde.« Byggestyrelsen finder, at påbuddets formulering har en så ubestemt og  

 upræcis karakter, at der kan opstå tvivl om, hvorledes påbuddet skal  

 efterkommes.
Det er byggestyrelsens opfattelse, at påbud efter byggeloven,  

 der pålægger en forpligtelse, skal have et så bestemt og præcist indhold, at  

 modtageren umiddelbart kan forstå, hvilke arbejder der kræves udført.
Byggestyrelsen finder på denne baggrund, at magistratens påbud af 20.  

 marts 1986 er ugyldigt, og byggestyrelsen har d.d. anmodet magistraten om at  

 ophæve nævnte påbud.
Byggestyrelsen har ligeledes henstillet til magistraten,  

 at ovennævnte betingelse til indholdet af påbud iagttages, såfremt  

 magistraten træffer afgørelse om at meddele et nyt påbud i sagen.
Byggestyrelsen kan herefter ikke foretage sig videre i sagen.' Under henvisning til ovenstående skal byggestyrelsen anmode magistraten om  

 at ophæve påbuddet af 20. marts 1986 samt henstille til, at et evt. nyt påbud  

 i sagen bliver nærmere præciseret.
Der henvises til j.nr. ØS 929.
 Til orientering, da byggestyrelsen har fået oplyst, at Holmens Sogns  

 Menighedsbørnehave har indbragt sagen for Folketingets Ombudsmand.
