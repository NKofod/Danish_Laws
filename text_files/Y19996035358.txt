 En kommune havde anmodet Indenrigsministeriet om at besvare  

 følgende spørgsmål:
1) Kan der ydes et kommunalbestyrelsesmedlem, der er arbejdsledig, tabt  

 arbejdsfortjeneste efter lov om kommuners styrelse? 2) Kan der til et kommunalbestyrelsesmedlem, der er ansat således,  

 at pågældende skal arbejde en hel dag ad gangen eller som minimum  

 et vist antal timer i træk, på baggrund af at den  

 pågældende indgår i et "sjak"/team el. lign., eller der er  

 tale om holddrift, ydes tabt arbejdsfortjeneste for en hel dag eller et  

 bestemt antal timer, selvom et møde ikke har varet i det antal timer,  

 som arbejdsdagen/arbejdsperioden har varet? 3)Hvad er kravet til den dokumentation, der kræves, for at der kan  

 udbetales dokumenteret tabt arbejdsfortjeneste? Udtalt, at det er en forudsætning for at få udbetalt  

 erstatning for dokumenteret tabt arbejdsfortjeneste, at der rent faktisk er  

 lidt et tab som følge af deltagelse i de i den kommunale styrelseslovs  

 § 16, stk.1, litra a-d, nævnte møder m.v. og for udøvelse  

 af de i § 16, stk. 1, litra e, nævnte aktiviteter.
Det må  

 således i alle tilfælde skulle dokumenteres af det enkelte  

 kommunalbestyrelsesmedlem, at denne mødedeltagelse m.v. har  

 medført et konkret indtægtstab.
Dette dokumentationskrav  

 gælder også for arbejdsledige kommunalbestyrelsesmedlemmer.
Indenrigsministeriet bemærkede i denne forbindelse, at  

 indtægter, som medlemmer af kommunalbestyrelser og amtsråd  

 modtager efter de kommunale styrelseslove ikke medfører fradrag i  

 arbejdsløshedsdagpengene.
Indtægter som borgmester,  

 rådmand eller udvalgsformand medfører dog fradrag, jf.  

 bekendtgørelse om fradrag i arbejdsløshedsdagpenge.
Endvidere udtalt, at der som udgangspunkt ikke kan ydes erstatning ud over  

 den tid, der er medgået til selve mødet og befordring frem og  

 tilbage.
Kun hvis der p.g.a. arbejdsforholdets indhold eller karakter lides  

 tab derudover, kan dette erstattes.
Det er kommunalbestyrelsen, der konkret  

 må tage stillig til, hvorvidt arbejdsforholdet har en sådan  

 karakter, at der kan dokumenteres indtægtstab for en hel arbejdsdag  

 eller et vist antal timer, uanset at varetagelsen af det kommunale hverv ikke  

 har haft en tilsvarende tidsmæssig udstrækning.
Om hvilke krav, der er til den dokumentation, der kræves, for at der  

 kan udbetales dokumenteret tabt arbejdsfortjeneste udtalt, at  

 kommunalbestyrelsen normalt vil kunne anse en lønmodtagers tab for  

 tilstrækkeligt dokumenteret ved en skriftlig erklæring fra  

 vedkommende arbejdsgiver.
Endvidere vil en kommunalbestyrelse efter  

 Indenrigsministeriets opfattelse normalt kunne anse dokumentationskravet for  

 opfyldt ved erklæring fra en selvstændig erhvervsdrivende  

 forudsat, at de foreliggende omstændigheder i øvrigt  

 sandsynliggør, at det påståede tab er lidt.
(Indenrigsministeriets brev af 16. september 1999 til en kommune - 4.k.kt.  

 j.nr. 1999/1304/615-1) Om en kommunes adgang til at yde erstatning  

 for dokumenteret tabt arbejdsfortjeneste.
 I brev af 23. juli 1999 har Horsens Kommune anmodet Indenrigsministeriet  

 om at besvare følgende tre spørgsmål vedrørende  

 ydelse af erstatning for dokumenteret tabt arbejdsfortjeneste til  

 kommunalbestyrelsesmedlemmer efter § 16, stk. 5, i lov om kommunernes  

 styrelse (lovbekendtgørelse nr. 59 af 29. januar 1998):
 I den anledning skal Indenrigsministeriet udtale følgende:
 Reglerne om erstatning for dokumenteret tabt arbejdsfortjeneste til  

 kommunalbestyrelsesmedlemmer er fastsat i § 16, stk. 5, i lov om kommunernes  

 styrelse samt § 2 og § 5 i Indenrigsministeriets bekendtgørelse om  

 vederlag, diæter, pension m.v. for varetagelsen af kommunale hverv  

 (bekendtgørelse nr. 861 af 21. november 1997).
 § 16, stk. 1 og stk. 5, i lov om kommunernes styrelse er  

 sålydende:
"§ 16. Der ydes et fast vederlag til kommunalbestyrelsens medlemmer.  

 Indenrigsministeren fastsætter nærmere regler om vederlaget.  

 Vederlaget omfatter medlemmernes a) deltagelse i møder i kommunalbestyrelsen og dennes udvalg samt  

 underudvalg, b) deltagelse i møder i forbindelse med varetagelsen af kommunale  

 hverv, der udføres efter valg af kommunalbestyrelsen, medmindre der  

 på andet grundlag er fastsat bestemmelse om særskilt  

 vederlæggelse, c) deltagelse i kurser m.v., der af kommunalbestyrelsen anses for at have  

 betydning for varetagelsen af de under litra a og b nævnte hverv, d) deltagelse i seminarer, jf. § 9 a, e) varetagelse af andre nærmere angivne kommunale hverv efter  

 anmodning fra kommunalbestyrelsen eller dennes udvalg, og f) udførelse af andre aktiviteter i forbindelse med de under litra  

 a-e nævnte møder m.v.
 ...
Stk. 5. Et medlem kan vælge at modtage erstatning for dokumenteret  

 tabt arbejdsfortjeneste.
I så fald reduceres det faste vederlag.
Valget  

 foretages med virkning for et regnskabsår ad gangen.
Erstatning ydes  

 for deltagelse i de i stk. 1, litra a-d, nævnte møder m.v.  

 Herudover kan kommunalbestyrelsen beslutte at yde erstatning til et medlem  

 for udførelse af de i stk. 1, litra e, nævnte aktiviteter.  

 Erstatningen kan pr. dag højst udgøre det femdobbelte af det  

 diætbeløb, som af indenrigsministeren er fastsat for  

 møder af ikke over 4 timers varighed, jf. § 16a, stk. 3.  

 Indenrigsministeren fastsætter nærmere regler om ydelse af  

 erstatningen, herunder om reduktion af det faste vederlag." Af § 2 i bekendtgørelsen om vederlag, diæter, pension m.v.  

 for varetagelsen af kommunale hverv fremgår, at et  

 kommunalbestyrelsesmedlem mod reduktion i det faste vederlag på 20.000  

 kr. kan vælge at modtage erstatning for dokumenteret tabt  

 arbejdsfortjeneste.
 § 5 i bekendtgørelsen er sålydende:
"Erstatning for dokumenteret tabt arbejdsfortjeneste, jf. § 16, stk. 5, og  

 § 16 a, stk. 1 og 4, i lov om kommunernes styrelse kan pr. dag højst  

 udgøre det femdobbelte af diætsatsen i § 4. Kommunalbestyrelsen  

 afgør, om erstatningskravet kan anses for dokumenteret." Det er således kommunalbestyrelsen, der konkret afgør, om  

 erstatningskravet kan anses for dokumenteret.
 Af forarbejderne til reglerne (Folketingstidende 1994/1995, Tillæg  

 A, sp. 2080f) fremgår følgende:
 "Erstatningen for tabt arbejdsfortjeneste kan efter de nugældende  

 regler højst udgøre det tredobbelte af den almindelige  

 diætsats, ...
Udvalget vedrørende kommunalpolitikernes arbejdsvilkår m.v.  

 har specielt drøftet, om dette maksimum burde ændres, jf. herved  

 betænkningen side 63-64. Udvalget har på den ene side fundet, at  

 grænsen ligger i underkanten af det acceptable, når der henses  

 til formålet med at opretholde ordningen med erstatning for tabt  

 arbejdsfortjeneste, hvorefter erstatningen må forudsættes at  

 udgøre en reel kompensation for mistet lønindtægt.  

 På den anden side har der i udvalget været enighed om, at en vis  

 overgrænse bør opretholdes." På denne baggrund skal Indenrigsministeriet bemærke  

 følgende vedrørende de stillede spørgsmål:
 Ad 1:
Det er en forudsætning for at få udbetalt erstatning for  

 dokumenteret tabt arbejdsfortjeneste, at der rent faktisk er lidt et tab som  

 følge af deltagelse i de i den kommunale styrelseslovs § 16, stk. 1,  

 litra a-d, nævnte møder m.v. og for udøvelse af de i §  

 16, stk. 1, litra e, nævnte aktiviteter.
Det må således i  

 alle tilfælde skulle dokumenteres af det enkelte  

 kommunalbestyrelsesmedlem, at denne mødedeltagelse m.v. har  

 medført et konkret indtægtstab.
Dette dokumentationskrav  

 gælder også for arbejdsledige kommunalbestyrelsesmedlemmer.
Det bemærkes, at det fremgår af § 4, stk. 2, i  

 bekendtgørelse om fradag i arbejdsløshedsdagpenge  

 (bekendtgørelse nr. 458 af 9. juni 1999), at indtægter, som  

 medlemmer af kommunalbestyrelser og amtsråd modtager efter de kommunale  

 styrelseslove, ikke medfører fradrag i  

 arbejdsløshedsdagpengene.
Indtægter som borgmester,  

 rådmand eller udvalgsformand medfører dog fradrag.
 Såfremt Horsens Kommune ønsker nærmere vejledning om  

 denne bestemmelse, skal Indenrigsministeriet henvise kommunen til at rette  

 henvendelse til Direktoratet for Arbejdsløshedsforsikringen, der har  

 udstedt bekendtgørelsen.
 Ad 2:
I pkt. 2 C i Indenrigsministeriets vejledning nr. 152 om vederlag,  

 diæter, pension m.v. for varetagelsen af kommunale hverv er  

 anført, at erstatningen ydes for det tab, der faktisk lides i  

 forbindelse med deltagelse i mødet m.v.
Det er således ikke kun  

 selve mødetiden m.v., men også den samlede rejsetid, der skal  

 medregnes.
Derimod indgår forberedelsestiden i forbindelse med  

 møder ikke i beregningen.
Da det er det faktisk lidte tab, der skal erstattes, kan der som  

 udgangspunkt ikke ydes erstatning ud over den tid, der medgået til  

 selve mødet og befordring frem og tilbage.
Kun hvis der på grund  

 af arbejdsforholdets indhold eller karakter lides tab derudover, kan dette  

 erstattes.
 Det er kommunalbestyrelsen, der konkret må tage stilling til,  

 hvorvidt arbejdsforholdet har en sådan karakter, at der kan  

 dokumenteres indtægtstab for en hel arbejdsdag eller vist antal timer,  

 uanset at varetagelsen af det kommunale hverv ikke har haft en tilsvarende  

 tidsmæssig udtrækning.
 Det bemærkes, at der ikke efter lov om kommunernes styrelse eller  

 bekendtgørelsen om vederlag, diæter, pension m.v. for  

 varetagelsen af kommunale hverv er noget krav om, at det  

 pågældende kommunalbestyrelsesmedlem skal søge at  

 begrænse sit tab ved så vidt muligt at få omlagt sin  

 arbejdstid, og der består ikke nogen adgang for kommunalbestyrelsen til  

 at stille krav herom.
 Ad 3:
 Kommunalbestyrelsen vil normalt kunne anse en lønmodtagers tab for  

 tilstrækkeligt dokumenteret ved en skriftlig erklæring fra  

 vedkommende arbejdsgiver.
I pkt. 2 C i Indenrigsministeriets vejledning nr. 152 om vederlag,  

 diæter, pension m.v. for varetagelsen af kommunale hverv er for  

 så vidt angår dokumentationskravet for selvstændigt  

 erhvervsdrivende anført, at kommunalbestyrelsen normalt vil kunne anse  

 tabet for dokumenteret ved en erklæring fra den pågældende  

 selvstændige erhvervsdrivende.
Det er imidlertid en forudsætning,  

 at de foreliggende omstændigheder i øvrigt sandsynliggør,  

 at det påståede tab er lidt.
 Kopi af dette brev er i dag sendt til Tilsynsrådet for Vejle  

 Amt.
