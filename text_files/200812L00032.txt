Fremsat den 9. oktober 2008 af ministeren for sundhed og forebyggelse (Jakob Axel Nielsen) Forslag til Lov om ændring af lov om foranstaltninger mod smitsomme og andre overførbare sygdomme (Hygiejnecertifikater m.v.) § 1 I lov om foranstaltninger mod smitsomme og andre overførbare sygdomme, jf. lovbekendtgørelse nr. 640 af 14. juni 2007, foretages følgende ændringer:
 1. § 18, stk. 2, affattes således:
»Stk. 2. Ministeren for sundhed og forebyggelse fastsætter regler om, hvilke foranstaltninger der skal iværksættes for at hindre, at rotter eller andre gnavere og vektorer fører smitte fra en sygdom, der er omfattet af denne lov, ind eller ud af landet.
Ministeren for sundhed og forebyggelse kan herunder fastsætte, at en statslig myndighed, som epidemikommissionen i medfør af § 4 måtte have pålagt at bistå med opgaven, kan lade nærmere bestemte praktiske foranstaltninger udføre ved en autoriseret rottebekæmper, der tillige kan udføre opgaven for så vidt angår vektorer.« 2. § 26 affattes således:
»Sundhedsstyrelsen kan fastsætte regler om lægers og andre autoriserede sundhedspersoners medvirken i bekæmpelse af smitsomme og andre overførbare sygdomme.« 3. § 28, stk.1, nr. 1, affattes således:
»Ejeren af et skib eller luftfartøj afholder efter regler fastsat af ministeren for sundhed og forebyggelse udgifterne til undersøgelse for og eventuel udryddelse af rotter eller andre gnavere og vektorer i henhold til § 18, stk. 2, herunder et beløb til dækning af epidemikommissionens omkostninger.« § 2 Loven træder i kraft den 1. januar 2009.
§ 3 Loven gælder ikke for Færøerne og Grønland, men kan ved kongelig anordning helt eller delvist sættes i kraft for Færøerne med de afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Indledning Baggrunden for det foreliggende lovforslag er WHOs sundhedsregulativ fra 2005, som Danmark har tilsluttet sig, og hvori de hidtidige rottecertifikater for skibe erstattes af hygiejnecertifikater, samt Sundhedsstyrelsens redegørelse af 8. august 2008 vedrørende indførelse af hygiejnecertifikater til skibe, hvori Sundhedsstyrelsen redegør nærmere for kravene til de nye certifikater og for den praktiske implementering.
Ifølge sundhedsregulativet skal de nye hygiejnecertifikater foruden undersøgelse og evt. kontrolforanstaltninger for rotter og andre gnavere også omfatte undersøgelse og evt. kontrolforanstaltninger overfor andre smittekilder for at beskytte mod international sygdomsspredning, som udgør en folkesundhedsmæssig risiko.
Formålet med lovforslaget er at skabe hjemmel til udstedelse af sådanne hygiejnecertifikater og til at kræve betaling herfor.
Betalingen omfatter dels udgifter til undersøgelse og evt. foranstaltninger, og dels et beløb til dækning af epidemikommissionens omkostninger.
 Med lovforslaget udvides endvidere Sundhedsstyrelsens adgang til at fastsætte regler om lægernes og embedslægernes medvirken i bekæmpelse af smitsomme og andre overførbare sygdomme til at omfatte alle autoriserede sundhedspersoner.
2. Hygiejnecertifikater 2.1. Gældende ret WHOs formål med at indføre hygiejnecertifikater som en del af sundhedsregulativet er at identificere og registrere alle situationer, hvor skibe kan udgøre en folkesundhedsmæssig risiko af international betydning ved for eksempel at give anledning til smittespredning til landets eller andre landes befolkninger.
 Hvor sundhedsregulativet tidligere havde til formål at overvåge og kontrollere alvorlige smitsomme sygdomme som kolera, pest, gul feber, kopper, tilbagefaldsfeber og tyfus, omfatter sundhedsregulativet nu alle sygdomme og hændelser, der kan udgøre en folkesundhedsmæssig trussel af international betydning.
Smitteoverførsel med karakter af folkesundhedsmæssig trussel via skibstransport har ikke spillet en rolle for Danmark i de sidste mange år.
Selv med fly, hvor risikoen umiddelbart må anses for at være meget større på grund af den langt kortere transporttid, er erfaringerne set fra dansk synsvinkel yderst begrænsede.
Et scenario, hvor en hidtil ukendt, alvorlig sygdom opstår uvarslet på et skib, der lægger til i Danmark, anses for meget usandsynligt.
Det mest sandsynlige scenario vil være, at mennesker på skibet er alvorligt syge.
Sygdomstilfælde vil i sådanne tilfælde skulle anmeldes eller vil med meget stor sandsynlighed på anden vis komme til de danske sundhedsmyndigheders kendskab.
De danske myndigheder vil herefter håndtere udbruddet, som om samme situation var opstået i landet eller kommet til landet på anden vis.
Fra dansk side lægges vægt på det forhold, at sundhedsregulativet tilsigter at beskytte befolkninger mod sundhedsmæssige trusler af international betydning.
Dvs. at sundhedsregulativet tilsigter at beskytte landets og andre landes befolkninger mod spredning af den pågældende sygdom i forbindelse med modtagelse af syge rejsende.
Ved indførelse af de nye hygiejnecertifikater er udgangspunktet således at tilgodese dette overordnede formål: Forebyggelse af folkesundhedsmæssige trusler for Danmark såvel som internationalt.
2.2. Foreslåede ordning Danmark lægger vægt på, at hygiejnecertifikaterne skal afspejle sundhedsregulativets grundidé: At undgå spredning af folkesundhedsmæssige trusler over landegrænser.
Derfor finder Danmark det alene relevant i forbindelse med undersøgelse af skibe at sikre, at der ikke finder sygdomsspredning sted, der hidrører fra syge mennesker, rotter eller andre gnavere og vektorer.
Ved vektorer forstås insekter, mider eller andre mindre dyr, som overfører en mikroorganisme.
Da piloter og kaptajner, som har kommandoen over fly og skibe i forvejen har pligt til så tidligt som muligt før flyets/skibets ankomst at underrette bestemmelsesstedet om ethvert tilfælde af sygdom, som indikerer en smitsom lidelse eller evidens for en folkesundhedsmæssig risiko om bord, findes det alene relevant at lade hygiejnecertifikaterne for skibe omfatte undersøgelse for samt eventuel udryddelse af rotter eller andre gnavere og vektorer, som er kendt for at kunne sprede sygdomme til mennesker.
Det gælder således forekomst af disse dyr og vektorer, samt reservoirer for dem ombord, dvs. mulighed for, at rotter eller andre gnavere og vektorer kan leve og formere sig ombord.
For vektorernes vedkommende findes der ikke inden for vore breddegrader sygdomsoverførende vektorer, der kan udgøre en folkesundhedsmæssig trussel.
Der er dog en teoretisk risiko for overførsel af sygdom fra »fremmede« vektorer, der kommer til Danmark om bord på skibe.
De hidtidige rottecertifikater er udstedt af SKAT på vegne af epidemikommissionen og på grundlag af en erklæring fra den autoriserede rottebekæmper, som har foretaget undersøgelse samt eventuel udryddelse for rotter.
Ved den seneste ændring af epidemiloven i 2008, blev der åbnet mulighed for, at en anden statslig myndighed end SKAT kunne overtage denne myndighedsopgave.
Efter nærmere drøftelse mellem de relevante myndigheder er det besluttet, at det fremover bliver Sundhedsstyrelsen decentralt, dvs. regionens embedslæge, som på vegne af epidemikommissionen skal forestå certificeringen i stedet for SKAT.
I lovforslaget er SKAT derfor slettet, så der nu står, at hygiejnecertifikaterne udstedes af en statslig myndighed, som epidemikommissionen i medfør af § 4 måtte have pålagt at bistå med opgaven  en adgang som den gældende formulering af bestemmelsen allerede åbner mulighed for.
De praktiske foranstaltninger skal efter lovforslaget fortsat udføres af en autoriseret rottebekæmper, som tillige kan udføre opgaven for så vidt angår vektorer.
Nærmere kravspecifikation for hygiejneinspektion på skibe vil blive fastsat af Sundhedsstyrelsen.
De autoriserede rottebekæmpere, som vil påtage sig opgaven for så vidt angår vektorer, skal herefter afgive en erklæring om, at de kan påtage sig opgaven i overensstemmelse med Sundhedsstyrelsens kravspecifikation.
By- og Landskabsstyrelsen, som i forvejen autoriserer rottebekæmpelsesfirmaerne, vil forestå registreringen af de autoriserede rottebekæmpere, som har erklæret at kunne udføre opgaven.
3. Betaling 3.1. Gældende ret Ifølge den gældende lov afholder ejeren af et skib (eller luftfartøj) efter regler fastsat af indenrigs- og sundhedsministeren udgifterne til undersøgelse for og eventuel udryddelse af rotter i henhold til § 18, stk. 2, herunder et beløb til dækning af epidemikommissionens omkostninger.
Andre gnavere har ikke tidligere været omfattet.
Dette har i praksis ingen betydning, da undersøgelse og bekæmpelse ombord på skibe omfatter såvel rotter som andre gnavere.
De omhandlede regler fremgår af Indenrigsministeriets bekendtgørelse nr. 502 af 12. december 1979, som ændret ved bekendtgørelse nr. 151 af 14. april 1983 og bekendtgørelse nr. 680 af 13. juli 1994.
3.2. Foreslåede ordning Lovforslaget indebærer, at skibet fremover skal afholde de udgifter, der er forbundet med undersøgelse og udryddelse af såvel rotter eller andre gnavere som vektorer, herunder et ekspeditionsgebyr til dækning af epidemikommissionens udgifter.
Ifølge SKAT har det årlige antal rottecertifikater til danske såvel som udenlandske skibe udgjort ca. 150. Dette forventes ikke at ændre sig med de nye hygiejnecertifikater, da kravene til, hvem der skal have de nye certifikater, ikke påtænkes ændret.
Da forholdene, hvorunder inspektion og en evt. udryddelse skal foregå, ifølge sundhedsregulativet vil være de samme som for undersøgelse og evt. udryddelse for rotter, og da undersøgelse og eventuelle foranstaltninger som hidtil skal udføres af de autoriserede rottebekæmpere i forbindelse med den gennemgang af skibet, som de i forvejen foretager, forventes ekstraudgiften for det enkelte skib at være af begrænset omfang.
4. Autoriserede sundhedspersoner 4.1. Gældende ret Sundhedsstyrelsen har efter den gældende lov adgang til at fastsætte regler om lægernes og embedslægernes medvirken i bekæmpelse af smitsomme og andre overførbare sygdomme.
4.2. Foreslåede ordning Når det drejer sig om smitsomme sygdomme er det vigtigt, at alle autoriserede sundhedspersoner udviser omhu for ikke at bringe smitte mellem patienter/klienter, der modtager behandling, pasning og pleje.
Hygiejniske forholdsregler har fået stor betydning over de senere år med fremkomsten af resistente bakterier.
Sundhedsstyrelsen udgav således i 2006 »Vejledning om forebyggelse af spredning af MRSA«. (MRSA er en antibiotikaresistent stafylokok). Vejledningen er skrevet i medfør af § 26, men retter sig mod alt sundheds- og plejepersonale, herunder også f.eks. tandlæger.
Det forventes, at der fremover vil komme lignende regelsæt.
Sådanne hygiejniske regelsæt har ikke tidligere foreligget.
Det er vigtigt, at sådanne regelsæt ikke alene gælder for læger, men for alle autoriserede sundhedspersoner, ikke mindst fordi det ofte er andre sundhedspersoner end læger, der varetager pasning og pleje, som ofte indebærer direkte og længerevarende kontakt.
Forslaget indebærer derfor, at Sundhedsstyrelsens adgang til at fastsætte regler om lægernes og embedslægernes medvirken i bekæmpelse af smitsomme og andre overførbare sygdomme udvides til at omfatte alle autoriserede sundhedspersoner.
5. De økonomiske og administrative konsekvenser for det offentlige Set i forhold til den gældende ordning indebærer lovforslaget ikke nye økonomiske eller administrative konsekvenser for regionerne eller kommunerne, da udgifterne til undersøgelse for og eventuel udryddelse af rotter eller andre gnavere og vektorer afholdes af skibet.
Forslaget indebærer heller ikke nye økonomiske eller administrative konsekvenser for staten.
Der skal fortsat udstedes det samme antal certifikater, blot af en anden statslig myndighed end SKAT, og det administrativt fastsatte ekspeditionsgebyr til dækning af epidemikommissionens omkostninger vil i forbindelse med den kommende ændring af reglerne i bekendtgørelse om foranstaltninger mod smitsomme sygdomme blive tillagt den embedslægeinstitution, hvorunder den certifikatudstedende embedslæge, som har fået pålagt opgaven af epidemikommissionen, er ansat.
 Forslaget om udvidelse af Sundhedsstyrelsens bemyndigelse til at fastsætte regler om lægernes og embedslægernes medvirken i bekæmplese af smitsomme og andre overførbare sygdomme til at omfatte alle autoriserede sundhedspersoner indebærer ikke i sig selv økonomiske konsekvenser for det offentlige.
6. De økonomiske og administrative konsekvenser for erhvervslivet Samlet vil forslaget kun have begrænsede erhvervsøkonomiske konsekvenser.
Hidtil har ejeren af et skib afholdt udgifterne til undersøgelse for og eventuel udryddelse af rotter eller andre gnavere samt et ekspeditionsgebyr for certifikatudstedelsen.
Da skibsinspektionerne og evt. foranstaltninger foruden at omfatte rotter eller andre gnavere fremover også skal omfatte vektorer, må der påregnes en ekstraudgift for det enkelte skib, som kan være dansk eller udenlandsk.
Men da inspektionerne og de evt. foranstaltninger som hidtil skal udføres af de autoriserede rottebekæmpere i forbindelse med den gennemgang af skibet, som de i forvejen foretager, forventes ekstraudgiften at være af begrænset omfang.
Omkostningerne ved en rotteundersøgelse beløber sig i dag til ca. 3.500 kr.
Administrativt vil der ikke være nogen ændringer, da rottecertifikatet erstattes af et hygiejnecertifikat.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
7. De administrative konsekvenser for borgere Lovforslaget har ikke økonomiske eller administrative konsekvenser for borgerne.
8. De miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer m.v.
 Lovforslaget har været i høring hos SKAT, By- og Landskabsstyrelsen, Danske Regioner, KL, Rigspolitichefen, Den Almindelige Danske Lægeforening, Danmarks Rederiforening, Danmarks Skibsmæglerforening, Danske Havne, Rigsombudsmanden på Færøerne, samt til orientering i Grønlands Hjemmestyre.
Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås, at de foranstaltninger, som ministeren kan iværksætte for at hindre, at rotter eller andre gnavere fører smitte fra en sygdom, der er omfattet af denne lov, ind eller ud af landet, udvides til også at omfatte vektorer.
Ved vektorer forstås insekter, mider eller andre mindre dyr, som overfører en mikroorganisme.
Om baggrunden for ændringen henvises til de almindelige bemærkninger, afsnit 2.
Det foreslås videre at slette SKAT som myndighed, der kan bistå epidemikommissionen.
Begrundelsen herfor er, at Sundhedsstyrelsen med indførelsen af de nye hygiejnecertifikater for skibe vil overtage opgaven fra SKAT  en adgang som den gældende formulering af bestemmelsen allerede åbner mulighed for.
Endvidere foreslås at de nærmere bestemte praktiske opgaver, som den statslige myndighed bistår epidemikommissionen med, kan udføres ved en autoriseret rottebekæmper, der tillige kan udføre opgaven for så vidt angår vektorer.
Begrundelsen for at lade undersøgelse og eventuel udryddelse af vektorer foregå ved en autoriseret rottebekæmper, som tillige kan udføre opgaven for så vidt angår vektorer, er, at den autoriserede rottebekæmper i forvejen undersøger og foretager eventuel udryddelse af rotter på skibe og herudover har erfaring i skadedyrsbekæmpelse.
Hvilke nærmere krav, som de autoriserede rottebekæmpere skal opfylde for at kunne påtage sig opgaven for så vidt angår vektorer, vil blive fastsat af Sundhedsstyrelsen i en bekendtgørelse.
 Bortset herfra er bestemmelsen uændret i forhold til den gældende lov.
Til nr. 2 Det foreslås, at Sundhedsstyrelsens adgang til at fastsætte regler om lægernes og embedslægernes medvirken i bekæmpelse af smitsomme og andre overførbare sygdomme udvides til at omfatte alle autoriserede sundhedspersoner.
De fleste regelsæt, som Sundhedsstyrelsen udsender med hjemmel i § 26 vil fortsat hovedsagelig være rettet mod læger, eksempelvis diagnostik, behandling, anmeldelse og afgrænsning af risikogrupper.
Når det drejer sig om smitsomme sygdomme er det imidlertid vigtigt, at alle autoriserede sundhedspersoner udviser omhu for ikke at bringe smitte mellem patienter/klienter, der modtager behandling, pasning og pleje.
 At embedslæger ikke længere behøver at blive nævnt eksplicit er en følge af, at embedslægeinstitutionerne nu er en del af Sundhedsstyrelsen.
Til nr. 3 Som en konsekvens af, at de foranstaltninger, som ministeren i henhold til lovforslagets § 1, nr. 1, kan iværksætte, foreslås udvidet til også at omfatte vektorer, foreslås betalingsforpligtelsen ligeledes udvidet til også at omfatte undersøgelse for og eventuel udryddelse af vektorer.
Endvidere foreslås »efter rotter« tilføjet: »eller andre gnavere«, da § 18, stk. 2, som bestemmelsen henviser til, omhandler »rotter eller andre gnavere«.
Udvidelse af bestemmelsen til også at omfatte andre gnavere har ingen praktisk betydning, da undersøgelse og bekæmpelse ombord på skibe omfatter såvel rotter som andre gnavere.
Der er således udelukkende tale om en konsekvensændring af ordensmæssig karakter.
 Bortset herfra er bestemmelsen uændret i forhold til den gældende lov.
Til § 2 Det foreslås, at loven træder i kraft 1. januar 2009. Der vil samtidig med lovens ikrafttræden blive udarbejdet en ny bekendtgørelse om foranstaltninger mod smitsomme og andre overførbare sygdomme.
Til § 3 Loven gælder ikke for Færøerne og Grønland.
For Færøernes vedkommende kan loven  helt eller delvis  sættes i kraft ved kongelig anordning med de afvigelser, som de særlige færøske forhold tilsiger.
For Grønlands vedkommende er kompetencen til at fastsætte regler indenfor sundhedslovgivningen overgået til hjemmestyrets myndigheder, jf. § 1 i lov nr. 369 af 16. juni 1991 om sundhedsvæsenet i Grønland.
