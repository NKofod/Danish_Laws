Skriftlig fremsættelse (14. april 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om anlæg af rute 21,  

 strækningen Holbæk-Vig.
(Lovforslag nr.
L 225).
 Med lovforslaget søges om bemyndigelse til at  

 anlægge en ny hovedlandevej som motorvej i forlængelse af  

 Holbækmotorvejen fra dens nuværende endepunkt ved Langerød  

 syd for Holbæk til Tuse og herfra videre som motortrafikvej til Vig.  

 Samtidig søges om bemyndigelse til at nedlægge de eksisterende  

 hovedlandevejsstrækninger, som den nye vej skal afløse, som  

 hovedlandeveje.
Hovedsigtet med den nye motorvej/motortrafikvej er at  

 forbedre trafikafviklingen mellem Holbæk og Vig og aflaste de mindre  

 bysamfund langs den nuværende hovedlandevej for gennemkørende  

 trafik.
Herved forbedres trafiksikkerheden og miljøet i de mange  

 mindre byer, hvilket samtidig er hovedargumentet for at bygge en helt ny vej  

 fremfor at forbedre den eksisterende vej.
Det er karakteristisk for trafik  

 på rute 21 i Odsherred, at der er tale om en relativ lille andel af  

 tung trafik, og at weekendtrafikken udgør en væsentlig del af  

 den samlede årsdøgntrafik.
 Anlægsudgifterne til den nye vej er anslået  

 til ca. 740 mio. kr.
 Vejen vil blive anlagt i etaper med følgende  

 anlægsrækkefølge:
etape 1: Langerød-Tuse N (motorvej) etape 2: Tuse N-Herrestrup (motortrafikvej) etape 3: Herrestrup-Vig N (motortrafikvej) Påbegyndelsestidspunkt, anlægstakt og  

 åbningstidspunkter vil afhænge af de årlige  

 finanslovsbevillinger.
 Idet jeg i øvrigt henviser til lovforslagets  

 bemærkninger, skal jeg anbefale det til Tingets hurtige og velvillige  

 behandling.
 Jeg vil fremsende de høringssvar, der knytter sig  

 til lovforslaget, til trafikudvalget, når de foreligger.
 Lovforslaget fremsættes nu, fordi et flertal i  

 Folketingets trafikudvalg i betænkning af 18. december 1997 over  

 Forslag til lov om visse hovedlandevejsstrækninger har forudsat, at  

 når miljøundersøgelser og høringer  

 vedrørende rute 9 Odense-Svendborg, rute 18, strækningen  

 Herning-Brande, og rute 21 Holbæk-Vig er afsluttet, skal der  

 umiddelbart herefter for hver enkelt strækning fremsættes forslag  

 til anlægslov.
