Skriftlig fremsættelse (28. marts  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 vægtafgift af motorkøretøjer m.v. (Lempelse i afgiften af  

 last- og sættevogntog i variabel kombination).
(Lovforslag nr.
L 200).
 Regeringen ønsker at øge tilskyndelsen til  

 at anvende de last- og sættevogntog, der giver mindst vejslid.
 Forslaget går ud på at lempe  

 vægtafgiften af lastbiler i synsfri sammenkobling, der kun anvendes med  

 påhængs- eller sættevogne med flere end 2 aksler.  

 Vejsliddet er, givet affjedringstype og tilladt totalvægt, lavere jo  

 flere aksler lastbilen, last- eller sættevogntoget er udstyret med.
Efter de nugældende regler betales vægtafgift  

 for et vogntog efter den dyrest mulige kombination - altså for en  

 2-akslet påhængs- eller sættevogn.
På den måde  

 bliver last- og sættevogntog i synsfri sammenkobling ofte belastet med  

 en højere vægtafgift end den, der er afmålt til det  

 konkrete vejslid.
For et fast kombineret last- og sættevogntog med  

 mangeakslede påhængs- eller sættevogne er  

 vægtafgiften lavere end vægtafgiften af last- og  

 sættevogntog med påhængs- eller sættevogne med 2  

 aksler.
Efter forslaget ligestilles de 2 sammenkoblingsformer med hensyn til  

 vægtafgiften (altså last- og sættevogntog i fast  

 kombination henholdsvis synsfri sammenkobling).
 Forslaget vil gøre vægtafgiften mere konkret  

 rettet mod de last- og sættevogntog, der bruger vejnettet og dermed  

 give den en tættere sammenhæng til det konkrete vejslid.
 Idet jeg i øvrigt henviser  

 til lovforslagets bemærkninger, skal jeg anbefale lovforslaget til  

 Tingets velvillige behandling.
