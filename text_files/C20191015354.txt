Skrivelse om fravigelse af Sikkerhedscirkulæret vedrørende kompetencen til at sikkerhedsgodkende tolke omfattet af Rigspolitiets midlertidige tolkefortegnelse Det fremgår af § 13, stk. 1, i cirkulære af 17. december 2014 om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt (sikkerhedscirkulæret), at enhver offentlig myndighed træffer afgørelse om sikkerhedsgodkendelse af ansatte i myndigheden og ansatte i private firmaer, der arbejder for den offentlige myndighed.
Sikkerhedsgodkendelsen har kun gyldighed for den sikkerhedsgodkendte persons arbejde for den pågældende myndighed, jf. sikkerhedscirkulærets § 13, stk. 2. Politiets Efterretningstjeneste foretager en sikkerhedsundersøgelse til brug for den offentlige myndigheds afgørelse om sikkerhedsgodkendelse af ansatte, jf. sikkerhedscirkulærets § 13, stk. 3.
 Justitsministeriet fraviger herved sikkerhedscirkulærets bestemmelse om, at det er den enkelte offentlige myndighed, der træffer afgørelse om sikkerhedsgodkendelse af ansatte, for så vidt angår tolke, som skal optages på Rigspolitiets midlertidige tolkefortegnelse, med gyldighed for alle offentlige myndigheder, som benytter sig heraf, herunder politiet og myndighederne på Udlændinge- og Integrationsministeriets område.
 For tolke, der skal optages på Rigspolitiets tolkefortegnelse, vil det i stedet være Politiets Efterretningstjeneste, der træffer afgørelsen om sikkerhedsgodkendelse.
 Tolke, der har været omfattet af rammeaftalen om levering af fremmedsprogstolkning (kontrakt ID-nummer 1801078), og som allerede er sikkerhedsgodkendt, skal frem til udløbet af sikkerhedsgodkendelsen ikke sikkerhedsgodkendes på ny, såfremt tolkene måtte ønske at blive optaget på Rigspolitiets midlertidige tolkefortegnelse.
 Denne skrivelse erstatter skrivelse nr. 9922 af 30. oktober 2018 for så vidt angår sikkerhedsgodkendelse af ansatte, der er omfattet af rammeaftalen om levering af fremmedsprogstolkning (kontrakt ID-nummer 1801078).
