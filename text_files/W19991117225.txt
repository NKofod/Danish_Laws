Investeringsbeviser Reference:
 ABL § 2 c.
 A klagede for indkomståret 1994 over, at told- og skatteregionen  

 havde forhøjet avance ved salg af investeringsbeviser i B med 425.000  

 kr.
 Det var oplyst, at klageren pr. 1.11.1991 anskaffede nom. 5.000.000 kr.  

 investeringsbeviser i B for en samlet købesum af 5.050.000 kr. (inkl.  

 købsomkostninger). Han optog samtidig et lån på 5.050.000  

 kr. i C Bank A/S, hvilket lån blev indfriet den 30.12.1994.
 Klageren afstod de omhandlede investeringsbeviser den 3.11.1994 for i alt  

 6.274.125 kr., svarende til kurs 125,5.
 Det var oplyst, at indre værdi af B den 16.6.1992 blev opgjort til  

 kurs 106,75, og at indløsningskursen pr. denne dato var kurs 103,55 og  

 emissionskursen 112,09. Banken foretog efter det oplyste ikke nogen handler  

 med investeringsbeviser omkring denne dato.
 Det var videre oplyst, at indre værdi af B den 17.5.1993 blev  

 opgjort til kurs 115,5022, og at banken på denne dato solgte  

 investeringsbeviser til kurs 113,25. Den 18.5.1993 var indre værdi  

 opgjort til kurs 117,9326, den 19.5.1993 til kurs 118,2391, den 20.5.1993 til  

 kurs 118,1236. Den 24.5.1993 blev indre værdi opgjort til 117,7506, og  

 banken købte denne dato investeringsbeviser til kurs 112,25. Den  

 25.5.1993 blev indre værdi opgjort til kurs 117,4612, og  

 investeringsforeningen indløste investeringsbeviser til kurs 113,5.
 Told- og skatteregionen havde fundet, at avancen ved salget af  

 investeringsbeviserne skulle opgøres til 1.099.125 kr., idet der var  

 taget udgangspunkt i en anskaffelsessum på 5.175.000 kr., svarende til  

 kurs 103,50, hvilket efter regionens opfattelse var kursen pr. 16.6.1992 for  

 de omhandlede investeringsbeviser.
Regionen havde herved bl.a. anført, at der var tale om en  

 investering i aktier, som var omfattet af ABL § 2 c om aktier erhvervet for  

 lånte midler, hvor afkastet af investeringen og lånet med stor  

 sikkerhed kunne opgøres på forhånd.
Der var bl.a. henvist  

 til, at investeringsforeningens formue var investeret i en portefølje  

 af 3-årige obligationer med en lav kuponrente, og at der i den  

 udstrækning, der var investeret i udenlandske obligationer, foretoges  

 valutakurssikring af disse.
Regionen havde videre fundet, at overgangsbestemmelsen i § 19, stk. 3, i  

 lov nr. 421 af 25.6.1993 ikke kunne finde anvendelse, idet  

 investeringsbeviserne var omfattet af ABL § 2 c.
Der skulle således  

 ikke foretages en opgørelse ved en fiktiv afståelse den  

 18.5.1993 og dermed en prøvelse af, hvorvidt arrangementet var  

 omfattet af ABL § 2 c, stk. 1. Overgangsreglen var alene indført for  

 at sikre, at der for mindretalsaktier som hidtil havde kunnet afstås  

 uden beskatning af gevinster og uden fradrag for tab, alene skete beskatning  

 af gevinster vedrørende perioden efter den 19.5.1993. En direkte  

 ordlydsfortolkning af bestemmelsen udelukkede således, at  

 overgangsreglen fandt anvendelse for aktier, der var omfattet af bl.a.
ABL §  

 2 c.
En anden fortolkning af overgangsbestemmelserne gav ikke nogen rimelig  

 mening, idet der med skattereformen fra maj 1993 blev gennemført en  

 skærpet beskatning på aktieområdet for  

 mindretalsaktionærer og overgangsbestemmelserne havde alene til hensigt  

 at sikre, at dette ikke skete med tilbagevirkende kraft.
Såfremt den af  

 klagerens advokat anlagte fortolkning skulle lægges til grund, ville  

 dette i praksis betyde, at lovgiver i forbindelse med gennemførelsen  

 af en skærpet beskatning på aktieområdet for  

 mindretalsaktionærer samtidig havde lempet beskatning af de  

 lånefinansierede investeringer, der udelukkende var etableret med  

 henblik på udnyttelse af de daværende beskatningsregler, hvor  

 lovgiver medio 1992 gennemførte ABL § 2 c netop for at standse denne  

 form for skattearbitrage.
Dette havde næppe været lovgivers  

 hensigt eller intentioner med de foretagne lovindgreb og ændringer,  

 hvilket efter regionens opfattelse heller ikke kunne udledes af de omtvistede  

 overgangsbestemmelser for mindretalsaktionærer.
 Klagerens advokat havde nedlagt principal påstand om, at den i 1994  

 gennemførte afståelse af de omhandlede investeringsbeviser alene  

 havde medført en avance på 362.125 kr., og subsidiær  

 påstand om, at afståelsen alene havde medført en avance  

 på 674.125 kr.
Til støtte for den principale påstand havde han bl.a. gjort  

 gældende, at uanset afståelsen af investeringsbeviserne var  

 omfattet af ABL § 2 c på tidspunktet for den faktiske afståelse,  

 fulgte det af § 19, stk. 3, i lov nr. 421 af 25.6.1993, at værdien pr.  

 19.5.1993 kunne anvendes i stedet for den faktiske anskaffelsessum ved  

 avanceopgørelsen, idet investeringsbeviserne ved en afståelse  

 den 18.5.1993 ikke ville have været omfattet af ABL § 2 c, jf. § 2 c,  

 stk. 3, 2. pkt., da det samlede resultat vedrørende lånet og  

 aktiebesiddelsen, herunder fortjeneste ved afståelse af aktierne, under  

 et ville have været negativt efter skat selv uden beskatning efter ABL  

 § 2 c, hvis investeringsbeviserne var blevet afstået den 18.5.1993,  

 samt at værdien pr. 19.5.1993 kunne fastsættes til kurs 118,24,  

 hvorfor der var et retskrav på, at denne kurs anvendtes ved  

 avanceopgørelsen.
Han havde videre bl.a. anført, at en naturlig  

 sproglig forståelse af den omhandlede overgangsregel medførte,  

 at det var muligt for investorer, der ved en afståelse i 1994 eller  

 1995 omfattedes af § 2 c, men som ved en eventuel afståelse den  

 18.5.1993 ville have været omfattet af § 4, (idet der bortsås fra  

 ejertidens længde), at anvende værdien pr. 19.5.1993 som  

 anskaffelsessum ved opgørelsen af avancen i 1994 eller 1995. Som  

 bekendt var en lovbestemmelses ordlyd afgørende ved fortolkningen af  

 bestemmelsen, uanset om der kunne argumenteres for en anden fortolkning, idet  

 advokaten til støtte herfor havde henvist til TfS 1996.654 og TfS  

 1998.137. Overgangsreglen gav ikke anledning til berettiget tvivl om, at  

 bestemmelsen også omfattede investorer, der ved en afståelse var  

 omfattet af ABL § 2 c, men som ikke var dette ved en eventuel afståelse  

 den 18.5.1993. Advokaten havde herefter foretaget følgende beregning  

 vedrørende et teoretisk salg af investeringsbeviserne den 18.5.1993,  

 idet han havde taget udgangspunkt i en afståelsessum beregnet efter  

 kurs 118,24, svarende til den indre værdi:
Afståelsessum v. kurs 118,24 5.912.000 kr.
Aktieafgift (1 %) - 59.120 kr.
Kurtage (0,5%) - 29.560 kr.
Skattepligtig afståelsessum 5.823.320 kr.
Faktisk anskaffelsessum 5.050.000 kr.
Samlet skattepligtig fortjeneste 773.320 kr.
 Beregning i relation til ABL § 2 c, stk. 3, 1. pkt.:
Skattepligtig fortjeneste 773.320 kr.
De fradragsberettigede udgifter udgør renteudgifter i 1991 - 1993 på hhv.
0 kr., 571.281 kr., og 259.772 kr. samt omkostninger ved førtidig indfrielse af lånet på 245.935 kr., dvs. i alt - 1.076.988 kr.
De fradragsberettigede udgifter overstiger den skattepligtige fortjeneste med 303.668 kr.
 Beregning i relation til ABL § 2 c, stk. 3, 2. pkt.:
Den skattepligtige fortjeneste 773.320 kr.
Skatten af aktieavancen - 429.193 kr.
Aktieavance efter beskatning 344.127 kr.
Renteudgifter og omkostninger ved førtidig indfrielse af lånet i alt - 1.076.988 kr.
Skatteværdien heraf 577.733 kr.
Renteudgifter efter skattefradrag - 499.255 kr.
 Det samlede resultat af investeringen opgjort som aktieavancen efter  

 beskatning med fradrag af renteudgifterne samt omkostningerne ved  

 førtidig indfrielse af lånet efter skattefradrag var  

 således negativt med 155.128 kr.
Til støtte for den subsidiære påstand havde advokaten  

 gjort gældende, at såfremt afståelsen af  

 investeringsbeviserne var omfattet af ABL § 2 c, fulgte det af § 11, stk. 16,  

 i lov nr. 491 af 24.6.1992, at værdien pr. 16.6.1992 kunne anvendes i  

 stedet for den faktiske anskaffelsessum ved avanceopgørelsen, samt at  

 værdien pr. 16.6.1992 af investeringsbeviserne i B kunne  

 fastsættes til kurs 112, hvorfor der var retskrav på, at denne  

 kurs blev anvendt ved avanceopgørelsen.
Han havde yderligere bl.a.  

 anført, at Ligningsrådet havde fundet, at kursen pr. 16.6.1992  

 måtte fastsættes til indfrielsesværdien i henhold til lov  

 om investeringsforeninger § 28, stk. 2, hvilket ville sige kurs 103,5. Der  

 var af investeringsforeningens revisorer foretaget en vurdering af  

 investeringsbevisernes handelsværdi pr. 16.6.1992, hvorved kursen var  

 ansat til 112. Der var tale om en bagatelafvigelse i forhold til  

 Ligningsrådets skøn, og ifølge praksis krævedes der  

 et misforhold af en vis størrelse, før skattemyndighederne var  

 berettigede til at korrigere en overdragelsessum.
Advokaten havde vedrørende kursfastsættelsen videre bl.a.  

 anført, at loven anvendte udtrykket "handelsværdien", der var et  

 velkendt begreb indenfor skatteretten, og som kunne defineres som den  

 værdi, som kunne opnås ved en handel mellem ligeværdige,  

 fornuftige og uafhængige aftaleparter.
Man måtte således  

 forestille sig, at der var tale om "bonus pater" parter.
Der var for så  

 vidt tale om, at der skulle foretages en teoretisk  

 værdiansættelse.
I modsætning til en sådan stod en  

 værdiansættelse baseret på empiriske principper, dvs.  

 på faktisk konstaterede handler.
Den værdiansættelse, der  

 skulle foretages skatteretligt, var den teoretiske  

 værdiansættelse, om end det var klart, at i praksis ville der  

 blive lagt vægt på faktisk konstaterbare værdier i form af  

 gennemførte handler.
Den vægt, som gennemførte handler  

 kunne tillægges, måtte dog afhænge af, om de  

 pågældende salg var repræsentative for en ideel "bonus  

 pater" handel.
De gennemførte handler var efter advokatens opfattelse  

 ikke repræsentative for investeringsbevisernes reelle værdi, idet  

 de personer, som anskaffede lånefinansierede investeringsbeviser, men  

 som afstod disse og indfriede lånet før tiden, kunne ikke  

 sidestilles med personer, som indgik en handel som en ligeværdig,  

 fornuftig og uafhængig aftalepart.
De pågældende personer  

 havde af forskellige grunde været nødsaget til at skille sig af  

 med investeringsbeviserne, før end det oprindeligt var tilsigtet, og  

 havde derfor for flertallets vedkommende befundet sig i en tvangslignende  

 situation.
Man kunne derfor ikke lægge de stedfundne handler til grund  

 som andet en indikation af, hvilken kurs, der kunne opnås, hvis man  

 befandt sig i en tvangsmæssig situation den 19.5.1993.  

 Indløsningskursen i henhold til lov om investeringsforeninger § 28  

 afspejlede den mindsteværdi, som altid ville kunne realiseres af ejeren  

 af et investeringsbevis.
Den var derimod ikke udtryk for investeringsbevisers  

 handelsværdi, men kunne reelt sidestilles med et likvidationsprovenu i  

 et aktieselskab.
Ingen ville hævde, at kursen for en post aktier skulle  

 beregnes som selskabets indre værdi med fradrag af  

 likvidationsomkostninger, og i hvert fald ville ingen hævde, at  

 likvidationsomkostningerne skulle beregnes i forhold til, at  

 aktionærkredsen successivt afviklede deres aktiebeholdning.
Der var en  

 række omkostninger forbundet med enkeltstående  

 indløsninger, som førte til, at indløsningskursen blev  

 relativ lav.
For en person, som ikke befandt sig i en tvangssalgsituation,  

 ville der ikke være nogen grund til at affinde sig med en lavere  

 overdragelsessum end indre værdi.
En garanti for, at et aktiv ville  

 kunne realiseres til en bestemt mindsteværdi, kunne efter advokatens  

 opfattelse ikke medføre en lavere værdiansættelse, end man  

 ellers ville foretage, hvis man så bort fra garantien.
Ligesom der fandtes en lovpligtig indløsningskurs, fandtes der en  

 lovpligtig emissionskurs, idet investeringsforeningerne var pligtige til at  

 udstede nye investeringsbeviser, hvis en interesseret person henvendte sig.  

 For at en sådan udstedelse af nye investeringsbeviser ikke skulle  

 påføre de øvrige investorer omkostninger, tillagdes  

 omkostningerne ved udvidelsen indre værdi, når emissionskursen  

 blev beregnet, jf. lov om investeringsforeninger § 26. Den lovpligtige  

 emissionskurs sikrede således investorerne mod, at deres  

 investeringsbeviser faldt i værdi, fordi der blev udstedt yderligere  

 investeringsbeviser.
Det var advokatens opfattelse, at den beregnede  

 emissionskurs kunne tillægges nogen, men dog ikke afgørende  

 betydning ved fastlæggelsen af værdien af investeringsbeviserne  

 pr. 19.5.1993. Handelsværdien kunne således ikke uden videre  

 fastsættes til emissionskursen.
Reglen om en lovbestemt emissionskurs  

 talte imidlertid for, at værdien af investeringsbeviser fastsattes til  

 indre værdi, idet denne værdi var sikret mod fald som  

 følge af emissioner.
Indre værdi afspejlede de værdier,  

 som fandtes i investeringsforeningen.
Eftersom investeringsforeningens  

 værdier kunne opgøres meget præcist pr. 19.5.1993, kunne  

 indre værdi opgøres nøjagtigt.
Når hensås  

 til, at et investeringsbevis var ret til en andel af værdierne i  

 investeringsforeningen, talte meget for, at værdien af et  

 investeringsbevis fastsattes til netop indre værdi.
Tog man  

 udgangspunkt i, at handelsværdien kunne defineres som den værdi,  

 som kunne opnås ved en handel mellem ligeværdige, fornuftige og  

 uafhængige aftaleparter, måtte det antages, at disse ville  

 lægge afgørende vægt på den reelle værdi af  

 investeringsbeviserne, dvs. tage udgangspunkt i indre værdi, som et  

 udtryk for de underliggende værdier i investeringsforeningen.
En  

 skattemæssig værdiansættelse af bl.a. investeringsbeviser i  

 behold skete mindst én gang om året.
Således foretog alle  

 landets pengeinstitutter på investorernes vegne den 31.12. hvert  

 år en indberetning af disse investeringsbeviser til Told og Skat.  

 Børsnoterede investeringsbeviser indberettedes med den pr. 31.12.  

 senest noterede "alle handler" kurs, og unoterede investeringsbeviser  

 indberettedes med en kurs svarende til den pr. 31.12. opgjorte indre  

 værdi.
For begge af disse kurser gjaldt, at de ville befinde sig i et  

 interval imellem købs- og salgskursen.
Told- og Skattestyrelsen havde indstillet ansættelsen  

 stadfæstet, idet det til støtte herfor bl.a. var anført,  

 at man ved fortolkningen af overgangsbestemmelserne fra 1993 bl.a.  

 måtte se på baggrunden for indførslen af ABL § 2 c, som  

 var en af en række lovændringer fra 1992, der blev  

 gennemført for at sætte en stopper for en massiv  

 skattearbitrage.
Arrangementerne i B lå inden for kerneområdet af  

 de arrangementer, der blev tænkt på, idet han bl.a. henviste til,  

 at investeringen var lånefinansieret, og at det vedrørende  

 karakteren af investeringsforeningen fremgik af prospektmaterialet, at der  

 alene blev investeret i 3-årige obligationer med en lav kuponrente,  

 idet der samtidig blev foretaget kurssikringer, således at investorerne  

 var sikret mod enhver kurssvingning.
Der var videre henvist til den bindende  

 forhåndsbesked TfS 1993.265, hvoraf bl.a. fremgik, at en sådan  

 investering måtte anses for omfattet af ABL § 2 c, uanset en eventuel  

 indfrielse af lånet, idet man ved afståelsen måtte foretage  

 en opgørelse for derved at konstatere om den enkelte investor var  

 omfattet af undtagelsesbestemmelsen i ABL § 2, stk. 3. Ved skattereformen i  

 1993 blev der bl.a. indført en skærpet beskatning af  

 aktionærer, og overgangsbestemmelsen vedrørte alene de  

 aktionærer, der ikke var omfattet af ABL § 2 a - 3 ved skattereformens  

 indførelse.
En anden fortolkning af overgangsbestemmelsen gav ikke  

 rimelig mening, idet ABL § 2 c blev indført for at standse  

 skattearbitrage, og det kunne ikke forventes, at det 11 måneder efter  

 indførelsen af denne bestemmelse blev vedtaget at foretage en lempelse  

 af beskatningen efter ABL § 2 c.
Klageren var derfor alene berettiget til at  

 anvende værdien pr. 16.6.1992 som anskaffelsessum ved  

 avanceopgørelsen i 1994.
Vedrørende værdiansættelsen var det bl.a.  

 anført, at der måtte tages udgangspunkt i de handler, der var  

 konstateret i perioden omkring den 16.6.1992, således at kursen pr.  

 denne dato måtte ansættes til 103,5. Dette svarede til, hvad den  

 enkelte investor kunne forvente at modtage ved salg af sine  

 investeringsbeviser, idet der videre var henvist til, at B havde tilbudt  

 investorerne at aftage investeringsbeviserne til en kurs svarende til  

 indløsningskursen.
Der var således ikke grundlag for at  

 ansætte værdien til den indre værdi, idet der var  

 konstateret salg samt indløsning af investeringsbeviserne til kurser  

 under den indre værdi.
 Landsskatteretten udtalte:
 Overgangsreglen i § 19, stk. 3 i lov nr. 421 af 25.6.1993 havde  

 følgende ordlyd:
"Skattepligtige, som ved en eventuel afståelse af deres aktier den  

 18. maj 1993 ikke skulle have opgjort fortjeneste eller tab efter  

 aktieavancebeskatningslovens § 6, eller som alene skulle gøre det i  

 kraft af aktieavancebeskatningslovens § 6, stk. 6, og som ikke ville have  

 været omfattet af aktieavancebeskatningslovens §§ 2 a - 3 eller  

 kursgevinstloven, kan ved opgørelsen af fortjeneste eller tab ved en  

 senere afståelse af de pågældende aktier, anvende aktiernes  

 handelsværdi den 19. maj 1993 i stedet for anskaffelsessummen." Da klagerens investeringsbeviser i B ubestridt var lånefinansierede  

 og da B ubestridt i det væsentlige måtte antages at indtjene  

 overskud eller anden værditilvækst ved finansiering eller  

 investering under sådanne omstændigheder, at selskabets overskud  

 eller værditilvækst over en periode med stor sikkerhed kunne  

 opgøres på forhånd, jf. aktieavancebeskatningslovens § 2  

 c, stk. 1, måtte klageren også ved en eventuel afståelse  

 pr. 18. maj 1993 anses at have været omfattet af  

 aktieavancebeskatningslovens § 2 c, uanset om klageren ved en  

 opgørelse af avancen ville være blevet fritaget for beskatning  

 efter reglerne i § 2 c, stk. 3. Landsskatteretten fandt efter formuleringen  

 af § 19, stk. 3, i lov nr. 421 af 25.6.1993 herefter, at klageren ikke kunne  

 anses for omfattet af denne bestemmelse, og han kunne derfor ikke anvende  

 investeringsbevisernes handelsværdi den 19. maj 1993 i stedet for  

 anskaffelsessummen ved avanceopgørelsen i 1994.
Klageren kunne derimod anvende handelsværdien pr. 16. juni 1992 i  

 stedet for anskaffelsessummen ved avanceopgørelsen.
Ved  

 fastsættelsen af denne handelsværdi fandt retten, at der  

 måtte tages udgangspunkt i investeringsforeningens indre værdi,  

 idet der bl.a. var henset til, at denne på grund af de dagældende  

 regler for investeringsforeninger om investering og om opgørelse af  

 foreningens formue i den dagældende lov om investeringsforeninger blev  

 opgjort løbende og kunne opgøres med stor sikkerhed.
Det bemærkedes videre, at der i den dagældende lov om  

 investeringsforeninger § 28 var pålagt foreningen en pligt til at  

 indløse investeringsbeviser til enhver tid til en kurs svarende til  

 investeringsforeningens indre værdi med fradrag af omkostningerne ved  

 indfrielsen.
Investeringsforeningen havde videre pligt til at udstede nye  

 investeringsbeviser til en kurs svarende til investeringsforeningens indre  

 værdi med tillæg af omkostningerne ved udstedelsen, jf. § 26 i  

 den dagældende lov om investeringsforeninger.
Retten fandt, at handelsværdien for investeringsbeviserne i  

 skattemæssig henseende måtte fastsættes til en værdi  

 mellem den lovpligtige salgskurs og den lovpligtige købskurs, idet det  

 herved bemærkedes, at de foreliggende oplysninger vedrørende  

 faktiske handler alle vedrørte investorers salg til banken og ikke  

 eventuelle salg til tredjemand.
Retten fandt således, at  

 investeringsbevisernes handelsværdi passende kunne ansættes til  

 en kurs svarende til investeringsforeningens indre værdi eller kurs  

 106,75. Den talmæssige opgørelse ville blive foretaget af den  

 kommunale skattemyndighed.
