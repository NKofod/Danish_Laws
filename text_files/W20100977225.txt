Påbud om at en virksomhed skal etablere forsvarlige adgangs- og transportveje i fællesområderne.
Ophævelse af rådgiverpåbud Resumé En entreprenør havde fået påbud om at etablere forsvarlige adgangsveje på en byggeplads og et påbud om at bruge autoriseret arbejdsmiljørådgiver til at forebygge, at overtrædelsen gentog sig.
 Påbuddet om at etablere forsvarlige adgangsveje var blandt andet begrundet med, at virksomheden var den arbejdsgiver, som efter plan for sikkerhed og sundhed var ansvarlig for etablering og vedligeholdelse af byggepladsens adgangs- og transportveje i fællesområderne.
 Påbuddet var givet med hjemmel i reglen om, at en arbejdsgiver skal sørge for de foranstaltninger for fællesområderne, som er aftalt med bygherren.
 Arbejdsmiljøklagenævnet fastholdt Arbejdstilsynets påbud om adgangs- og transportveje i fællesområderne, idet adgangsvejene ikke var i orden på tilsynstidspunktet, og virksomheden havde aftalt at være ansvarlig for disse foranstaltninger i fællesområderne.
 Arbejdsmiljøklagenævnet ophævede påbuddet om brug af autoriseret arbejdsmiljørådgiver, idet den regel, som Arbejdstilsynet havde henvist til, forudsætter, at der er givet et påbud til en arbejdsgiver, fordi forholdene for virksomhedens egne ansatte medfører risiko for sikkerhed og sundhed.
Arbejdsmiljøklagenævnet har på møde den 26. oktober 2010 behandlet klagen fra [virksomhedens navn udeladt] over Arbejdstilsynets afgørelse af 15. november 2009 med påbud om 1) straks at etablere forsvarlige adgangsveje på byggepladsen [adresse udeladt] 2) at bruge autoriseret arbejdsmiljørådgiver til at bistå sig med at forebygge, at overtrædelsen om at etablere forsvarlige adgangsveje på byggepladsen gentager sig.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at [virksomhedens navn udeladt] straks skulle etablere forsvarlige adgangsveje på byggepladsen [adresse udeladt].
 Der er ikke grundlag for et påbud om, at [virksomhedens navn udeladt] skal bruge autoriseret arbejdsmiljørådgiver til at bistå sig med at forebygge, at overtrædelsen om at etablere forsvarlige adgangsveje på en byggeplads gentager sig.
 Det betyder, at Arbejdsmiljøklagenævnet fastholder Arbejdstilsynets afgørelse af 15. november 2009 for så vidt angår påbuddet om at etablere forsvarlige adgangsveje, men ophæver påbuddet om brug af autoriseret arbejdsmiljørådgiver.
B E G R U N D E L S E Forsvarlige adgangsveje Arbejdsmiljøklagenævnet lægger vægt på, at Arbejdstilsynet den 10. november 2009 konstaterede, at der på byggepladsen [adresse udeladt]  ikke var foretaget adskillelse mellem kørende og gående trafik  ikke var etableret forsvarlige adgangsveje til skurby således, at man kunne færdes uhindret  at færdselsveje og -arealer ikke var holdt jævne og fri for materialer eller genstande, der var til fare for færdslen  at færdselsvejene ikke alle steder var bæredygtige på grund af vejrlig.
Det fremgår af Arbejdstilsynets afgørelse, at [virksomhedens navn udeladt] var den arbejdsgiver, der efter plan for sikkerhed og sundhed var ansvarlig for etablering og vedligeholdelse af adgangs- og transportveje i fællesområderne.
Arbejdstilsynet har i afgørelsen henvist til reglen herom (§ 6 i bekendtgørelsen om indretning af byggepladser og lignende arbejdssteder).
 Efter denne regel skal den enkelte arbejdsgiver på byggepladsen sørge for, at de foranstaltninger for fællesområderne, som er aftalt med bygherren eller de andre arbejdsgivere, iværksættes og vedligeholdes, og arbejdsgiveren skal føre et effektivt tilsyn hermed.
 At virksomheden havde konstateret manglerne på byggepladsen og derfor havde bestilt en entreprenør til at udbedre disse, kan ikke fritage for påbuddet, fordi Arbejdstilsynet konstaterede manglerne den 10. november 2009. Det er forholdene på tidspunktet for Arbejdstilsynets tilsyn, der er afgørende for, om der er grundlag for et påbud.
Autoriseret arbejdsmiljørådgiver Reglerne om brug af autoriseret arbejdsmiljørådgiver forudsætter, at der er givet et påbud til [virksomhedens navn udeladt] som arbejdsgiver.
Påbuddet skal være givet, fordi forholdene for virksomhedens egne ansatte medfører risiko for sikkerhed og sundhed, som efter reglerne er komplekse og alvorlige overtrædelser af arbejdsmiljølovgivningen.
 Arbejdsmiljøklagenævnet lægger vægt på, at Arbejdstilsynet har givet et påbud om at etablere forsvarlige adgangsveje på grundlag af en regel om, at [virksomhedens navn udeladt] skal samarbejde med bygherre og andre arbejdsgivere om at sørge for de foranstaltninger for fællesarealerne, som er aftalt med bygherren.
 Der er derfor ikke grundlag for påbuddet om brug af autoriseret arbejdsmiljørådgiver efter de regler og den beskrivelse, som fremgår af Arbejdstilsynet afgørelse af 15. november 2009.
R E G L E R Arbejdsmiljøklagenævnet har ved afgørelsen benyttet følgende regler:
 Om samarbejde:
 § 20 a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008  § 6, stk. 1, i Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder som ændret ved bekendtgørelse nr. 1423 af 27. december 2008.
 Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008.
 Om autoriseret arbejdsmiljørådgiver:
 § 77 a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008  § 6, og § 21, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til  Arbejdstilsynet,  [Adressat udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 Kapitel 4 Almindelige pligter Arbejdsgiveren § 20 a.
Arbejdsgivere, der lader arbejde udføre på byggepladser, skal medvirke til at sikre, at bygherrens planlægning, afgrænsning og koordinering til fremme af de beskæftigedes sikkerhed og sundhed virker efter hensigten.
Arbejdsgiverne skal tage hensyn til anvisninger fra bygherrens koordinatorer herom.
 Stk. 2. Beskæftigelsesministeren kan fastsætte nærmere regler om arbejdsgivernes pligter efter stk. 1.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder som ændret ved bekendtgørelse nr. 1423 af 27. december 2008 Kapitel 2 Planlægning og samarbejde § 6. Den enkelte arbejdsgiver på byggepladsen skal sørge for, at de foranstaltninger for fællesområderne, som er aftalt med bygherren eller de andre arbejdsgivere, jf. bekendtgørelse om bygherrens pligter efter lov om arbejdsmiljø, iværksættes og vedligeholdes, samt føre et effektivt tilsyn hermed.
 Stk. 2. Den enkelte arbejdsgiver på byggepladsen skal medvirke til at sikre, at bygherrens planlægning, afgrænsning og koordinering til fremme af de beskæftigedes sikkerhed og sundhed på byggepladsen virker efter hensigten.
 Stk. 3. Den enkelte arbejdsgiver på byggepladsen skal tage hensyn til de anvisninger vedrørende planlægningen og koordineringen af sikkerheden og sundheden på byggepladsen, der kommer fra bygherrens koordinatorer, jf. bekendtgørelse om bygherrens pligter.
Kapitel 6 Adgangs- og transportveje § 35. Byggepladsen skal være indrettet med et tilstrækkeligt antal adgangsveje og transportveje af en sådan størrelse og beskaffenhed, at færdslen kan foregå uden fare for sikkerhed eller sundhed.
Adgangs-, transport- og færdselsarealer skal i fornødent omfang være indrettede, så egnede tekniske hjælpemidler kan anvendes.
Stk. 2. Placeringen, antallet og dimensionerne af døre, porte, lemme, m.v. skal være forsvarlige under hensyn til arbejdets art og forholdene i øvrigt.
Døre m.v. skal bestå af egnede materialer og være udformet og indrettet således, at de let kan åbnes, lukkes og passeres uden risiko.
Stk. 3. Det skal så vidt muligt tilstræbes, at adgangs- og transportvejene for kørende og gående trafik holdes adskilt, og at køreveje er ensrettede.
Hvor dette ikke er muligt, skal der etableres en passende sikkerhedsafstand mellem den kørende og gående trafik.
Stk. 4. Det skal sikres, 1) at veje er bæredygtige, når de benyttes, uanset vejrliget, 2) at adgangsveje fra offentlig vej og parkeringsplads til omklædningsrum og veje mellem skure kan befærdes i normalt fodtøj, og 3) at adgangsveje fra omklædningsrum til arbejdspladser kan befærdes i arbejdsfodtøj.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det fysiske område § 21. Adgangs- og transportveje for gående og kørende på en byggeplads, hvor der ikke er truffet foranstaltninger til sikring af, at de er bæredygtige uanset vejrlig og færdsel, eller hvor de ikke er holdt jævne og fri for materialer eller genstande, der kan være til fare for færdslen.
