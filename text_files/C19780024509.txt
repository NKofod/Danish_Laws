1. INDLEDNING Ifølge § 11, stk. 1, i lov nr. 324 af 19. juni 1974 om sygehusvæsenet  

 udfærdiger indenrigsministeren efter forhandling med sygehusrådet vejledende  

 retningslinier for planlægningen af sygehusvæsenets fremtidige udbygning.  

 Sådanne vejledende retningslinier er indeholdt i indenrigsministeriets  

 cirkulære nr. 103 af 8. juni 1971: Vejledende retningslinier for  

 planlægningen af sygehusvæsenets fremtidige udbygning, samt i  

 indenrigsministeriets cirkulære nr. 86 af 4. april 1977: Vejledende  

 retningslinier for planlægning af psykiatrisk sygehusvæsen.
På grundlag heraf påhviler det efter sygehuslovens § 11, stk. 2, hvert  

 amtsråd (d.v.s. amtsrådene samt Københavns og Frederiksberg  

 kommunalbestyrelser) at udarbejde en plan for dets sygehusvæsen og at  

 revidere planen i det omfang, udviklingen gør det nødvendigt.
Sygehusplanen  

 og revisioner af denne skal godkendes af indenrigsministeren efter  

 indstilling fra sygehusrådet.
Tilsvarende gælder efter sygehuslovens § 11,  

 stk. 3, væsentlige ændringer i en amtskommunes sygehusvæsen, der ikke er  

 forudsat i en i henhold til § 11, stk. 2, godkendt plan.
 Endelig indeholder sygehuslovens § 12 særlige regler om Hovedstadsrådets  

 udarbejdelse af en overordnet plan for sygehusvæsenet i hovedstadsområdet.
 Herudover er i sygehuslovens § 13 fastsat, at projekter vedrørende  

 kommunalt og privat sygehusbyggeri, herunder udvidelser og væsentlige  

 ombygninger, skal godkendes af indenrigsministeren.
 I de vejledende retningslinier fra 1971 (indenrigsministeriets cirkulære  

 nr. 103 af 8. juni 1971) er der ikke fastsat nogen frist for amtsrådenes  

 indsendelse af sygehusplaner, ligesom der ikke er optaget bestemmelser om  

 regelmæssige revisioner af sygehusplanerne.
 I årene efter indførelsen af reglerne om sygehusplanlægning har de fleste  

 amtsråd udarbejdet planer for det almindelige sygehusvæsen, og der har gennem  

 indenrigsministeriets, sundhedsstyrelsens og sygehusrådets behandling af  

 disse planer dannet sig en ret fast praksis for godkendelse af sygehusplaner.
 Ifølge denne praksis gøres godkendelse af en sygehusplan tidsbegrænset,  

 sædvanligvis højst af 5 års varighed, således at der ved udløbet af denne  

 periode skal indsendes en revideret sygehusplan.
 I medfør af de vejledende retningslinier fra 1977 om planlægning af  

 psykiatrisk sygehusvæsen (indenrigsministeriets cirkulære nr. 86 af 4. april  

 1977) blev der gennemført en særlig, kort planlægningsrunde for den  

 psykiatriske sygehusfunktion, idet fristen for indsendelse af planer var  

 fastsat til 1. april 1978. Efter afslutningen af denne særlige, korte  

 planlægningsrunde indgår planlægningen af den psykiatriske sygehusfunktion i  

 amtsrådenes almindelige sygehusplan.
 Med virkning fra 1. januar 1977 er der samtidig med omlægningen af det  

 kommunale regnskabsår til kalenderåret indført et nyt budget- og  

 regnskabssystem for kommuner og amtskommuner, der indebærer en  

 standardisering af form og indhold af den kommunale budgetlægning.
 Med virkning fra 1. januar 1978 er der endvidere indført en 4-årig  

 flerårsbudgettering.
 De nævnte reformer skulle efterhånden gøre det muligt for amtsrådene at  

 integrere budgetlægning og sektorplanlægning, hvad der på afgørende måde vil  

 forbedre amtsrådenes beslutningsgrundlag i forbindelse med såvel  

 budgetvedtagelsen som sygehusplanlægningen.
 For så vidt angår sygehusplanlægningen kan nævnes, at der allerede for  

 budgettet for 1978 og budgetoverslagsårene 1979-81 er indført en ordning,  

 hvorefter amtsrådene samtidig med vedtagelsen af det årlige budget også  

 afgiver en særlig indberetning om sygehusvæsenet, udformet som bemærkninger  

 til funktion 4.01. Sygehuse.
En yderligere udnyttelse af de muligheder, som det nye kommunale budget-  

 og regnskabssystem giver amtsrådene for at integrere budgetlægningen og  

 sygehusplanlægningen, forudsætter imidlertid, at amtsrådene gennemfører  

 regelmæssige revisioner af sygehusplanerne, således at disse kan indpasses i  

 den kommunale budgetprocedure.
Indenrigsministeriet har derfor fundet det  

 hensigtsmæssigt at supplere de vejledende retningslinier fra 1971 og 1977 med  

 bestemmelser om, - at alle sygehusplaner skal omfatte samme periode og revideres hvert 4.  

 år, første gang inden 1. april 1980 omfattende perioden 1981-92, derefter  

 inden 1. april 1984 omfattende perioden 1985-96 o.s.v., - at hver runde i planlægningsprocessen (revisionen hvert 4. år) afsluttes  

 med en generel tilbagemelding til amtsrådene foruden den sædvanlige  

 godkendelse af hver enkelt sygehusplan, - at der indføres et obligatorisk skemasæt som en del af sygehusplanen.
 De nærmere regler herom indeholdes i afsnit 2 og 3 i dette cirkulære.  

 Dette cirkulære ændrer hverken det materielle indhold af de tidligere  

 udsendte vejledende retningslinier eller den hidtidige praksis for  

 godkendelse af sygehusplaner, bortset fra spørgsmålet om godkendelsens  

 varighed.
 Cirkulæret har været forhandlet med Amtsrådsforeningen i Danmark,  

 Københavns og Frederiksberg kommunalbestyrelser samt Hovedstadsrådet og er  

 tiltrådt af sygehusrådet.
2. SYGEHUSPLANLÆGNINGENS TIDSHORISONT, REVISION OG AJOURFØRING.
2.1. INDLEDNING I henhold til indenrigsministeriets cirkulære nr. 103 af 8. juni 1971 bør  

 sygehusplanlægningen dække en 15-årig periode.
Planlægningen for de første 5  

 år af den 15-årige planlægningsperiode bør endvidere udarbejdes med betydelig  

 detaljerethed, mens planlægningen for den senere del af planlægningsperioden  

 må blive mere skitsepræget.
Endvidere har indenrigsministeriet efter  

 indstilling fra sygehusrådet fastlagt den godkendelsespraksis, at  

 godkendelser begrænses til 5 år, således at der senest inden udløbet af denne  

 periode skal foretages en revision af sygehusplanen.
 Disse bestemmelser og denne godkendelsespraksis ændres ved dette cirkulære  

 som angivet nedenfor.
2.2. TIDSHORISONT OG PLANENS ENKELTE ETAPER SYGEHUSPLANEN skal omfatte en periode på 12 år, der opdeles i 4-årige  

 etaper.
Den første 4-årige etape vil i det følgende blive omtalt som  

 programdelen, mens de 2 sidste 4-årige etaper under eet vil blive omtalt som  

 sygehusplanens perspektivdel.
PERSPEKTIVDELEN bør indeholde en redegørelse for amtsrådets mere  

 langsigtede mål på sygehusområdet.
Forestillinger med et længere  

 tidsperspektiv end 12 år må i fornødent omfang indgå i denne del af planen,  

 idet dispositioner med hensyn til bl. a. sygehusstruktur og -byggeri kan  

 binde udviklingen betydeligt længere ud i fremtiden.
Perspektivdelen bør endvidere indeholde en redegørelse for de enkelte  

 elementer i amtsrådets sygehuspolitik.
Hovedelementer i denne del af planen  

 må være en analyse af behovsudviklingen, fastlæggelse af principperne for en  

 funktionel samordning mellem amtskommunens enkelte sygehuse og i relation til  

 landets øvrige amtskommuner og de statslige og private sygehuse, formulering  

 af retningslinier for visitationen af patienter mellem sygehuse i og uden for  

 amtskommunen, samt beskrivelse af relationerne til de nærmest tilgrænsende  

 sundhedsmæssige og sociale områder.
 Hvor det er nødvendigt for at give en tilstrækkelig oversigt over de  

 planlagte dispositionsforløb, bør den første af perspektivdelens 4-årige  

 etaper være opdelt på budgetår.
PROGRAMDELEN bør være opdelt på budgetår og indeholde oplysninger med  

 fornøden detaljeringsgrad om de planlagte dispositioner.
Denne del af planen  

 bør tillige indeholde en redegørelse for, hvorledes de planlagte  

 dispositioner forholder sig til perspektivdelen i den 4 år tidligere  

 indsendte plan og bør herunder i særlig grad indeholde en argumentation for  

 eventuelle foretagne ændringer i forhold hertil.
2.3. REVISION OG AJOURFØRING 2.3.1. REVISION HVERT 4. ÅR.
Amtsrådene skal foretage en egentlig revision  

 af deres sygehusplaner HVERT 4. ÅR.
Alle planer skal omfatte samme periode og  

 indsendes til indenrigsministeriet til godkendelse senest 1. april i  

 indsendelsesåret.
Revisionen forudsætter, at der i den enkelte amtskommune  

 foretages en analyse af det eksisterende sygehusvæsen,  

 planlægningsforudsætninger, alternative sygehus- og sundhedspolitiske  

 målsætninger etc.
Uanset revisionen hvert 4. år skal amtsrådene dog fortsat revidere deres  

 sygehusplan i det omfang, udviklingen gør dette nødvendigt.
En revision kan  

 således også blive nødvendig i den mellemliggende 4-årige periode, såfremt  

 der sker væsentlige ændringer i planlægningsforudsætningerne.
2.3.2. ÅRLIG AJOURFØRING.
Ud over den ovenfor nævnte regelmæssige revision  

 af sygehusplanen skal sygehusplanens programdel årligt ajourføres i  

 sammenhæng med amtsrådets flerårige budgetlægning.
Denne årlige ajourføring  

 bør have karakter af en justering af det foregående års programdel.
Der kan  

 ved ajourføringen alene blive tale om mindre tidsmæssige forskydninger af  

 dispositioner og mindre ændringer i foranstaltninger etc. som følge af den  

 konstaterede udvikling i det forløbne år, af budgetmæssige bindinger samt af  

 lignende forhold.
 Den årlige ajourføring af sygehusplanens programdel skal ske således, at  

 der senest ved amtsrådets endelige vedtagelse af årsbudgettet foreligger en  

 ajourført programdel, som er i overensstemmelse med det flerårige budget.
 Indberetning om den årlige ajourføring af sygehusplanens programdel sker i  

 overensstemmelse med den nuværende ordning som bemærkninger til funktion  

 4.01. Sygehuse.
 Den årlige ajourføring kan ikke træde i stedet for en revision af  

 sygehusplanen, der som nævnt under alle omstændigheder skal iværksættes i  

 tilfælde af væsentlige ændringer i planlægningsforudsætninger m.v.
2.3.3. HOVEDSTADSOMRÅDET.
I henhold til sygehuslovens § 12 skal  

 Hovedstadsrådet udarbejde en overordnet sygehusplan for hovedstadsområdet med  

 udgangspunkt i de enkelte sygehuskommuners planer.
Revisionsbestemmelserne  

 gælder også herfor, således at den overordnede sygehusplan for  

 hovedstadsområdet og de dertil afpassede sygehusplaner for de 5  

 sygehuskommuner i hovedstadsområdet skal revideres regelmæssigt hvert 4. år  

 og indsendes til indenrigsministeriet til godkendelse på samme tidspunkt som  

 de øvrige sygehusplaner.
Det forudsættes i forbindelse hermed, at revisionen  

 af Hovedstadsrådets overordnede sygehusplan og revisionen af de enkelte  

 sygehuskommuners planer foretages i et snævert samarbejde mellem de  

 implicerede parter.
Der skal ikke foretages en årlig ajourføring af den  

 overordnede sygehusplan for hovedstadsområdet.
Det er alene de 5  

 sygehuskommuner, der hvert år skal foretage en ajourføring.
 2.4. GODKENDELSE OG RÅDGIVNING M.V.
I henhold til sygehuslovens §§ 11 og 12 skal den af amtsrådet vedtagne  

 sygehusplan indsendes til indenrigsministeriet til godkendelse.
Godkendelse  

 vil som hidtil omfatte den samlede sygehusplan og vil gælde, indtil den  

 bortfalder med godkendelsen af en revideret sygehusplan, hvilket senest vil  

 ske ved den regelmæssige revision 4 år senere, jfr. afsnit 2.3.1.
I den hidtidige sygehusplanlægning har der udviklet sig den praksis,  

 hvorefter amtsrådet til styrkelse af det faglige grundlag for sine  

 principielle beslutninger omkring sygehusplanen i mange tilfælde har optaget  

 drøftelser med sundhedsstyrelsen og indenrigsministeriet på forskellige  

 stadier i sygehusplanarbejdet.
I et system med en løbende regelmæssig  

 revision af sygehusplanen og en hurtig statslig tilbagemelding herpå er det  

 vigtigt, at denne praksis videreføres, således at der bliver tale om en  

 løbende dialog og vejledning i forbindelse med amtsrådets  

 planlægningsarbejde.
Det vil derfor være hensigtsmæssigt, at sådanne  

 drøftelser også finder sted, før amtsrådet endeligt har behandlet forslaget  

 til en ny sygehusplan.
Disse drøftelser må som hidtil finde sted på initiativ  

 af amtsrådet og på grundlag af et oplæg fra amtsrådet.
 Ved planrevisionen hvert 4. år vil indenrigsministeriet og  

 sundhedsstyrelsen som en generel statslig tilbagemelding til amtsrådene  

 udarbejde en sammenfattende planredegørelse for sygehusvæsenet som helhed.
Endvidere vil der hvert år blive udarbejdet en sektorredegørelse, som vil  

 blive udsendt til amtsrådene.
I såvel planredegørelsen hvert 4. år som i de  

 årlige sektorredegørelser vil indgå en løbende uddybning af sygehusvæsenets  

 planlægningsgrundlag i form af en orientering om den seneste udvikling inden  

 for sygehusområdet, herunder spørgsmålet om sygelighed, planer omkring  

 udvikling af specialer, uddannelsesplaner m.v.
Endvidere vil der blive  

 foretaget forskellige statistiske sammenstillinger, således at det enkelte  

 amtsråd løbende kan foretage de fornødne sammenligninger.
 2.5. IKRAFTTRÆDEN.
2.5.1. Revisionen hvert 4. år.
Den regelmæssige revision af  

 sygehusplanerne iværksættes således, at de reviderede planer første gang skal  

 indsendes til indenrigsministeriet til godkendelse inden 1. april 1980,  

 omfattende perioden 1981-1992. Der skal herefter indsendes reviderede planer  

 med 4 års mellemrum.
Ministeriets individuelle godkendelsesskrivelser med  

 kommentarer og eventuelle forbehold m.v. vil så vidt muligt foreligge senest  

 9 måneder efter, første gang 1. januar 1981. Den sammenfattende  

 planredegørelse vil foreligge senest 12 måneder efter, første gang 1. april  

 1981.
2.5.2. SÆRLIGE OVERGANGSBESTEMMELSER.
I nogle tilfælde har amtsrådene fået  

 godkendt en sygehusplan for en periode, der rækker et år eller to ud over  

 1980. Sædvanligvis har indenrigsministeriet taget forbehold om revision på et  

 tidligere tidspunkt.
Under alle omstændigheder kan amtsrådene påregne, at de  

 dispositioner, indenrigsministeriet har godkendt for tiden efter 1980,  

 fortsat vil blive godkendt i forbindelse med revisionen pr. 1. april 1980.
 Ligeledes må det understreges, at amtsråd, der for nylig har fået godkendt  

 deres sygehusplan uden væsentlige forbehold, i de fleste tilfælde vil kunne  

 nøjes med at gennemføre en vis ajourføring i forbindelse med revisionen i  

 1980; de under afsnit 3 omtalte obligatoriske skemaer skal dog under alle  

 omstændigheder udfyldes, ligesom indenrigsministeriet lægger megen vægt på at  

 få de oplysninger, der er udbedt i tidligere tagne forbehold fra  

 indenrigsministeriets side.
For de amtsråd - herunder sygehuskommunerne i hovedstadsområdet - som  

 endnu ikke har fået godkendt deres første sygehusplan, vil der særskilt blive  

 fastsat nærmere overgangsordninger.
Tilsvarende gælder for Hovedstadsrådets  

 udarbejdelse af den overordnede sygehusplan.
2.5.3. DEN ÅRLIGE AJOURFØRING.
Den årlige ajourføring af sygehusplanens  

 programdel skal første gang iværksættes i forbindelse med budgetbehandlingen  

 for årene 1981-1984, og indberetning herom skal således første gang indsendes  

 til indenrigsministeriet umiddelbart efter 1. oktober 1980 i form af  

 bemærkninger til funktion 4.01. Sygehuse i flerårsbudgettet for 1981-84, jfr.  

 afsnit 2.3.2. Indenrigsministeriets årlige sektorredegørelse vil foreligge  

 senest 1. april det følgende år.
Ved revisionen hvert 4. år slås den årlige  

 sektorredegørelse sammen med planredegørelsen, der første gang vil foreligge  

 senest 1. april 1981.
3. Obligatoriske skemaer En revision af en sygehusplan forudsætter som tidligere anført, at der  

 foretages en analyse af det eksisterende sygehusvæsen,  

 planlægningsforudsætninger, alternative sygehus- og sundhedspolitiske  

 målsætninger etc.
De væsentligste elementer, der i forbindelse hermed vil  

 indgå i sygehusplanlægningen, vil være behovsvurderingen, den funktionelle  

 samordning, visitationen, sammenhængen med anden planlægning og økonomiske  

 konsekvensberegninger.
Hovedindholdet i en sygehusplan vil derfor være en  

 kombineret tekst- og talmæssig behandling af disse forhold.
 For at indenrigsministeriet og sundhedsstyrelsen kan behandle de enkelte  

 sygehusplaner samt udarbejde den tværgående planredegørelse indeholdende en  

 generel statslig tilbagemelding til amtsrådene må det imidlertid sikres, at  

 en række kvantitative oplysninger opstilles i en entydig og sammenlignelig  

 form.
 I tilslutning til dette cirkulære vil der derfor blive udarbejdet  

 obligatoriske skemaer, der skal indgå som bilag til sygehusplanerne.  

 Indenrigsministeriet forventer udsendt meddelelse herom senest i juli måned  

 1979.
 INDENRIGSMINISTERIET, DEN 20. DECEMBER  

 1978.
