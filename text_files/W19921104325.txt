 Udtalt, at registertilsynet ikke fandt grundlag for at meddele et  

 videoproduktionsselskab tilladelse til registrering af opkald til  

 indenlandske telefonnumre, idet afgørende hensyn til private interesser ikke  

 kunne anses at tale herfor, jf. lovens § 7 f.
 Registertilsynet har tidligere i beretningsåret 1990 meddelt et  

 videoproduktionsselskab tilladelse til at foretage automatisk registrering af  

 telefonnumre, hvortil der foretoges opkald fra virksomhedens telefoner, på en  

 række nærmere angivne vilkår.
 Selskabet fremkom efterfølgende med indvendinger mod vilkårene i den givne  

 tilladelse, og anmodede Registertilsynet om at genoverveje vilkårenes pkt. 2,  

 hvorefter der alene måtte foretages registrering af telefonnumre i  

 forbindelse med opkald til udlandet, og pkt. 4, hvorefter der alene måtte  

 foretages udskrivning af oplysninger om opkald foretaget under udenlandske  

 TV-selskabers ophold i virksomheden og alene om opkald fra telefonapparater,  

 der anvendtes af de pågældende TV-selskaber.
Videoproduktionsselskabet ønskede tilladelse til også at foretage  

 registrering af telefonnumre i forbindelse med indenlandske opkald.
Det var  

 anført, at virksomhedens kunder i betydelig omfang brugte virksomhedens  

 telefoner til at foretage opkald i Danmark i forbindelse med research.
Det  

 var endvidere oplyst, at indenlandske samtaler udgjorde ca. halvdelen af den  

 samlede telefonregning, der skønsmæssigt androg ikke under 250.000 kr.  

 årligt.Selskabet anmodede tillige om tilladelse til, at der også måtte  

 foretages udskrivning af oplysninger om opkald foretaget under indenlandske  

 TV-selskabers ophold i virksomheden.
Det var anført, at også danske  

 TV-stationer, der var kunder hos virksomheden, foretog telefonopkald til både  

 ind- og udlandet.
 Selskabet anførte, at det ikke var virksomhedens ansatte, der anvendte  

 telefonerne til opkald, men derimod de TV-selskaber, hvis reportage- og  

 nyhedsdækningshold opholdt sig i virksomheden.
 Begrundelsen for ønsket om registrering var således, at selskabet herved  

 fik mulighed for præcist at kunne opgøre debiterbare udgifter ved  

 TV-selskabernes telefonering.
Selskabet oplyste, at man gerne ville undgå at få sine udgifter til  

 telefonering dækket ved en gennemsnitsberegning af den forbrugte telefontid,  

 idet kunderne ringede for meget forskellige beløb.
Af de medsendte udskrifter  

 over opkald fra virksomhedens telefoner fremgik i øvrigt, at langt  

 størstedelen af de »dyrere« opkald (mere end 3-4 tællerskridt) var  

 foretaget til udenlandske telefonnumre.
 Sagen har været behandlet på et møde i Registerrådet.
 Registertilsynet udtalte herefter, at man ikke fandt grundlag for at  

 tillade registrering af opkald til indenlandske telefonnumre, idet afgørende  

 hensyn til private interesser ikke kunne anses at tale herfor, jf. § 7 f i  

 lov om private registre.
 Det var imidlertid Registertilsynets opfattelse, at der næppe var  

 væsentlige betænkeligheder knyttet til at udvide tilladelsen til automatisk  

 registrering af opkald til udlandet til også at omfatte indenlandske  

 TV-selskabers opkald.
 Registertilsynet meddelte på denne baggrund, at man ikke fandt grundlag  

 for at ændre vilkårene i den tidligere meddelte tilladelse til automatisk  

 registrering af telefonnumre, bortset fra at vilkår 4 ændres til tillige at  

 omfatte udskrivning af oplysninger om opkald foretaget under indenlandske  

 TV-selskabers ophold i virksomheden, og at vilkår 1 ændres i konsekvens  

 heraf.
 De nye vilkår 1 og vilkår 4 fik herefter følgende ordlyd:
 1. De ansatte i selskabet samt de pågældende TV-selskabers ansatte skal  

 gøres bekendt med registreringen.
 4. Der må alene foretages udskrivning af oplysninger om opkald foretaget  

 under indenlandske og udenlandske TV-selskabers ophold i virksomheden og  

 alene om opkald fra telefonapparater, der anvendes af de pågældende  

 TV-selskaber.
 (* 1) Registertilsynets Årsberetning 1992 side 101.
