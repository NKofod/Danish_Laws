Bekendtgørelse om gebyrer på byggeområdet fastsat af Bolig- og Planstyrelsen I medfør af § 25 F, stk. 4, og § 28, stk. 2 og 7, i byggeloven, jf. lovbekendtgørelse nr. 1178 af 23. september 2016, som ændret ved lov nr. 734 af 8. juni 2018, fastsættes efter bemyndigelse i henhold til § 12 i bekendtgørelse nr. 945 af 21. juni 2022 om Bolig- og Planstyrelsens opgaver og beføjelser samt klageadgang på bolig- og byggeområdet:
 Anvendelsesområde m.v.
 § 1. Denne bekendtgørelse fastsætter bestemmelser om gebyrer på byggeområdet fastsat af Bolig- og Planstyrelsen.
 Stk. 2. Forsikringsselskaber betaler gebyrer for byggeskadeforsikring efter satsen i denne bekendtgørelse.
 Stk. 3. Kommunalbestyrelser, der opkræver et fast gebyr for behandlingen af ansøgninger i henhold til byggeloven, kan maksimalt opkræve gebyr efter satsen i denne bekendtgørelse.
 Stk. 4. Virksomheder, som ansøger om godkendelse i henhold til bekendtgørelse om markedsføring og salg af byggevarer i kontakt med drikkevand, betaler gebyrer efter satserne i denne bekendtgørelse.
Betaling af gebyrer § 2. Til dækning af Bolig- og Planstyrelsens udgifter til bearbejdning af oplysninger om eftersyn og kontrol i henhold til byggelovens § 25 F, stk. 3, betaler forsikringsselskaberne et gebyr på 225 kr. til Bolig- og Planstyrelsen for bebyggelse omfattet af forsikringspligt efter byggelovens § 25 A.
 Stk. 2. Forsikringsselskaberne skal for hver måned indberette opkrævningsgrundlag for antallet af tegnede byggeskadeforsikringer til Bolig- og Planstyrelsen senest den 10. dag i den efterfølgende måned.
 Stk. 3. Gebyret anført i stk. 1 opkræves en gang om måneden af Bolig- og Planstyrelsen med en betalingsfrist på 30 dage på baggrund af forsikringsselskabernes indberetning som angivet i stk. 2.
 § 3. Til dækning af kommunalbestyrelsens udgifter ved behandlingen af ansøgninger i henhold til byggeloven kan kommunalbestyrelsen opkræve et fast gebyr.
 Stk. 2. Gebyret anført i stk. 1 udgør maksimalt 1.124 kr.
Stk. 3. Beløbet anført i stk. 2 reguleres én gang årligt pr. 1. januar med den af Finansministeriet fastsatte sats for det generelle pris- og lønindeks.
Det herefter fremkomne beløb afrundes til nærmeste hele kronebeløb.
 § 4. Til dækning af Bolig- og Planstyrelsens udgifter til sagsbehandling m.v. i henhold til bekendtgørelse om markedsføring og salg af byggevarer i kontakt med drikkevand, opkræver Bolig- og Planstyrelsen en gang om måneden et gebyr efter regning på baggrund af medgået tid med en betalingsfrist på 30 dage.
Stk. 2. Gebyret opkræves for sagsbehandlingen ved ansøgning om godkendelse, opretholdelse af godkendelse og fornyelse af godkendelse af byggevarer i kontakt med drikkevand.
Gebyret opkræves endvidere for tilbagekaldelse af godkendelse, hvis tilbagekaldelsen skyldes godkendelsesindehavers manglende overholdelse af betingelser for godkendelse.
 Stk. 3. Timesatsen for ydelser efter stk. 2 er 525 kr.
 Stk. 4. Ved afbrydelse af sagsbehandlingen betales et gebyr for det allerede udførte arbejde.
 Stk. 5. Bolig- og Planstyrelsen kan opkræve acontobeløb, som betales før opgavens påbegyndelse og undervejs i takt med opgavens udførelse.
 Stk. 6. Bolig- og Planstyrelsen kan viderefakturere særlige omkostninger til ansøger, herunder omkostninger til særlig teknisk bistand, rejseomkostninger m.v., som anvendes i forbindelse med behandling af en ansøgning.
Klageadgang § 5. Afgørelser truffet af Bolig- og Planstyrelsen efter denne bekendtgørelse kan ikke indbringes for indenrigs- og boligministeren eller anden administrativ myndighed, jf. bekendtgørelse om Bolig- og Planstyrelsens opgaver og beføjelser samt klageadgang på bolig- og byggeområdet.
Ikrafttræden og overgangsbestemmelser § 6. Bekendtgørelsen træder i kraft den 1. januar 2023.
 Stk. 2. Bekendtgørelse nr. 2184 af 26. november 2021 om gebyrer på byggeområdet fastsat af Bolig- og Planstyrelsen ophæves.
