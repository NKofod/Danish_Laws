Betænkning afgivet af Social- og Ældreudvalget den 22. april 2021 Betænkning over Forslag til folketingsbeslutning om ret til ambulant behandling for voldsudsatte og deres børn [af Sikandar Siddique (UFG), Uffe Elbæk (UFG) og Susanne Zimmer (UFG)]:
1. Indstillinger Et flertal i udvalget (udvalget med undtagelse af ALT og Sikandar Siddique (UFG)) indstiller beslutningsforslaget til forkastelse ved 2. (sidste) behandling.
 Et mindretal i udvalget (ALT og Sikandar Siddique (UFG)) indstiller beslutningsforslaget til vedtagelse uændret.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget mener, at alle former for vold er fuldstændig uacceptable.
Det gælder, uanset hvem der begår volden, og uanset hvem det går ud over.
Det skønnes, at ca. 38.000 kvinder og 19.000 mænd i Danmark i 2017 var udsat for partnervold.
For DF er det vigtigt, at vi som samfund står klar til at støtte ofre for vold.
Siden 2018 har der været afsat midler til flere pladser både på kvindekrisecentrene og på mandekrisecentrene og til ambulant rådgivning og til en styrket ambulant voldsrådgivning.
En væsentlig del af midlerne går til at videreføre og permanentgøre driftsstøtten til en række eksisterende ambulante tilbud.
Det betyder naturligvis ikke, at der ikke kan være behov for at forbedre den ambulante indsats, og den vurdering kan passende foretages, når handlingsplanen til bekæmpelse af psykisk og fysisk vold i nære relationer 2019-2022, som er finansieret med tidligere satspuljemidler, udløber i 2022.
 DF mener grundlæggende, at der er behov for at revidere den måde, hvorpå vi støtter og hjælper voksne og børn, der har været udsat for fysisk eller psykisk vold i hjemmet.
DF har fremsat et beslutningsforslag om, at mænd og kvinder skal ligestilles i forhold til tilbud efter servicelovens § 109, jf.
B 141 Forslag til folketingsbeslutning om lige muligheder for hjælp i krisesituationer til mænd og kvinder.
DF opfordrer derfor regeringen til at indkalde til forhandlinger med henblik på at sikre en ordentlig og god støtte til alle, der oplever vold i hjemmet eller nære relationer, så Folketingets partier sammen kan finde en samlet løsning på de udfordringer, der er på området.
 DF støtter ikke beslutningsforslaget, da vi mener, at ministeren skal indkalde til forhandlinger i aftalekredsen, inden handlingsplanen til bekæmpelse af psykisk og fysisk vold i nære relationer udløber i 2022.
Socialistisk Folkeparti Socialistisk Folkepartis medlemmer af udvalget kan ikke stemme for beslutningsforslaget, da forslaget er ufinansieret.
SF er dog enig med forslagsstillerne i, at en ret til ambulant behandling af voldsudsatte og deres børn er vigtig.
Der bør sikres ret til ambulant behandling for voldsudsatte og deres børn langt tidligere, end tilfældet er i dag.
Der er allerede taget et skridt i den rigtige retning i forhold til at styrke den ambulante behandling af voldudsatte og voldsudøvere ved finanslovsaftalen for 2020, hvor der blev afsat penge til at sikre permanent støtte til organisationer, som tilbyder hjælp og rådgivning til voldsudsatte og voldsudøvere.
Enhedslisten Enhedslistens medlemmer af udvalget støtter til fulde intentionerne med beslutningsforslaget, som dog mangler finansiering.
EL kan derfor ikke stemme for beslutningsforslaget.
EL har ved begge finanslove siden regeringens tiltrædelse formået at styrke indsatsen for voldsramte og vil fortsætte dette arbejde.
3. Udvalgsarbejdet Beslutningsforslaget blev fremsat den 22. januar 2021 og var til 1. behandling den 6. april 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Birgitte Vind (S) Sikandar Siddique (UFG) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Kristian Hegaard (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Maja Torp (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Mette Abildgaard (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
