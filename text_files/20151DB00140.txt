Betænkning afgivet af Forsvarsudvalget den 13. november 2015 Betænkning over Forslag til folketingsbeslutning om yderligere dansk militært bidrag til FNs fredsbevarende operation MINUSMA i Mali [af udenrigsministeren (Kristian Jensen)]:
1. Udvalgsarbejdet Beslutningsforslaget blev fremsat den 5. november 2015 og var til 1. behandling den 10. november 2015. Beslutningsforslaget blev efter 1. behandling henvist til behandling i Forsvarsudvalget.
Møder Udvalget har behandlet beslutningsforslaget i 1 møde.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Rådet for International Konfliktløsning, RIKO.
 Udenrigsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 25 spørgsmål til udenrigsministeren og 16 spørgsmål til forsvarsministeren til skriftlig besvarelse, som disse har besvaret.
2. Indstillinger og politiske bemærkninger Et flertal i udvalget (S, V, LA, RV, SF og SIU) indstiller beslutningsforslaget til vedtagelse uændret.
Radikale Venstre bemærker, at der er et klart behov for det danske bidrag, ligesom der er et klart folkeretsligt mandat fra FN og en klart defineret mission.
RV lægger særlig vægt på, at det militære bidrag ikke sker på bekostning af Danmarks udviklingsbistand til Mali, men tværtimod vil kunne fungere i samspil med denne, ligesom partiet lægger afgørende vægt på, at der fra FNs side foreligger klare instrukser og regler for, hvordan pågribelse og tilbageholdelse af eventuelle fanger kan og skal foregå.
RV noterer i den sammenhæng, at regeringen vil vende tilbage med en udførlig beskrivelse af de samlede instruktioner til de danske soldater til Mali, inden disse sendes af sted.
 Et mindretal i udvalget (DF, EL og KF) indstiller beslutningsforslaget til forkastelse.
Dansk Folkeparti bemærker, at det danske forsvar naturligvis skal bruges til at forsvare Danmark.
Det ligger i navnet.
Når der er krige fjernt fra Danmark, hvor Danmark ikke har nogen nationale interesser, og der ikke er nogen trusler imod Danmark, giver det ikke altid mening at bruge det danske forsvar.
Det er i så tilfælde »nice to do«-missioner og ikke »need to do«-missioner.
Mali er en sådan »nice to do«-mission, men en sådan »nice to do«-mission er ikke særlig »nice«, hvis der er meget stor sikkerhedsrisiko for det indsatte personel  og det er der her.
Adskillige FN-soldater er døde som følge af bl.a. vejsidebomber.
Det er heller ikke særlig »nice«, når operationen er kostbar og forsvaret fattes penge.
Endelig er det heller ikke så »nice«, at vores specialenheder skal udsendes som FN-soldater, men med opgaver, der nedtoner det neutrale FN-perspektiv.
De kommer under deres opgaver med indhentning af efterretninger mistænkeligt meget til at ligne deltagere i en afrikansk borgerkrig.
Det er en usikker situation, som bekymrer os i Dansk Folkeparti.
Enten er man FN-soldat med alt, hvad det kræver af neutralitet og tydelig lyseblå afmærkning, eller også er man aktiv krigsdeltager.
Det bekymrer os meget at sende soldater af sted på noget, der ligner en mellemting imellem disse to poler.
Omstændighederne angående denne mission bekymrer os alt i alt så meget, at Dansk Folkeparti mener, det vil være forkert at støtte dette beslutningsforslag.
 Et andet mindretal i udvalget (ALT) vil redegøre for sin indstilling til beslutningsforslaget ved 2. behandling.
 Et tredje mindretal i udvalget (IA) vil stemme hverken for eller imod beslutningsforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Ib Poulsen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Carsten Bach (LA) Leif Mikkelsen (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Eva Flyvholm (EL) Nikolaj Villumsen (EL) René Gade (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Aleqa Hammond (SIU) Tjóðveldi og Javnaðarflokkurin havde ikke medlemmer i udvalget.
