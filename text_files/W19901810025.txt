 En konsulent, hvis arbejdsgiver havde afholdt udgiften til  

 installation af biltelefon i klagerens bil, blev ikke anset for berettiget  

 til specielt fradrag for samtaleudgifter for biltelefonen, idet udgifterne  

 blev anset for omfattet af standardfradraget for handelsrejsende, som  

 klageren havde foretaget.
Konsulent A klagede for indkomståret 1986 over, at de stedlige  

 skattemyndigheder ikke havde godkendt det af ham foretagne fradrag for  

 udgifter til samtaler over biltelefon, 2.647 kr.
Af sagens oplysninger  

 fremgik, at klagerens arbejdsgiver, der havde tilladelse til brug af en mobil  

 radiostation, havde afholdt udgiften til anskaffelsen af en biltelefon, der  

 var installeret i klagerens bil.
Ved indkomstopgørelsen havde klageren  

 fradraget udgifterne til samtaler over biltelefonen og herudover benyttet det  

 for handelsrejsende gældende standardfradrag.
Klageren havde i 1986 haft 223  

 rejsedage.
Klageren nedlagde principalt påstand på godkendelse af det  

 foretagne fradrag, idet han gjorde gældende, at udgifterne ved brug af  

 biltelefonen ikke kunne anses for dækket af standardfradraget, men måtte  

 anses for fradragsberettigede på linie med udgifter afholdt til telefon i  

 hjemmet.
Til støtte herfor henviste klageren bl.a. til Østre Landsrets dom af  

 3. september 1981. Her havde landsretten fundet at de udgifter, som den  

 pågældende skatteyder havde haft i forbindelse med afholdelse af  

 udstillinger, adskilte sig fra de udgifter af mindre omfang, som knyttede sig  

 til almindelige kunderejser, og som til en vis grad var udokumentable  

 småudgifter.
Klageren henviste endvidere til, at det var praksis, at udgifter  

 til gaver, som en handelsrejsende gav i forbindelse med højtider, jubilæer  

 m.v., kunne fradrages ved siden af standardfradraget.
Subsidiært nedlagte  

 klageren påstand på, at der blev ansat en privat andel af de afholdte  

 udgifter.
Landsskatteretten fandt at de omhandlede udgifter til brug af  

 biltelefon som andre telefonudgifter afholdt i tilknytning til rejser måtte  

 anses for omfattet af standardfradraget for handelsrejsende.
Den påklagede  

 ansættelse blev herefter stadfæstet.
LV 1989, D 3.17.
