Kapitel 1   Bekendtgørelsens formål og område Kapitel 2   Etablering Kapitel 3   Midlertidig og lejlighedsvis udøvelse af et erhverv Kapitel 4   Erhvervsmæssige kvalifikationer erhvervet i tredjelande af EU/EØS-statsborgere m.fl. og statsborgere fra tredjelande Kapitel 5   Koordinering m.v.
 Kapitel 6   Ikrafttrædelse m.v.
Bekendtgørelse om anerkendelse af erhvervsmæssige kvalifikationer m.v.1) I medfør af § 4, stk. 2, og § 5 i lov om adgang til udøvelse af visse erhverv i Danmark, jf. lovbekendtgørelse nr. 189 af 12. februar 2010, fastsættes efter bemyndigelse i henhold til § 7, stk. 1:
Kapitel 1 Bekendtgørelsens formål og område § 1. Bekendtgørelsen finder anvendelse for enhver statsborger i et EU/EØS-land eller et land, som EU har indgået aftale med om adgang til udøvelse af et lovreguleret erhverv, og som ønsker at udøve et lovreguleret erhverv her i landet som selvstændig eller lønmodtager på baggrund af erhvervsmæssige kvalifikationer opnået i et andet EU/EØS- land eller et andet land, som EU har indgået aftale med herom (etableringslandet).
 Stk. 2. Bekendtgørelsen finder tillige anvendelse for statsborgere, jf. stk. 1, som har opnået erhvervsmæssige kvalifikationer uden for de lande, der er nævnt i stk. 1 (tredjelande).
 Stk. 3. Bekendtgørelsen finder tillige anvendelse på personer, der er statsborgere i tredjelande, som har opnået erhvervsmæssige kvalifikationer i et andet EU/EØS-land eller et andet land, som EU har indgået aftale med herom, samt på statsborgere i tredjelande, som har opnået erhvervsmæssige kvalifikationer i et tredjeland.
 Stk. 4. En vejledende liste over lovregulerede erhverv samt myndigheden, der administrerer det pågældende erhverv (den kompetente myndighed), ses på http://www.iu.dk/anerkendelse/lovregulerede-erhverv-autorisation/erhvervene.
Kapitel 2 Etablering Generel ordning for anerkendelse af uddannelsesbeviser § 2. Enhver statsborger omfattet af § 1, stk. 1, kan her i landet som selvstændig erhvervsdrivende eller som lønmodtager optage eller udøve erhverv på samme vilkår, som gælder for danske statsborgere, hvis den pågældende opfylder betingelserne i direktivets artikel 13.
 Stk. 2. Ansøgning om adgang til erhvervsudøvelse i henhold til stk. 1 sendes bilagt fornøden dokumentation til den kompetente myndighed.
§ 3. Den kompetente myndighed påser, at betingelserne i direktivets artikel 13 er opfyldt.
Ved behandlingen af ansøgningen anvendes direktivets artikel 10, 11 og 12.
 Stk. 2. Den kompetente myndighed kan stille supplerende krav som betingelse for erhvervsudøvelsen, jf. direktivets artikel 14, jf. dog artikel 15, og kan kræve dokumentation og stille formelle krav til ansøger, jf. direktivets artikel 50.
Automatisk anerkendelse på grundlag af erhvervserfaring § 4. Hvis adgang til eller udøvelse af en af de former for virksomhed, der er angivet i direktivets bilag IV, tillige er afhængig af krav til erhvervserfaring m.v., anerkendes dette i overensstemmelse med direktivets artikel 16, 17, 18 og 19.
Automatisk anerkendelse på grundlag af koordinering af mindstekrav til uddannelse § 5. Enhver statsborger, jf. § 1, stk. 1, med et uddannelsesbevis m.v. efter direktivets artikel 21 og i overensstemmelse med artiklerne 2345 om læge, sygeplejerske, tandlæge, dyrlæge, jordemoder og farmaceut, har adgang til at udøve det pågældende lovregulerede erhverv her i landet som selvstændig eller lønmodtager på samme vilkår, som gælder for danske statsborgere.
 Stk. 2. Ansøgning om adgang til erhvervsudøvelse i henhold til stk. 1 sendes bilagt fornøden dokumentation til den kompetente myndighed.
 Stk. 3. Den kompetente myndighed kan kræve dokumentation og stille formelle krav til ansøger, jf. direktivets artikel 50.
Procedure vedrørende etablering § 6. Den kompetente myndighed bekræfter modtagelsen af en ansøgning, jf. § 2, stk. 2, og § 5, stk. 2, inden for en måned og oplyser samtidig ansøgeren om eventuelle manglende dokumenter, jf. direktivets artikel 51, stk. 1.
 Stk. 2. Den kompetente myndighed indhenter i overensstemmelse med reglerne i lov om vurdering af udenlandske uddannelseskvalifikationer m.v. en vurdering af ansøgers uddannelseskvalifikationer fra Styrelsen for International Uddannelse (pligtmæssig vurdering).
Stk. 3. Ansøgninger om adgang til erhvervsudøvelse skal behandles hurtigst muligt, og den kompetente myndighed skal senest tre måneder efter forelæggelsen af den fuldt dokumenterede ansøgning træffe en begrundet afgørelse.
Denne frist kan dog forlænges med én måned i de tilfælde, der hører under § 2 og § 4, jf. direktivets artikel 51, stk. 2.
 Stk. 4. De kompetente myndigheder her i landet og de kompetente myndigheder i de øvrige lande, som nævnt i § 1, stk. 1, udveksler nødvendige oplysninger om disciplinære eller strafferetlige sanktioner eller om andre alvorlige, konkrete forhold, der vil kunne få følger for udøvelsen af en virksomhed i henhold til §§ 2, 4 og 5, jf. direktivets artikel 56, stk. 1 og 2. Danske myndigheders behandling af personoplysninger sker under iagttagelse af lov om behandling af personoplysninger med tilhørende bekendtgørelser.
Kapitel 3 Midlertidig og lejlighedsvis udøvelse af et erhverv § 7. Enhver statsborger omfattet af § 1, stk. 1, der er lovligt etableret i et EU/EØS-land eller et land, som EU har indgået aftale med om adgang til udøvelse af et lovreguleret erhverv, har, jf. direktivets artikel 5, ret til at udøve det pågældende lovregulerede erhverv her i landet midlertidigt og lejlighedsvist som selvstændig eller lønmodtager (tjenesteyder), jf. tillige direktivets artikel 6.
 Stk. 2. Det fremgår af reglerne om det enkelte erhverv, om der er krav om forudgående anmeldelse, om anmeldelsen skal ledsages af yderligere dokumenter og om mulighed for forudgående kontrol m.v., jf. direktivets artikel 7, stk. 1, 2 og 4. Anmeldelse sker til den kompetente myndighed.
 Stk. 3. Anvendelse af faglige titler sker i overensstemmelse med direktivets artikel 7, stk. 3 og 4.
 Stk. 4. Tjenesteyder, jf. stk. 1, er i øvrigt underlagt de regler, der følger af direktivets artikel 5, stk. 3.
§ 8. De kompetente myndigheder her i landet kan af de kompetente myndigheder i de øvrige lande, som nævnt i § 1, stk. 1, for hver udførelse af tjenesteydelse, jf. § 7, kræve de nødvendige oplysninger om, hvorvidt tjenesteyderen er lovligt etableret, om redelig adfærd og om tjenesteyderen har været idømt faglige disciplinære eller strafferetlige sanktioner, jf. direktivets artikel 8. De kompetente myndigheder i de øvrige lande meddeler disse oplysninger i overensstemmelse med direktivets artikel 56, stk. 1 og 2. De kompetente myndigheder her i landet meddeler på samme måde nødvendige oplysninger til de kompetente myndigheder i de øvrige lande.
Danske myndigheders behandling af personoplysninger sker under iagttagelse af lov om behandling af personoplysninger med tilhørende bekendtgørelser.
 Stk. 2. De kompetente myndigheder skal sikre udveksling af alle de oplysninger, der er nødvendige for, at en klage fra en tjenestemodtager over en tjenesteyder kan behandles korrekt.
 § 9. Hvis tjenesteydelsen udføres under den titel, der anvendes i etableringslandet, eller under tjenesteyderens uddannelsesbevis, kan den kompetente myndighed, hvis det fremgår af reglerne om det enkelte erhverv, kræve, at tjenesteyderen, ud over andre oplysningskrav, som er fastlagt i fællesskabsretten, meddeler tjenestemodtageren alle eller visse af de oplysninger, der er fastsat i direktivets artikel 9.
Kapitel 4 Erhvervsmæssige kvalifikationer erhvervet i tredjelande af EU/EØS-statsborgere m.fl. og statsborgere fra tredjelande § 10. Ansøgning om anerkendelse af erhvervsmæssige kvalifikationer, som er erhvervet i tredjelande, fra personer, jf. § 1, stk. 2 og 3, indgives til den kompetente myndighed.
 Stk. 2. Ansøgningen behandles efter denne bekendtgørelse, jf. § 6, stk. 2, og efter reglerne om det pågældende lovregulerede erhverv, jf. tillige stk. 3.
Stk. 3. Ethvert uddannelsesbevis udstedt i et tredjeland til en person, som er omfattet af § 1, stk. 1, sidestilles med et uddannelsesbevis udstedt i et af de lande, der er nævnt i § 1, stk. 1, når kravene i direktivets artikel 3, stk. 3, er opfyldte.
Hvis kravene i direktivets artikel 3, stk. 3, ikke er opfyldte, behandles uddannelsesbeviset efter reglerne om det pågældende lovregulerede erhverv.
§ 11. Hvis statsborgere fra tredjelande gives adgang til midlertidigt og lejlighedsvist at udøve sit erhverv i Danmark, fremgår det af reglerne om det enkelte lovregulerede erhverv.
Det skal tillige fremgå, om adgangen kræver anmeldelse m.v. til den kompetente myndighed, jf. § 7, stk. 2. En anmeldelse m.v. sendes til den kompetente myndighed.
Kapitel 5 Koordinering m.v.
 § 12. Styrelsen for International Uddannelse varetager den koordinerende funktion, der er omtalt i direktivets artikel 56, stk. 4, kontaktpunktfunktionen, jf. artikel 57, og repræsentantskabet i udvalget vedrørende anerkendelse af erhvervsmæssige kvalifikationer, jf. direktivets artikel 58 (anerkendelsesudvalget).
Stk. 2. Kompetente myndigheder, der træffer afgørelser vedrørende etablering, modtager anmeldelse og behandler sager om midlertidig og lejlighedsvis erhvervsudøvelse, indberetter én gang årligt senest den 31. marts statistiske oplysninger for det forudgående år til styrelsen.
Styrelsen kan anmode de kompetente myndigheder om uddybende oplysninger til brug for den beretning, ministeren for videnskab, teknologi og udvikling skal afgive til Folketinget, jf. lov om vurdering af udenlandske uddannelseskvalifikationer m.v., og den rapport, der skal afgives til Europa-Kommissionen, jf. direktivets artikel 60, stk. 1.
 Stk. 3. Styrelsen udarbejder et skema til indberetning af oplysninger m.v. og meddeler formen for indberetning.
Kapitel 6 Ikrafttrædelse m.v.
 § 13. Bekendtgørelsen træder i kraft den 15. juni 2011.
 Stk. 2. Bekendtgørelse nr. 1174 af 10. oktober 2007 om anerkendelse af erhvervsmæssige kvalifikationer m.v. ophæves.
Styrelsen for International Uddannelse, den 1. juni 2011 Anders Geertsen / Bente Olsen 1) Bekendtgørelsen gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer (anerkendelsesdirektivet), EU-Tidende 2005, nr.
L 255, s. 22, som ændret ved Rådets direktiv 2006/100/EF af 20. november 2006 om tilpasning af visse direktiver vedrørende frie personbevægelser på grund af Bulgariens og Rumæniens tiltrædelse, EU-Tidende 2006, nr.
L 363, s. 141.
