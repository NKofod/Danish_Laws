I en sag om beregning af dagpenge til en selvstændig erhvervsdrivende  

 og dennes medhjælpende ægtefælle fandt ankestyrelsen det sandsynliggjort, at  

 mandens og hustruens indtægtsforhold ved uarbejdsdygtighedens indtræden havde  

 ændret sig mindst 10% i forhold til den senest registrerede årsindtægt.
Der  

 fandtes således at være grundlag for, at dagpengene skulle beregnes ud fra en  

 skønnet indtægt ved uarbejdsdygtighedens indtræden.
 REDEGØRELSE FOR SAGEN:
 Et ægtepar, der drev selvstændig virksomhed ved landbrug, havde indgivet  

 anmodning om sygedagpenge fra 1. september 1983. Ifølge blanket DP 216  

 (opgørelse af dagpengegivende indtægt for selvstændige erhvervsdrivende  

 m.fl.) udgjorde det registrerede overskud i 1982 100.654 kr., fordelt med  

 60.153 kr. til manden og 40.501 kr. til hustruen som medhjælpende ægtefælle.  

 Herudover havde hustruen haft en lønindtægt på 6.276 kr., ialt 46.777 kr.
Den 7. september 1983 anmodede sikredes revisor om ændring af  

 beregningsgrundlaget, således at indtægten for første halvår af 1983 blev  

 lagt til grund ved beregningen af sygedagpengene.
Anmodningen var begrundet  

 med, at indkomsten for 1982 var »kunstigt« nedbragt med 239.667 kr.  

 i form af nedskrivning på besætning, hvorved sikrede for 1982 kunne modtage  

 negativ skat, jfr. den dagældende lov om udbetaling af den skattemæssige  

 værdi af visse renteudgifter (negativ indkomstskat). Sikredes revisor  

 opgjorde den forventede indkomst for 1983 til 250.428 kr. ud fra et overskud  

 for første halvår 1983 på 125.214 kr. og ønskede mandens forventede indtægt  

 på 144.228 kr. og hustruens forventede indtægt på 106.200 kr. anvendt som  

 beregningsgrundlag.
Det sociale udvalg afslog at beregne dagpengene på grundlag af en skønnet  

 indtægt.
Udvalget henviste til dagpengelovens § 22 samt §§ 4 og 6 i  

 socialministeriets bekendtgørelse nr. 689 af 20. december 1982.
 AFGØRELSEN, DER KLAGES OVER:
Amtsankenævnet fandt ikke grundlæg for at tilsidesætte socialudvalgets  

 afgørelse om at dagpengene skulle beregnes på grundlag af indtægterne for  

 indkomståret 1982, jfr. dagpengelovens § 22 og hovedreglen i  

 socialministeriets bekendtgørelse nr. 689 af 20. december 1982, § 6, stk. 3,  

 om opgørelse af overskud af selvstændig virksomhed.
Omend nævnet fandt det  

 sandsynliggjort, at indtægtsforholdene ved uarbejdsdygtighedens indtræden  

 havde ændret sig mere end 10% i forhold til opgørelsen af de sikredes  

 dagpengegivende indtægt for 1982, fandt nævnet, at ændringen beroede på  

 sådanne skattetekniske forhold, at der ud fra det gældende retsgrundlag ikke  

 var hjemmel til at anvende en skønnet indtægt ved beregning af dagpengene,  

 jfr. bekendtgørelsens § 8 og sikringsstyrelsens vejledning af 8. april 1981.
 KLAGEN TIL ANKESTYRELSEN:
 Sagen blev anket af de sikredes revisor.
 LOVGRUNDLAG:
 Dagpengeloven, § 22.
 Socialministeriets bekendtgørelse nr. 689 af 20. december 1982 om  

 dagpengegivende indtægter, §§ 6 og 8.
 Sikringsstyrelsens vejledning af 8. april 1981 om hvornår betingelsen om  

 en mere end forbigående og ikke blot tilfældig indtægtsændring kan anses for  

 opfyldt ved skønsmæssig fastsættelse af den dagpengegivende indtægt.
 ANKESTYRELSENS AFGØRELSE:
 Ankestyrelsen finder det sandsynliggjort, at de sikredes indtægtsforhold  

 ved uarbejdsdygtighedens indtræden havde ændret sig mindst 10% i forhold til  

 den dagpengegivende indtægt for 1982, jfr. § 8 i socialministeriets  

 bekendtgørelse nr. 689 af 20. december 1982.
 Ankestyrelsen finder således grundlag for, at dagpengene skulle beregnes  

 ud fra en skønnet indtægt ved uarbejdsdygtighedens indtræden og pålægger det  

 sociale udvalg at omberegne dagpengene i overensstemmelse hermed.
 Ankestyrelsen ændrer således amtsankenævnets afgørelse.
