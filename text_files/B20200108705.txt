Bekendtgørelse om midlertidige regler og retningslinjer for dagtilbud og om forholdet mellem almindelig undervisning og nødundervisning omfattet af covid-19 foranstaltninger I medfør af § 1 og § 2, stk. 2, i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 fastsættes:
Midlertidige regler og retningslinjer for dagtilbud § 1. For dagtilbud, obligatoriske tilbud og private pasningsordninger efter dagtilbudsloven, der er eller har været omfattet af foranstaltninger iværksat efter regler i henhold til § 22, stk. 1, i lov om foranstaltninger mod smitsomme og andre overførbare sygdomme, gælder de retningslinjer, som er offentliggjort den 19. juni 2020 eller senere på Børne- og Undervisningsministeriets hjemmeside, herunder de sundhedsfaglige foranstaltninger, som heri er fastsat eller givet efter lov om foranstaltninger mod smitsomme og andre overførbare sygdomme.
Retningslinjerne gælder, så længe tilbuddet er omfattet af foranstaltninger til forebyggelse og afhjælpning i forbindelse med covid-19.
 Stk. 2. For dagtilbud, der er omfattet af stk. 1, er fristen for implementering af den lovgivningsmæssige ramme for den pædagogiske læreplan, jf. dagtilbudslovens §§ 8 og 9, udskudt til den 31. december 2020.
 § 2. Kommunalbestyrelsen har ansvaret for, at der senest den 31. december 2020 er gennemført sprogvurderinger af børn, som der på grund af nedlukning og genåbning som følge af covid-19 ikke er gennemført en sprogvurdering af, hvis de fortsat er omfattet af målgruppen for sprogvurderinger, jf. dagtilbudslovens § 11, stk. 1-5.
 Stk. 2. Kommunalbestyrelsen har ansvaret for, at der gives sprogstimulering, jf. dagtilbudslovens § 11, stk. 6-9, til børn, som på baggrund af sprogvurdering efter stk. 1 vurderes at have behov herfor.
Retningslinjer for almindelig undervisning m.v. ved ophør af pligten til at give nødundervisning, jf. lovens § 2, stk. 1 § 3. For skoler, uddannelsesinstitutioner og andre institutioner, der er omfattet af foranstaltninger iværksat efter regler i henhold til § 22, stk. 1, i lov om foranstaltninger mod smitsomme og andre overførbare sygdomme, ophører pligten til at give nødundervisning, når skolen eller institutionen igen kan give almindelig undervisning til sine elever, kursister og deltagere, selv under hensyntagen til sundhedsfaglige anbefalinger og retningslinjer som følge af covid-19.
Stk. 2.  For skoler og institutioner, der genoptager den almindelige undervisning, gælder de retningslinjer, som er offentliggjort den 19. juni 2020 eller senere på Børne- og Undervisningsministeriets hjemmeside, herunder de sundhedsfaglige foranstaltninger, som heri er fastsat eller givet efter lov om foranstaltninger mod smitsomme og andre overførbare sygdomme.
Retningslinjerne gælder, så længe skolen eller institutionen er omfattet af foranstaltninger til forebyggelse og afhjælpning i forbindelse med covid-19.
Procedurer for beslutning om midlertidig fortsættelse eller genoptagelse af nødundervisning efter lovens § 2, stk. 1 § 4. I de helt særlige tilfælde, hvor pligten for den enkelte skole eller institution til at give nødundervisning ikke fuldt ud er ophørt fra og med den 1. august 2020, fordi skolen eller institutionen fortsat ikke kan give almindelig undervisning på grund af foranstaltninger mod covid-19, træffer den ansvarlige kommunalbestyrelse eller bestyrelse for skolen eller institutionen beslutning om en fortsættelse af nødundervisningen i en så kort periode som muligt, dog højst i fire kalenderuger.
Sådan nødundervisning skal tilrettelægges og gennemføres i overensstemmelse med de regler, som er fastsat i medfør af lov om foranstaltninger mod smitsomme og andre overførbare sygdomme, og de eventuelle retningslinjer og anvisninger for nødundervisning, som er offentliggjort på Børne- og Undervisningsministeriets hjemmeside, jf. § 7.
Stk. 2. I tilfælde, hvor den enkelte skole eller institution på et tidspunkt efter den 1. august 2020 helt eller delvist igen bliver forpligtet til at give nødundervisning som følge af iværksættelse af nye eller genindførte foranstaltninger mod covid-19, iværksætter skolen eller institutionen umiddelbart denne nødundervisning, jf. § 7, og giver den i en så kort periode som muligt, dog højst i fire kalenderuger.
Skolen eller institutionen orienterer Styrelsen for Undervisning og Kvalitet herom.
Stk. 3.  Den ansvarlige kommunalbestyrelse eller bestyrelse kan i helt ekstraordinære tilfælde træffe beslutning om at forlænge den periode, hvor en skole eller institution fortsat giver nødundervisning, jf. § 7, ud over den periode, som kommunalbestyrelsen eller bestyrelsen har fastsat herfor efter stk. 1 eller 2. En sådan forlængelse kan have en varighed på op til to kalenderuger.
Beslutning om forlængelse af perioden for fortsat nødundervisning efter 1. pkt. kan træffes mere end én gang, hvis dette er bydende nødvendigt.
 Stk. 4. En beslutning efter stk. 1 eller 3 kan kun træffes, hvis kommunalbestyrelsen eller den ansvarlige bestyrelse konkret vurderer, at ikke alle elever, kursister eller deltagere på skolen eller institutionen kan modtage den almindelige undervisning som følge af covid-19-foranstaltninger, selv ikke under udfoldelse af enhver mulig bestræbelse for i videst mulige omfang, praktisk og pædagogisk, at afbøde de afledte virkninger på elevernes, kursisternes og deltagernes undervisning, som vil være eller kunne være en følge af de foranstaltninger, som fortsat er fastsat som led i forebyggelse og afhjælpning i forbindelse med covid-19.
Stk. 5. En beslutning efter stk. 1 eller 3 om fortsættelse af nødundervisning skal begrundes, jf. stk. 4. Kommunalbestyrelsen eller bestyrelsen skal udarbejde en kort begrundelse herfor, som sendes til Styrelsen for Undervisning og Kvalitet og offentliggøres på skolens eller institutionens hjemmeside.
Kommunalbestyrelsen eller bestyrelsen skal anvende en formular for begrundelsen, som Styrelsen for Undervisning og Kvalitet udarbejder og offentliggør på styrelsens hjemmeside.
En beslutning efter stk. 3 kan tidligst træffes en kalenderuge før og skal træffes og offentliggøres senest inden udløbet af den igangværende periode med fortsat nødundervisning.
Undtagelser og fravigelser § 5. Reglerne i § 4 gælder ikke i tilfælde, hvor skolen eller institutionen skal gennemføre nødundervisning for en eller flere elever, kursister eller deltagere, der af sundhedsmæssige grunde er vurderet til ikke at skulle møde fysisk frem til undervisning, herunder nødundervisning, på skolen eller institutionen.
Skolen eller institutionen giver umiddelbart den eller disse elever, kursister eller deltagere nødundervisning efter de regler herom, som børne- og undervisningsministeren har fastsat i medfør af lovens § 2, stk. 2.
§ 6. Børne- og undervisningsministeren kan fravige reglerne i § 4 i forhold til en eller flere nærmere bestemte skoler, uddannelsesinstitutioner eller andre institutioner, herunder alle eller grupper af skoler, uddannelsesinstitutioner eller andre institutioner, som er afgrænset geografisk eller på anden måde, når dette er nødvendigt som følge af iværksættelse af andre nye eller genindførte foranstaltninger mod covid-19 i medfør af § 22, stk. 1, i lov om foranstaltninger mod smitsomme eller andre overførbare sygdomme.
Ministeren offentliggør en sådan beslutning om fravigelse fra reglerne i § 4 på ministeriets hjemmeside.
Den eller de berørte skoler eller institutioner offentliggør ligeledes ministerens beslutning herom på skolens eller institutionens hjemmeside.
Overordnede regler for nødundervisning fra den 1. august 2020 § 7. Den nødundervisning, som skolen eller institutionen er eller igen i en kort periode kan blive forpligtet til at give fra den 1. august 2020 eller senere, skal gives i overensstemmelse med bestemmelserne i lovgivningen om nødundervisning og med de sundhedsfaglige foranstaltninger, som heri er fastsat eller givet efter lov om foranstaltninger mod smitsomme og andre overførbare sygdomme.
Retningslinjerne gælder, så længe skolen eller institutionen er omfattet af foranstaltninger til forebyggelse og afhjælpning i forbindelse med covid-19.
Ikrafttræden § 8. Bekendtgørelsen træder i kraft den 1. august 2020, jf. dog stk. 2.
 Stk. 2. § 4, stk. 1, 1. pkt., og § 4, stk. 4 og 5 i kraft den 15. juli 2020.
