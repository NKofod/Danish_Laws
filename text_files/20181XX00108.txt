Skriftlig fremsættelse (4. oktober 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om kommunale internationale grundskoler (Udskydelse af revisionsbestemmelse) (Lovforslag nr.
L 58) Med lov nr. 609 af 6. maj 2015 om kommunale internationale grundskoler fik kommunerne mulighed for at oprette internationale grundskoletilbud i kommunalt regi med virkning fra skoleåret 2015/16. Det er fastsat i lovens § 20, at undervisningsministeren fremsætter forslag om revision af loven i folketingsåret 2018-19.
 Forud for revisionen af loven skal der gennemføres en evaluering af lovens virkninger, herunder i hvilket omfang loven har forbedret kommunernes mulighed for lokalt at styrke indsatsen for at rekruttere og fastholde højt kvalificeret udenlandsk arbejdskraft og for at tiltrække udenlandske virksomheder.
 Som led i evalueringen har Undervisningsministeriet foretaget en høring af samtlige kommunalbestyrelser og anmodet dem om at besvare nogle spørgsmål om loven, herunder hvilke bestemmelser i loven der efter kommunalbestyrelsens opfattelse er behov for at ændre for at lette oprettelsen og driften af kommunale internationale grundskoler.
Undervisningsministeriet har den 22. marts 2018 modtaget svar fra 71 kommuner.
Det fremgår af høringssvarene, at kommunerne ikke har anvendt loven.
En enkelt kommune har dog truffet en politisk beslutning om at oprette en kommunal international grundskole.
Størstedelen af kommunerne har vurderet, at der ikke er behov for at oprette en kommunal international grundskole i kommunen.
Det fremgår endvidere af høringssvarene, at størstedelen af kommunerne ikke har forslag til ændring af loven for at lette oprettelsen og driften af skolerne.
 Syv kommuner foreslår, at der i stedet for at oprette en kommunal international grundskole som en selvstændig skole bliver mulighed for at oprette internationale grundskoletilbud som en afdeling på en eksisterende folkeskole, fx i form af en international linje fra 0.-9. klasse.
 Kommunerne har kun haft mulighed for at oprette en kommunal international grundskole siden skoleåret 2015/16. Det skønnes, at det har været for kort tid til at vurdere, om loven skal videreføres uændret, ændres eller eventuelt ophæves.
 Det foreslås på den baggrund, at lovrevisionen udsættes til folketingsåret 2021-22. Forud for lovrevisionen vil der blive foretaget en evaluering af lovens virkninger.
 Det foreslås, at loven træder i kraft den 1. august 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
