Kendelse fra Pressenævnet i sag nr.  

 121/2002 Advokat  Olav  Pedersen har klaget til Pressenævnet  

 over en artikel bragt i Nordjyske Stiftstidende den 27. november 2002, idet  

 han mener, at god presseskik er tilsidesat.
 Artiklen havde overskriften "Nye udløbere  

 af omstridt byggesag" og underoverskriften "BYGGESKANDALE:  

 Smøl med opfyldelse af Højesteretsdom fører til ny  

 fogedsag".
 Artiklen var sålydende:
"HIRTSHALS: For 10 måneder siden blev Spar Nord  

 Bank og Hirtshals Sparekasse Gavefond dømt til at afhænde  

 hjørneejendommen Nørregade/Jørgen Fibigersgade i hjertet  

 af Hirtshals til  Birthe  Nymann  Jensen.
Forinden skulle bankfolkene dog  

 sørge for at bringe ejendommen tilbage til den stand, den havde  

 før byggeskandalen i 1996 startede.
- Nu har jeg været ejer af ejendommen i mange  

 måneder og har intet kunnet foretage mig.
Der er nemlig intet sket, og  

 nu har jeg mistet tålmodigheden.
Derfor har jeg i samråd med min  

 advokat  Henning  Bjørumslet, Silkeborg bedt fogedretten om at  

 kapitalisere dommens opfyldelse, så jeg kan komme videre, siger  Birthe  

  Nymann  Jensen.
En sådan dom kan nemlig af fogeden, hvis den ikke  

 opfyldes, enten pålægges udført af andre eller  

 kapitaliseres.
En kapitalisering betyder konkret, at reetableringen af  

 hjørneejendommen bliver vurderet til et beløb, som  Birthe  

  Nymann så får udbetalt, så hun endelig kan få  

 råderet over sin ejendom.
- Jeg føler faktisk, at Spar Nord Bank og  

 gavefonden har beslaglagt min ejendom.
Jeg kan i hvert fald ikke disponere  

 over den.
Har måttet lukke min butik og kan ikke leje ud, så  

 længe der ikke sker noget.
Det er bare blevet for meget nu.
Jeg vil  

 ikke vente længere, siger  Birthe  Nymann.
Modparten har protesteret mod, at fogedretten skal blandes  

 ind i sagen.
Mener, det er  Birthe  Nymanns egen skyld, at der ikke er sket  

 noget.
- Jeg føler mig til gengæld misbrugt.
De  

 spørger mig om både det ene og andet.
Jeg føler, de  

 holder mig hen uden begrundelse.
Nu må vi videre, siger hun.
Politisag Formanden for fonden og det lokale aktionærråd  

  Knud  Damgård mener ikke, man smøler.
 - Vi har siden dommen haft til opgave at bringe bygningen  

 tilbage i en stand, så det ikke efterlader Hirtshals midtby med et ar.  

 Der er derfor mange detaljer, der skal falde på plads, når et  

 sådant byggeri har stået halvfærdigt så længe,  

 siger han.
I takt med, at den langvarige sag om omgåelse af  

  Birthe  Nymann  Jensens forkøbsret er blevet rullet op ved de  

 forskellige retsinstanser, er det gået op for  Birthe  Nymann, at hun  

 af nuværende borgmester  Knud  Størup, advokat  Olav  Pedersen  

 og juridisk rådgiver  Karin  Duerlund i en årrække bevidst  

 er blevet ført bag lyset.
Derfor har hun også bedt  

 kriminalpolitiet i Hjørring undersøge, om de tre personer ved  

 deres bevidste fortielser af de faktiske forhold har begået noget  

 strafbart i henhold til straffelovens paragraffer 279 og 283, stk. 1.
 I paragraf 279 hedder det: For bedrageri straffes den,  

 som, for derigennem at skaffe sig eller andre uberettiget vinding, ved  

 retsstridigt at fremkalde, bestyrke eller udnytte en vildfarelse bestemmer en  

 anden til handling eller undladelse, hvorved der påføres denne  

 eller nogen, hvem handlingen eller undladelsen bliver afgørende, et  

 formuetab.
Paragraf 283 handler om skyldnersvig.
Heri hedder det: For  

 skyldnersvig straffes den, som for derigennem at skaffe sig eller andre  

 uberettiget vinding afhænder, pantsætter eller på anden  

 måde råder over ham tilhørende gods, hvorover tredjemand  

 har erhvervet en rettighed, med hvilken handlingen er uforenelig.
- Faktisk føler jeg, at der var andre, der burde  

 tage sig af denne side af sagen.
Jeg forventede, at nogle af de mange lokale  

 aktionærer i Spar Nord havde taget affære.
Det har de ikke  

 turdet, og så må jeg jo, siger  Birthe  Nymann  Jensen.
- Efterhånden som tingene i sagen er faldet på  

 plads, er det gået op for  Birthe  Nymann, hvad hun har stået  

 model til fra disse personers side.
At de bevidst har søgt at  

 forhindre hende i at udnytte sin forkøbsret, er der helt klar dom for.  

 Alene det er måske strafbart.
Men det skal politiet nu  

 undersøge, siger advokat  Henning  Bjørumslet.
" Dagen efter, den 28. november 2002, bragte bladet  

 følgende:
"Berigtigelse I forbindelse med en omtale i NORDJYSKE Stiftstidende  

 onsdag 27. november 2002 af en omstridt byggesag i Hirtshals kunne det  

 fremstå som om, at den ene part i sagen,  Birthe  Nymann  Jensen,  

 bevidst er ført bag lyset af sagens modparter.
 At  Birthe  Nymann  Jensen bevidst skulle være  

 ført bag lyset er udelukkende  Birthe  Nymann  Jensens advokats  

 påstand.
 Der er ikke ført bevis for, at sagens modparter har  

 ført  Birthe  Nymann  Jensen bag lyset.
NORDJYSKE Stiftstidende beklager sagsfremstillingen,  

 herunder at sagens modparter ikke fik lejlighed til at udtale sig, inden den  

 blev bragt i avisen." Den 30. november 2002 bragte bladet et genmæle fra  

  Birthe  Nymann  Jensens advokat  Henning  Bjørumslet i forhold til  

 berigtigelsens oplysning om, at det udelukkende er  Birthe  Nymann  Jensens  

 advokats påstand, at hun skulle være ført bag lyset.
Klageren har anført, at han intet kendte til  

 artiklen, før den blev bragt.
Klager er ikke blevet foreholdt noget af  

 indholdet, ligesom journalisten ikke på noget tidspunkt har  

 forsøgt at give klager mulighed for at svare på de fremsatte  

 oplysninger og beskyldninger.
Klageren har i den forbindelse oplyst, at han igennem de  

 senere år har været udsat for en massiv kritik og en række  

 angreb i bladet af den samme journalist, uden at han på noget tidligere  

 tidspunkt har fået mulighed for at svare på eller er blevet  

 forelagt de pågældende beskyldninger.
Klager kan kun opfatte det  

 seneste indlæg som farvet af personlig interesse og med en ren  

 skadevoldende hensigt.
Det er både skadeligt, krænkende og  

 agtelsesforringende at skulle udstilles i bladet som en potentiel forbryder.  

 Klager har i øvrigt ikke fra kriminalpolitiet modtaget nogen  

 oplysninger om, at der er indgået en anmeldelse, endsige at der er  

 rejst mistanke eller sigtelse imod ham.
Klageren har videre oplyst, at han efter artiklens  

 offentliggørelse fik en telefonisk henvendelse fra den  

 pågældende journalist, som ikke ønskede at forelægge  

 artiklen for klager og heller ikke ønskede at høre hans mening,  

 men alene forsøgte at forsvare sig selv i forhold til det, der var  

 skrevet.
Klager har noteret sig, at bladet den 28. november 2002 har bragt en  

 berigtigelse, der dog ikke tager stilling til det væsentlige i  

 artiklen, nemlig at man har viderebragt oplysninger om, at klager er anmeldt  

 for at have begået noget strafbart.
Bladet har oplyst, at man den 28. november 2002 har bragt  

 en berigtigelse, hvori man blandt andet har beklaget, at sagens modparter  

 ikke fik lejlighed til at udtale sig, inden sagsfremstillingen blev bragt i  

 bladet.
Bladet har ikke yderligere at tilføje i behandlingen af  

 sagen.
 I sagens behandling har følgende  

 nævnsmedlemmer deltaget: Niels Grubbe, Finn Rowold, Tage Clausen og Ole  

 Askvig.
 Pressenævnet udtaler:
 Det fremgår af de vejledende regler for god  

 presseskik, at oplysninger, som kan være skadelige, krænkende  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
 I artiklen angives det, at klager sammen med andre  

 i en årrække bevidst har ført  Birthe  Nymann  Jensen bag  

 lyset, at der er indgivet anmeldelse til kriminalpolitiet i  

 Hjørring, at klager sammen med andre bevidst har forsøgt  

 at forhindre  Birthe  Nymann  Jensen i at udnytte sin forkøbsret,  

og at dette alene måske er strafbart.
Pressenævnet finder, at oplysningerne er  

 krænkende og skadelige, og at bladet inden offentliggørelsen  

 burde have søgt dem efterprøvet, først og fremmest ved  

 at forelægge dem for klager.
Ved at undlade dette har bladet handlet i  

 strid med god presseskik, og nævnet udtaler sin kritik.
 Nævnet finder uanset bladets efterfølgende  

 berigtigelse ikke grundlag for at undlade at pålægge bladet at  

 offentliggøre nævnets kendelse.
 Nævnet finder ikke i øvrigt, at bladet har  

 handlet i strid med god presseskik.
 I medfør af medieansvarslovens § 49  

 pålægges det herefter den ansvarshavende redaktør af  

 Nordjyske Stiftstidende at offentliggøre følgende:
 "Kendelse fra Pressenævnet:
 Den 27. november 2002 bragte Nordjyske Stiftstidende en  

 omtale af den seneste udvikling i en byggesag, der tidligere var blevet  

 afgjort ved domstolene.
 Advokat  Olav  Pedersen har klaget til Pressenævnet,  

 idet han finder, at bladet har handlet i strid med god presseskik.
 Pressenævnet udtaler:
 Det fremgår af de vejledende regler for god  

 presseskik, at oplysninger, som kan være skadelige, krænkende  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
 I artiklen angives det, at klager sammen med andre  

 i en årrække bevidst har ført  Birthe  Nymann  Jensen bag  

 lyset, at der er indgivet anmeldelse til kriminalpolitiet i  

 Hjørring, at klager sammen med andre bevidst har forsøgt  

 at forhindre  Birthe  Nymann  Jensen i at udnytte sin forkøbsret,  

og at dette alene måske er strafbart.
Pressenævnet finder, at oplysningerne er  

 krænkende og skadelige, og at bladet inden offentliggørelsen  

 burde have søgt dem efterprøvet, først og fremmest ved  

 at forelægge dem for klager.
Ved at undlade dette har bladet handlet i  

 strid med god presseskik, og nævnet udtaler sin kritik.
 København, den 22. januar 2003.
