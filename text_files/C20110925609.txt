Kapitel 1   Omfang og definitioner Kapitel 2   Kontrolbestemmelser Kapitel 3   Videretransport i afventning af kontrolresultater Kapitel 4   Sendingens endelige bestemmelse Kapitel 5   Betaling for kontrollen Kapitel 6   Håndhævelse ved manglende overholdelse Kapitel 7   Registrering og indberetning Kapitel 8   Ikrafttrædelsesbestemmelse Bilag Cirkulære om kontrol af plastkøkkenredskaber af polyamid eller melamin fra Kina eller Hongkong» Dette cirkulære vedrører kontrol i forbindelse med Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenredskaber af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina.
 Forordningen er suppleret og udfyldt ved bekendtgørelse om fastsættelse af særlige betingelser og nærmere procedurer for import af plastkøkkenredskaber af polyamid eller melamin fra Kina eller Hongkong.
Kapitel 1 Omfang og definitioner § 1. Cirkulæret omfatter importkontrol af plastkøkkenredskaber af polyamid eller melamin, henhørende under KN-kode ex 3924 10 00, med oprindelse i eller afsendt fra Folkerepublikken Kina eller Hongkong.
§ 2. Der anvendes samme definitioner, som beskrevet i artikel 2 i forordningen og i § 1 i bekendtgørelsen.
Endvidere gælder følgende:
 1) Et »lot« består af et givent antal af et givent plastkøkkenredskab eller af sæt af plastkøkkenredskaber med et korresponderende referencenummer eller kode m.v. der svarer til beskrivelsen i det ledsagende dokument til erklæringen jfr. forordningens bilag.
Kapitel 2 Kontrolbestemmelser § 3. Dokumentkontrollen skal foregå på fødevareafdelingernes kontorer.
 Stk. 2. Identitetskontrollen og den fysiske kontrol, herunder udtagning af prøver til laboratorieanalyser, skal foregå på et af de grænsekontrolsteder, der er anført i bilaget til bekendtgørelsen.
 Stk. 3. Den i stk. 1 og 2 nævnte kontrol udøves af:
1) Fødevareregion Øst, Fødevareafdeling Rødovre, for grænsekontrolstedet i Københavns Havn og Københavns Lufthavn, 2) Fødevareregion Vest, Fødevareafdeling Vejle, for grænsekontrolstedet i Fredericia, henholdsvis 3) Fødevareregion Vest, Fødevareafdeling Århus for grænsekontrolstedet i Århus.
 Stk. 4. Den i stk. 2 anførte kontrol må først gennemføres, når der er truffet aftale herom med den ansvarlige grænsedyrlæge på det pågældende grænsekontrolsted.
 Stk. 5. Den i stk. 2 anførte kontrol af plastkøkkenredskaber skal gennemføres tidsmæssigt forskudt i forhold til veterinærkontrollen af animalske fødevarer fra tredjelande, så kontrollen af plastkøkkenredskaber ikke medfører nogen risiko for kontaminering af animalske produkter.
 Stk. 6. Kontrollen efter denne paragraf må først påbegyndes, når importøren har forhåndsanmeldt sendingen til fødevareafdelingen i overensstemmelse med artikel 4 i forordningen.
 § 4. Før kontrollen påbegyndes, skal fødevareafdelingen kontrollere, at importøren for hver sending har fremsendt en korrekt udfyldt erklæring i overensstemmelse med modellen i bilaget til forordningen, og at hver erklæring er ledsaget af mindst én laboratorierapport.
 § 5. Kontrollen består af:
1) Dokumentkontrol af alle sendinger inden for to arbejdsdage efter sendingernes fysiske ankomst til grænsekontrolstedet, og 2) identitetskontrol og fysisk kontrol, herunder laboratorieanalyser, af 10 % af sendingerne.
Stk. 2. Planen for udvælgelse af sendinger til den i stk. 1, nr. 2 omhandlede kontrol skal udarbejdes fuldstændig tilfældigt.
Der skal udarbejdes en plan for hvert af de to tredjelande (Kina henholdsvis Hongkong) og for hver produktkategori (plastkøkkenredskaber af polyamid henholdsvis plastkøkkenredskaber af melamin), dvs. fire planer.
Stk. 3. Fødevareafdelingen skal underrette importøren om, hvorvidt en sending er udvalgt til den i stk. 1, nr. 2 omhandlede kontrol.
Underretningen må dog først ske, når sendingen er ankommet til landet.
 Stk. 4. Fødevareafdelingen skal så vidt muligt informere importøren om, hvornår den i stk. 1, nr. 2 omhandlede kontrol kan forventes afsluttet.
 § 6. Fødevareafdelingen skal ved dokumentkontrollen kontrollere den erklæring, som importøren har fremlagt før kontrollen, samt de(n) ledsagende laboratorierapport(er). Fødevareafdelingen skal kontrollere, at den nævnte erklæring indeholder en entydig identifikation af sendingen og af de lots, som sendingen består af.
 Stk. 2. Fødevareafdelingen skal kontrollere, at de(n) ledsagende laboratorierapport(er) dokumenterer, at plastkøkkenredskaber af polyamid er analyseret for indhold af PAA (primære aromatiske aminer), og at plastkøkkenredskaber af melamin er analyseret for formaldehyd.
 Stk. 3. De(n) i stk. 2 nævnte laboratorierapport(er) skal dokumentere, at plastkøkkenredskaber af polyamid under de værst tænkelige anvendelsesbetingelser ikke afgiver PAA i detekterbare mængder til fødevarer eller fødevaresimulatorer, og at plastkøkkenredskaber af melamin ikke afgiver formaldehyd til fødevarer eller fødevaresimulatorer i en mængde, der overstiger 15 mg/kg fødevarer.
 Stk. 4. Fødevareafdelingen skal ved identitetskontrollen kontrollere, om der er overensstemmelse mellem sendingen på den ene side samt importørens erklæring og laboratorierapporten(erne) på den anden.
Stk. 5. Fødevareafdelingen skal ved den fysiske kontrol udtage prøver til laboratorieanalyser.
Prøveudtagningen skal ske i overensstemmelse med bestemmelserne i bilaget til dette cirkulære.
Stk. 6. Fødevareafdelingen skal beordre et transportmiddel eller container aflæsset, 1) hvis kontrollen ikke kan få adgang til alle dele af sendingen i transportmidlet eller containeren, 2) hvis kontrollen påviser uregelmæssigheder, eller 3) hvis kontrollen af tidligere sendinger har vist uregelmæssigheder.
 § 7. Fødevareafdelingen skal tilbageholde alle sendinger, der er underkastet identitetskontrol og fysisk kontrol, indtil der er truffet afgørelse om sendingens endelige bestemmelse, jf. dog § 8.
 Stk. 2. Fødevareafdelingen skal tilbageholde alle sendinger, der ikke er lovlige, indtil returneringen eller destruktionen er effektueret, jf. § 10.
 Stk. 3. Fødevareafdelingen skal tydeligt mærke tilbageholdte sendinger.
Kapitel 3 Videretransport i afventning af kontrolresultater § 8. Fødevareafdelingen må på de betingelser, der er anført i artikel 7 i forordningen, give tilladelse til videretransport til bestemmelsesvirksomheden af en sending, der har bestået dokumentkontrollen, og hvor resultaterne af identitetskontrollen og den fysiske kontrol, herunder laboratorieanalyser, endnu ikke foreligger.
Såfremt en sending tillades videretransporteret til bestemmelsesvirksomheden, skal fødevareafdelingen før transporten forsegle transportmidlet, containeren eller beholderen, således at seglet brydes, når transportmidlet, containeren eller beholderen åbnes.
 Stk. 2. Fødevareafdelingen, i hvis område bestemmelsesvirksomheden er beliggende, skal sikre, at det i stk. 1 nævnte sending tilbageholdes, indtil resultaterne af identitetskontrollen og den fysiske kontrol, herunder laboratorieanalyser, er modtaget, og indtil fødevareafdelingen ved indgangsstedet har truffet afgørelse om sendingens endelige bestemmelse.
Kapitel 4 Sendingens endelige bestemmelse § 9. Hvis resultatet af den gennemførte kontrol af en sending er tilfredsstillende, udfylder fødevareafdelingen vinduet: »Kan godkendes« i rubrikken: »Den kompetente myndigheds erklæring om sendingen« i den erklæring, som importøren har fremlagt for fødevareafdelingen, før kontrollen påbegyndtes, hvorefter fødevareafdelingen daterer og underskriver erklæringen.
 Stk. 2. Fødevareafdelingen skal sende den i stk. 1 nævnte erklæring i behørigt udfyldt stand til SKAT ved grænsekontrolstedet efter endt kontrol, jf. artikel 8 i forordningen, hvorefter SKAT gennemfører toldbehandlingen af sendingen i overensstemmelse med fødevareafdelingens angivelse om sendingens endelige bestemmelse.
 § 10. Hvis resultatet af den gennemførte kontrol af en sending ikke er tilfredsstillende, jf. dog § 11, udfylder fødevareafdelingen vinduet: »Kan ikke godkendes« i rubrikken: »Den kompetente myndigheds erklæring om sendingen« i den erklæring, som importøren har fremlagt for fødevareafdelingen, før kontrollen påbegyndtes, hvorefter fødevareafdelingen daterer og underskriver erklæringen.
Stk. 2. Fødevareafdelingen træffer afgørelse om, at sendingen ikke må indføres.
Efter partshøring giver fødevareafdelingen importøren et påbud om at returnere eller destruere sendingen inden for en tidsfrist på højst 60 dage.
 Stk. 3. Den i stk. 2 omhandlede returnering eller destruktion skal ske under tilsyn af fødevareafdelingen.
 Stk. 4. Fødevareafdelingen skal udfylde en rapid alert om sendingen og sende dokumentet til Fødevareberedskabsenheden.
Stk. 5. Fødevareafdelingen skal sende den i stk. 1 nævnte erklæring i behørigt udfyldt stand til SKAT ved grænsekontrolstedet efter endt kontrol.
Fødevareafdelingen skal ved fremsendelsen tydeligt gøre SKAT opmærksom på, at sendingen er afvist, og at sendingen ikke må toldbehandles til indførsel.
 § 11. Hvis resultatet af dokumentkontrollen ikke er tilfredsstillende, giver fødevareafdelingen importøren en frist til at fremskaffe de påkrævede dokumenter.
Kapitel 5 Betaling for kontrollen § 12. Importøren skal betale omkostningerne for den i § 3, stk. 2, anførte kontrol og for foretagne laboratorieanalyser.
Bestemmelserne om betaling i henhold til stk. 1 fremgår af § 27, stk. 1, jf. stk. 7 og § 35 i bekendtgørelse om betaling for kontrol af fødevarer og levende dyr m.v.
Kapitel 6 Håndhævelse ved manglende overholdelse § 13. Fødevareafdelingen skal foretage myndighedsudøvelse, jf. punkt 13.2, 13.4 og 13.5 i Fødevarestyrelsens generelle kontrolvejledning, over for importøren, når det konstateres, at forhåndsanmeldelsen for en sending mangler, er modtaget for sent eller er mangelfuldt udfyldt, jf. artikel 4 i forordningen, jf. dog stk. 3.
Stk. 2. Fødevareafdelingen skal beslaglægge en sending, der er indført uden forudgående kontrol, og påbyde importøren at returnere eller destruere sendingen inden for en tidsfrist på højst 60 dage.
Bestemmelserne i § 10, stk. 3 og 5 finder tilsvarende anvendelse.
Stk. 3. Såfremt importøren af sig selv tilkendegiver over for fødevareafdelingen, at der ikke er fremsendt regelret forhåndsanmeldelse vedrørende en sending plastkøkkenredskaber omfattet af cirkulæret, kan fødevareafdelingen give importøren en frist til at fremskaffe forhåndsanmeldelsen.
Det er dog en betingelse, at sendingen ikke er indført, jf. stk. 2, og at sendingen ikke er tilbageholdt af SKAT.
Bestemmelserne i stk. 1 finder også anvendelse i dette tilfælde.
Kapitel 7 Registrering og indberetning § 14. Fødevareafdelingen skal registrere følgende oplysninger om den gennemførte kontrol:
1) Oplysninger om hver enkelt kontrolleret sending, herunder a) det entydige identifikationsnummer, som fødevareafdelingen har givet sendingen.
Identifikationsnummeret skal indeholde følgende karakteristika: »Årstal«, »grænsekontrolstedets nummer i TRACES«, f.eks. »DK CPH 4« for grænsekontrolstedet i Københavns lufthavn, efterfulgt af »et fortløbende løbenummer«, b) størrelsen fordelt på antal lots og med angivelse af antal plastkøkkenredskaber eller antal sæt af plastkøkkenredskaber, c) oprindelsesland, 2) antal sendinger og lots, hvoraf der blev udtaget prøver med henblik på analyse, og 3) resultaterne af dokumentkontrollen, identitetskontrollen og den fysiske kontrol, herunder laboratorieanalyser.
§ 15. Fødevareafdelingen skal hvert kvartal indberette de i § 14 anførte oplysninger til Mørkhøj.
Indberetningerne skal sendes senest den 10. arbejdsdag i den måned, der følger efter hvert kvartal, jf. indkaldelse fra Controllerenheden.
Stk. 2. Der skal indsendes en PDF-fil pr. fødevareafdeling, og PDF-filen skal gemmes lokalt og omdøbes, f.eks. »FA-Rødovre_X_kvartal 20YY«, hvor »X« angiver kvartalets nummer (1-4), og hvor »YY« angiver de sidste to cifre i årstallet.
De udfyldte og kvalitetssikrede indberetninger indsendes via mail med emneteksten "Indberetning Køkkenredskaber" via regionsekretariatet til Mørkhøj, jf. indkaldelse fra Controllerenheden.
Regionssekretariatet skal indsende indberetningerne vedhæftet i én separat mail til 2. kontors afdelingspostkasse »2kontor@fvst.dk« med kopi til team 4s afdelingspostkasse »afd-eksp-fimp-kemi@fvst.dk«.
 Stk. 3. De i stk. 1 og 2 nævnte kvartalsindberetninger skal ikke opsummeres som ved andre indberetninger.
Kapitel 8 Ikrafttrædelsesbestemmelse § 16. Cirkulæret træder i kraft den 1. juli 2011.
Fødevarestyrelsen, den 30. juni 2011 Erik Engelst Bilag Prøveudtagning til laboratorieanalyser Cirkulæret indeholder bestemmelser, som er nødvendige for anvendelsen af Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenredskaber af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina, EU-Tidende 2011, nr.
L 77, side 25. Ifølge art. 288 i EUF-Traktaten gælder en forordning umiddelbart i hver medlemsstat.
Udstedelsen af dette cirkulære er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
