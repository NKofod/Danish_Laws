 Efter at der som meddelt i ministeriets cirkulære af 22. marts 1962 ved  

 lov nr. 59 af 21. februar 1962 om ændringer i lov om menighedsråd bl.a. er  

 foretaget ændring af bestemmelsen i lovens § 27, stk. 1, om indsamling i  

 kirkerne, skal man anmode Deres Højærværdighed om at ville henlede præsternes  

 og menighedsrådenes opmærksomhed på, at der i medfør af den nævnte  

 lovbestemmelse, således som denne nu er ændret, også ved de ordinære  

 gudstjenester vil kunne foretages indsamling til kirkelige formål, uden at  

 der som hidtil kræves særlig tilladelse (kongelig resolution eller  

 vedkommende biskops tilladelse) hertil.
 Om foretagelse af indsamlinger i kirkerne gælder herefter følgende  

 bestemmelser:
 1. I kirkerne vil der som hidtil være at foretage  

 indsamling til fremme af menighedsplejen.
 Endvidere kan der uden særlig tilladelse foretages indsamling til  

 kirkelige formål såvel ved ordinære (faste) som ekstraordinære gudstjenester.
 Til indsamling til andre formål kræves derimod særlig tilladelse (kongelig  

 resolution).
 2. Indsamlinger i kirkerne kan foretages som stående  

 indsamlinger (over en kortere eller længere periode) eller som lejlighedsvise  

 indsamlinger (engangs-indsamlinger).
 Der kan på samme tid - ud over den stående indsamling til menighedsplejen  

 - foretages indsamling til flere formål.
3. Bestemmelse om foretagelse af indsamling i kirken  

 træffes af vedkommende præst.
Præsterne er dog pligtige at foretage den  

 årlige indsamling til fordel for Det danske Bibelselskab, såfremt  

 menighedsrådet samtykker heri, jfr. stk. 2.
 Til foretagelse af indsamling ved de ordinære (faste) gudstjenester -  

 bortset fra den stående indsamling til menighedsplejen - kræves  

 menighedsrådets samtykke, jfr. menighedsrådslovens § 24, stk. 2, litra f.
4. Indsamling i kirkerne bør normalt ske i dertil  

 opsatte bøsser.
Ved indsamlinger ved de ordinære gudstjenester kan fravigelse  

 herfra kun finde sted med menighedsrådets samtykke, dog bør der altid være  

 opsat i det mindste een bøsse til indsamling til menighedsplejen.
 Ved indsamlinger, der ikke sker i kirkens bøsser, bør der være tilsyn med  

 de indsamlede midler, medens indsamlingen foregår.
 5. Kirkebøsserne skal tømmes umiddelbart efter hver  

 gudstjeneste.
Tømningen af bøsserne skal ske ved 2 af menighedsrådet (kirkebestyrelsen)  

 dertil udpegede personer.
Kordegnen og kirketjeneren er pligtig at påtage sig  

 dette hverv, uanset om dette ikke måtte være pålagt dem ved deres  

 tjenesteregulativ.
 Det påhviler menighedsrådet at træffe bestemmelse om, hvorvidt  

 kirkebøsserne skal være åbne eller aflåst på de tider, hvor kirken ikke  

 benyttes.
 6. Ved hver kirke skal forefindes en af provsten (ved  

 købstadkirker af overtilsynet) autoriseret indsamlingsbog, der efter  

 menighedsrådets bestemmelse føres af en af de i henhold til bestemmelsen i  

 pkt. 5, stk. 2, udpegede personer.
 Udgiften til anskaffelse af en sådan indsamlingsbog afholdes af  

 kirkekassen (menighedsrådskassen).
 7. Det ved indsamlingen indkomne beløb optælles i  

 kirken umiddelbart efter gudstjenesten og indføres straks i indsamlingsbogen.  

 De, der har foretaget optællingen, attesterer med deres underskrift i bogen  

 beløbets størrelse.
 Finder der samtidig indsamling sted til flere formål, må beløbene holdes  

 nøje adskilt.
Beløb, der sendes eller afleveres til kirkens præster eller funktionærer i  

 tilslutning til en i kirken stedfunden indsamling, indføres ligeledes i  

 indsamlingsbogen.
Tilførslen herom underskrives af den, der har modtaget  

 beløbet fra giveren.
8. De til menighedsplejen indsamlede bidrag afgives  

 snarest muligt til kirkens (menighedsrådets) kasserer.
Beløb, der indkommer  

 ved andre stående indsamlinger, indsættes på en særlig sparekassebog, indtil  

 afregning finder sted.
Afregning bør i hvert fald senest ske inden  

 regnskabsårets udløb.
 Beløb, der indkommer ved lejlighedsvise indsamlinger, afgives snarest  

 muligt og senest inden 14 dage til vedkommende institution.
 Kirkens (menighedsrådets) kasserer eller den, der skal drage omsorg for  

 beløbets afsendelse eller indsættelse i sparekasse, kvitterer i  

 indsamlingsbogen for beløbets modtagelse.
 9. Postkvitteringer for afsendelse af indsamlede beløb  

 vedlægges indsamlingsbogen tillige med de kvitteringer, som måtte blive  

 afgivet af vedkommende institutioner (modtagere).
10. De til menighedsplejen indkomne beløb indgår i  

 kirkekassen (menighedsrådskassen) og opføres på det årlige regnskab som en  

 særskilt post på indtægts- og udgiftssiden.
For så vidt der i et sogn findes  

 mere end een menighedspleje, må det dog af regnskabet fremgå, hvilke beløb  

 der er indsamlet til hver af menighedsplejerne.
For anvendelsen af disse  

 midler aflægges årligt regnskab i forbindelse med kirkekassens  

 (menighedsrådskassens) regnskab.
 Såfremt menighedsrådet i henhold til menighedsrådslovens § 27, stk. 2, har  

 truffet bestemmelse om, at de til menighedsplejen indkomne bidrag skal  

 tilfalde en i menighedsrådskredsen organiseret menighedspleje uden for  

 menighedsrådet, skal en beretning fra den frivillige menighedspleje vedlægges  

 kirkekassens (menighedsrådskassens) årlige regnskab.
Alle øvrige ved indsamling i kirken tilvejebragte beløb opføres ligeledes  

 med en samlet sum i kirkekassens (menighedsrådskassens) årlige regnskab.
En  

 af menighedsrådets formand eller - såfremt formanden fører indsamlingsbogen -  

 rådets næstformand bekræftet udskrift af tilførslerne til indsamlingsbogen i  

 vedkommende regnskabsår samt de dertil hørende bilag, jfr. foran under 9,  

 vedlægges regnskabet tillige med attestation for, at indsamlingesbogen med  

 bilag, herunder eventuelle sparekassebøger, er efterset ved de anordnede  

 eftersyn af de kirkelige kasser.
 Ved revisionen forsynes de under 9 nævnte bilag med tydeligt stempel om,  

 at de er reviderede.
 11. Foranstående bestemmelser finder ikke anvendelse  

 på indsamlinger, der finder sted ved gudstjenester, kirkelige møder o.lign.,  

 der afholdes i kirken af valgmenigheder og frimenigheder,og ej heller på  

 indsamlinger ved gudstjenester m.v. der afholdes af kirkelige  

 sammenslutninger, men ikke er foranstaltede af stedets præster.
 Det fornødne antal eksemplarer af nærværende cirkulære, der træder i kraft  

 den 1. juli 1963, vedlægges til fordeling blandt stiftets præster og  

 menighedsråd.
 Kirkeministeriet, den 8. maj 1963.
 P.M.V.
 E.B.
A.
Siersted.
