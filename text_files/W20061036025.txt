Klage over, at en speciallæge i en lægeerklæring foretog en vurdering af, hvorledes en pensionssag skulle afgøres Nævnet fandt grundlag for at kritisere speciallægen, idet han efter nævnets opfattelse udviste manglende omhu og uhildethed ved sin udfærdigelse af speciallægeerklæringen.
Nævnet lagde i den forbindelse vægt på, at speciallægen anførte sin vurdering af, hvorledes pensionssagen skulle afgøres og af, hvorvidt patienten var berettiget til førtidspension.
Det var nævnets opfattelse, at speciallægen ikke var neutral og upartisk, idet han udtalte sig om forhold, som han i sin egenskab af læge ikke havde fornødent kendskab til, og idet formålet med erklæringen i det konkrete tilfælde var at give forsikringsselskabet et grundlag for at kunne vurdere spørgsmålet om patientens erhvervsevne.
Det forhold, at forsikringsselskabet i sin anmodning specifikt bad om en vurdering af erhvervsevnen, berettigede ikke speciallægen til i erklæringen at foretage en procentuel graduering af denne.
