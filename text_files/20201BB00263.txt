Fremsat den 9. marts 2021 af Torsten Gejl (ALT) Forslag til folketingsbeslutning om principbeslutning om niveau for CO2-e-afgift Folketinget pålægger regeringen at fremsætte et lovforslag inden udgangen af 2021, der tilføjer en principbeslutning til klimaloven om, at der senest i 2030 skal være indfaset en ensartet afgift på CO2 og andre drivhusgasser på minimum 1.500 kr. pr. t og med tilbagebetaling af afgiften til borgerne med samme beløb til alle.
Bemærkninger til forslaget I lyset af Klimarådets nylige evaluering af regeringens indsats og anbefaling om en ensartet CO2-e-afgift (»Statusrapport 2021  Danmarks nationale og globale klimaindsats«, Klimarådet, februar 2021) ønsker Alternativet, at Folketinget allerede nu, sender et klart signal til civilsamfund og erhvervsliv om, at det bliver dyrt at udlede drivhusgasser i fremtiden.
Med forslaget sikres erhvervslivet et ordentligt varsel og bedre tid til at omstille sig til vilkårene.
Forslaget har ikke til hensigt at berøre det kommissorium for en grøn skattereform, som allerede er aftalt mellem regeringen (Socialdemokratiet), Venstre, Radikale Venstre, Socialistisk Folkeparti og Det Konservative Folkeparti.
Forslagets hensigt er heller ikke at ændre ved det grundlæggende arbejde, som den nedsatte ekspertgruppe er i gang med (»Ekspertgruppe, der skal fastlægge rammerne for ensartet CO2-e-afgift, er nu på plads«, Skatteministeriet, den 25. februar 2021). Forslaget sætter blot en overordnet ramme for afgiftsniveauet og en klar ambition og målsætning.
Alternativet har al respekt for, at det tager tid at finde en model for en ensartet CO2-e-afgift, men bemærker, at en af årsagerne til, at vi i Danmark står med et meget kompliceret afgiftssystem, er de mange forskellige interesser, som er blevet tilgodeset med fradrag og undtagelser i de eksisterende ordninger.
Uden at foregribe ekspertgruppens arbejde og konklusioner erindres blot om, at jo flere kompensationsordninger, differentierede satser og forsinkede indfasninger, der foreslås, jo mindre effektivt bliver systemet i relation til at nedsætte udledninger af drivhusgasser.
I forslaget er indsat en mekanisme, hvor hele provenuet fra afgiften tilbagebetales til borgerne med samme beløb til alle som borgerdividende.
På den måde sikres der både en social balance, og at provenuet ikke bare havner i statskassen og øger de samlede skatter.
Skriftlig fremsættelse Torsten Gejl (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om principbeslutning om niveau for CO2-e-afgift.
(Beslutningsforslag nr.
B 263) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
