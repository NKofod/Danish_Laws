 Uanset at en person modtog højeste førtidspension med plejetillæg,  

 kunne der ydes hjælp efter bistandslovens § 42 til erhvervsforberedende  

 undervisning. (* 1) Der kunne endvidere i det konkrete tilfælde ydes hjælp  

 efter bistandslovens § 48, stk. 3, til praktisk bistand i hjemmet uden  

 reduktion af plejetillæg.
 Opholdskommunen B havde herefter krav på refusion efter bistandslovens  

 § 11 fra den tidligere opholdskommune A.
 REDEGØRELSE FOR SAGEN:
P, der siden fødslen havde været spastisk lammet og modtog højeste  

 førtidspension med plejetillæg, flyttede i maj 1983 fra plejehjem i A kommune  

 til selvstændig bolig i B kommune.
Flytningen blev betalt af A kommune, som  

 påtog sig refusionspligt i henhold til bistandslovens § 11.
 B kommune bevilgede hjælp til P efter bistandslovens § 48, stk. 2 (nu stk.  

 3), til praktisk bistand og personlig pleje uden reduktion i plejetillægget.  

 P fik desuden bevilget hjælp efter bistandslovens § 42 til lektie- og  

 sekretærhjælp og materialeudgifter i forbindelse med hans optagelse i Center  

 for Voksenundervisning på 9. klasses niveau.
A kommune gjorde indsigelse mod den bevilgede hjælp, idet kommunen  

 anførte, at hjælp til praktisk bistand og pleje i hjemmet burde kunne dækkes  

 af plejetillægget eller ydes efter bistandslovens kapitel 12, som vedrører  

 hjemmehjælp.
Kommunen henviste herved til SM O-40-85. Der kunne desuden ikke  

 være indikation for hjælp efter bistandslovens § 42, idet P modtog højeste  

 førtidspension og dermed ingen erhvervsevne havde.
A kommune nægtede herefter  

 at refundere B kommunes udgifter til den bevilgede hjælp.
 AFGØRELSEN, DER KLAGES OVER:
 Amtsankenævnet tiltrådte i det væsentligste B kommunes afgørelse om  

 bevilling af hjælp.
Amtsankenævnet fandt, at B kommune i medfør af bistandslovens § 10 var  

 handlekommune for P.
B kommune var derfor berettiget til at yde hjælpen efter  

 det generelle ydelsesniveau, der skønnedes rimeligt i kommunen - uagtet at  

 der modtoges refusion i medfør af bistandslovens § 11 fra en tidligere  

 opholdskommune.
Handlekommunens bevillinger begrænsedes alene af, at der ikke kunne  

 træffes direkte ulovlige beslutninger.
De af B kommune trufne afgørelser i  

 medfør af bistandslovens § 42 og § 48, stk. 3, var skønsmæssige afgørelser,  

 som ikke var ulovlige.
For så vidt angik hjælp efter bistandslovens § 42, var det Amtsankenævnets  

 opfattelse, at hjælpen - der alene ydedes efter § 42, stk. 2, og ikke stk. 1  

 - kunne anses som revalideringsforberedende foranstaltninger, hvorved P's  

 erhvervsevne undersøgtes.
Det foreliggende retsgrundlag sås ikke at hindre  

 sådan hjælp.
For så vidt angik hjælp efter bistandslovens § 48, stk. 3, vedrørende  

 bevilling af hjælpetimer samt beslutning om, at der ikke skulle ske reduktion  

 i plejetillægget, var denne afgørelse skønsmæssig.
Da B kommune på  

 afgørelsestidspunktet var foregangskommune vedrørende anvendelse af disse  

 bestemmelser, samt idet afgørelsen ikke var lovstridig, var der ikke grundlag  

 for at tilsidesætte det af forvaltningen udøvede skøn.
Amtsankenævnet  

 henviste herved til Socialministeriets vejledning af 3. juli 1987, pkt. 55.
 Amtsankenævnet fandt endvidere vedrørende A kommunes henvisning til SM  

 O-40-85, at disse afgørelser, og herunder specielt afgørelse nr. 4, vedrørte  

 situationer, hvor socialforvaltningen havde meddelt afslag på det ansøgte, og  

 hvor ankeinstansen skulle tage stilling til, om der var grundlag for at  

 pålægge socialforvaltningen at bevilge det ansøgte, hvilket var et væsentligt  

 anderledes ankegrundlag end i denne sag.
B kommune havde herefter været berettiget til at fremsende refusionskrav  

 på udgifter vedrørende P.
Det forhold, at ydelserne var bevilget før  

 »refusionstilsagn« forelå fra A kommune, var uden betydning, idet  

 refusion efter bistandslovens §11 skulle ydes uanset  

 »refusionstilsagn« og uanset eventuelle forbehold i  

 »refusionstilsagnet«.
 KLAGEN TIL ANKESTYRELSEN:
 Afgørelsen blev anket af A kommune.
 Antaget til principiel behandling:
 Sagen blev antaget til principiel behandling til en afklaring af, hvorvidt  

 der kunne ydes hjælp efter bistandslovens § 42 til undervisning samtidig med  

 højeste pension, samt til afklaring af forholdet mellem hjælp efter  

 bistandslovens § 48 og plejetillæg.
 LOVGRUNDLAG:
 Bistandslovens §§ 10, 11, 42 og 48, stk. 3.
 Socialministeriets vejledning af 26. juli 1987 om hjælp efter  

 bistandslovens § 42, pkt. 13 og 75.
 Socialministeriets vejledning af 3. juli 1987 om hjælp efter  

 bistandslovens § 48, pkt. 51 og 55.
 ANKESTYRELSENS AFGØRELSE:
 Der var ikke grundlag for at ændre amtsankenævnets afgørelse, hvorefter  

 der, uanset tilkendt højeste førtidspension med plejetillæg, kunne ydes hjælp  

 efter bistandslovens § 42 til erhvervsforberedende undervisning.
 Ankestyrelsen tiltrådte endvidere amtsankenævnets afgørelse vedrørende  

 hjælp efter bistandslovens § 48, stk. 3, til praktisk bistand med den af  

 nævnet givne begrundelse.
