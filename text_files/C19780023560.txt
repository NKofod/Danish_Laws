 1. LÆGEMIDDELLOVENS REKLAMEREGLER.
Lægemiddelloven indeholder i §§ 26-31 regler om reklamer for lægemidler.  

 Visse af reglerne gælder også for andre varer end lægemidler.
Denne del af  

 reglerne behandles dog ikke i denne vejledning, og når der i det følgende  

 tales om reklame, sigtes der kun til reklame for lægemidler.
 Reklamereglerne er opdelt således, at §§ 26-30 giver generelle regler,  

 medens § 31 indeholder et særligt sæt regler for reklame, der udelukkende er  

 rettet mod farmaceuter, læger, tandlæger, dyrlæger samt studerende inden for  

 disse fag og i de nævnte persongruppers fagblade (reklame over for  

 medicinalpersoner).
Sundhedsstyrelsen har i en i marts 1977 udsendt oversigt givet en  

 redegørelse for de generelle regler.
Nedenfor skal i tilknytning hertil gives  

 en oversigt over det særlige regelsæt for reklamer over for  

 medicinalpersoner.
 2. REKLAME OVER FOR MEDICINALPERSONER.
 2.1. FORHOLDET TIL DE GENERELLE REGLER.
 De generelle regler forbyder visse former for reklame, medens andre former  

 for reklame skal godkendes af sundhedsstyrelsen.
Derimod gælder der principielt ikke egentlige begrænsninger i adgangen til  

 at reklamere over for medicinalpersoner.
Den generelle regel i § 30, sidste  

 punktum, skal dog iagttages.
Ifølge denne bestemmelse skal reklamen være  

 nøgtern og saglig og må ikke give et overdrevent, ufyldestgørende, misvisende  

 eller vildledende billede af lægemidlet.
 2.2. LÆGEMIDDELLOVENS KRAV TIL REKLAMERNE.
 Desuden stilles der i § 31 forskellige krav til reklamernes indhold:
 2.2.1. ANGIVELSE AF NAVN.
 I reklamerne skal der således være oplysning om lægemidlets navn og  

 fællesnavn, således at fællesnavnet angives med samme typer og på lige så  

 fremtrædende måde som lægemidlets eventuelle særnavn, jfr. § 31, stk. 2, 1.  

 punktum.
 Kravet om angivelse af fællesnavn indebærer for så vidt angår  

 kombinationspræparater (præparater med indhold af flere aktive bestanddele),  

 for hvilke der er fastsat eet fællesnavn, at dette fællesnavn skal angives i  

 reklamen på den anførte måde.
 Der er dog normalt ikke fastsat eet fællesnavn for et  

 kombinationspræparat, og i disse tilfælde indebærer kravet om angivelse af  

 fællesnavn efter indenrigsministeriets opfattelse, at fællesnavnene for  

 samtlige de aktive bestanddele i kombinationspræparatet skal angives med lige  

 så store typer og på lige så fremtrædende måde som særnavnet.
 2.2.2. DATERING AF TRYKSAGER.
 Ifølge § 31, stk. 2, 3. punktum, skal tryksager, der indeholder reklame  

 for medicinalpersoner, være tydeligt dateret.
 For at dette krav kan anses for opfyldt, må det efter  

 indenrigsministeriets opfattelse i alt fald fremgå tydeligt af de nævnte  

 tryksager, i hvilken måned og hvilket år, de er udsendt eller trykt.
 2.2.3. ANGIVELSE AF SÆRLIGE VILKÅR.
 Ved reklamering for lægemidler, til hvis forhandling der er knyttet  

 bestemte vilkår, skal disse tydeligt angives, jfr. ligeledes § 31, stk. 2, 3.  

 punktum.
 Dette vil f. eks, være tilfældet, hvis et lægemiddel er registreret på  

 betingelse af, at det kun må ordineres af speciallæger.
 2.2.4. BEGRÆNSNING I ADGANGEN TIL AT ANGIVE INDIKATIONSOMRÅDE.
 § 31,  stk. 3, bestemmer, at der, såfremt  

 sundhedsstyrelsen har godkendt bestemte indikationsområder for en  

 farmaceutisk specialitet, ikke må angives andre indikationsområder i reklamer  

 for den pågældende specialitet.
 De krav, der i øvrigt gælder om angivelse af indikationsområde fremgår af  

 § 2, nr. 2, i indenrigsministeriets nedenfor under 2.3. omtalte  

 bekendtgørelse.
 2.3. KRAV TIL REKLAMERNE EFTER REGLER FASTSAT AF INDENRIGSMINISTEREN.
 2.3.1. INDHOLDET AF REGLERNE.
 Ud over de krav til reklamen, der fremgår direkte af lægemiddelloven,  

 stiller § 31 for at øge reklamens informative værdi krav om, at den efter  

 regler fastsat af indenrigsministeren skal indeholde en række supplerende  

 oplysninger om bl.a. lægemidlets bivirkninger og risici.
 De nævnte regler er fastsat i § 2 i indenrigsministeriets bekendtgørelse  

 nr. 675 af 14. december 1978 om lægemiddelreklamer over for læger,  

 farmaceuter m.fl., der er optaget som bilag til nærværende vejledning, og  

 hvortil der henvises.
 2.3.2. REMINDERS.
Der er dog også åbnet en vis adgang til at reklamere for et lægemiddel,  

 uden at reklamen indeholder alle de oplysninger, der er anført i § 2 i  

 bekendtgørelsen.
Det bestemmes således i § 3 i bekendtgørelsen, at reklamen  

 kan udformes således, at den alene bringer det pågældende lægemiddels navn i  

 erindring ved at angive lægemidlets navn og fællesnavn samt navnet på  

 registreringsindehaveren og eventuelt fremstilleren.
Hvis der angives  

 yderligere oplysninger i en reklame, skal disse omfatte samtlige de  

 oplysninger, der er anført i § 2 i bekendtgørelsen.
 INDENRIGSMINISTERIET, DEN 14. DECEMBER  

 1978.
KNUD ENGGAARD /Ebba Lund Bilag Indenrigsministeriets bekendtgørelse nr. 675 af 14. december 1978 om  

 lægemiddelreklamer over for læger, farmaceuter m.fl.
 (Udelades her).
