Nr LSF 176 Forslag til Lov om ændring af lov om hovedstadsområdets kollektive  

 persontrafik (Vilkår for udlicitering af buskørsel i hovedstadsområdet) Fremsat af Tove Lindbo Larsen (S) J.K.
Hansen (S) Helge Mortensen (S)  

 Tommy Dinesen (SF) Birthe Hansen (SF) den 30. april 1991 § 1 I lov nr. 274 af 3. maj 1989 om hovedstadsområdets kollektive persontrafik  

 foretages følgende ændringer:
 1. § 3 affattes således:
 »§ 3. Selskabet foretager årligt offentligt udbud af den i §  

 1 nævnte buskørsel.
 Stk. 2. Det årlige udbud skal fra og med 1992 altid mindst omfatte  

 10 pct. af selskabets samlede kørsel.
 Stk. 3. Senest 1. april 1997 skal selskabets samlede kørsel have  

 været offentligt udbudt, medmindre trafikministeren tillader andet.
 Stk. 4. Kontrakter om kørsel indgås for et tidsrum af højst 8 år.
Stk. 5. Selskabet skal ved udbudet sikre, at kørslen udføres på en  

 miljø- og sikkerhedsmæssigt forsvarlig vis.« 2. Efter § 3 indsættes som ny paragraf:
»§ 3 A.
Selskabet er berettiget til at deltage i  

 tilbudsgivningen, såfremt den del af selskabet, der indgiver tilbud på udbudt  

 kørsel, er klart regnskabsmæssigt udskilt fra den øvrige del af selskabets  

 aktiviteter.
 Stk. 2. Trafikministeren fastsætter kravene til den i stk. 1  

 nævnte regnskabsmæssige udskillelse af den del af selskabet, som udfører  

 buskørsel i konkurrence med andre busvirksomheder.
Stk. 3. Trafikministeren bemyndiges til efter forhandling med  

 indenrigsministeren at godkende, at selskabet opretter selskab eller anden  

 juridisk person til at udføre kollektiv persontrafik i konkurrence med andre  

 virksomheder.« § 2 Loven træder i kraft den 1. januar 1992.
Bemærkninger til lovforslaget Almindelige bemærkninger Lovforslagets baggrund og hovedindhold Den gældende ordning vedrørende hovedstadsområdets kollektive  

 persontrafik er indeholdt i lov nr. 274 af 3. maj 1989 om hovedstadsområdets  

 kollektive persontrafik (HT-loven).
 HT-loven havde til formål at effektivisere varetagelsen af den kollektive  

 trafik i hovedstadsområdet, og de centrale elementer i loven var følgende:
 - Forenkling af den politiske ledelsesstruktur ved at lade Hovedstadens  

 Trafikselskab (HT) lede af en bestyrelse på fem medlemmer - et medlem fra  

 hver af de bidragsydende kommunale enheder - og ved at markere en klarere  

 adskillelse af den politiske og administrative ledelsesopgave.
 - Effektivisering af selve driften blandt andet ved i stigende omfang at  

 foretage udlicitering til private: mindst 15 pct. i 1990, mindst 30 pct. i  

 1992 og mindst 45 pct. i 1994 af HT's samlede buskørsel.
 Med sine krav om stigende udlicitering til private frem til 1994 tvinger  

 HT-loven imidlertid HT til at indskrænke sin egen driftsvirksomhed langt ud  

 over, hvad der er nødvendigt af hensyn til åbning af markedet for  

 bustjenester.
Forslagsstillerne finder, at offentlige virksomheder, der virker på  

 markedslignende områder, bør have mulighed for at udvikle sig og operere på  

 lige vilkår med private virksomheder på deres naturlige virkefelt.
Kun derved  

 kan ressourcerne i såvel den offentlige som den private sektor udnyttes  

 optimalt.
Det foreslås derfor, at HT's busdivision efter en regnskabsmæssig  

 udskillelse får mulighed for at byde på den kollektive buskørsel i  

 hovedstadsområdet, og at trafikministeren får bemyndigelse til at lade HT's  

 busdivision udskille i et særligt selskab.
Tilsvarende bemyndiges  

 trafikministeren til at lade HT oprette særlige selskaber til varetagelse af  

 andre kollektive trafikoperatøropgaver som for eksempel lightrail-drift.
Den gældende lov og HT's nuværende situation Siden vedtagelsen af HT-loven har HT foretaget en organisatorisk opdeling  

 af sine aktiviteter, således at der er sikret mod favorisering af HT's egne  

 busaktiviteter frem for de private entreprenører.
 Det er sket gennem en opdeling af HT i en administrationsdivision, der  

 tager sig af udbud og indgåelse af kontrakter om buskørsel, planlægning,  

 takster, tilskud samt særlig handicapkørsel, og en busdivision, der udfører  

 den del af den almindelige kollektive bustrafik i hovedstadsområdet, som ikke  

 er udliciteret til private.
Opdelingen i en administrationsdivision og en busdivision giver nu reel  

 mulighed for at sammenligne HT's busdrift med private entreprenørers.
De  

 hidtidige effektiviseringsresultater tyder på, at det inden for en kortere  

 årrække er muligt at gøre HT's busdivision fuldt ud konkurrencedygtig gennem  

 en stor og engageret indsats fra såvel medarbejdernes side som ledelsens.
 For at give HT et incitament til at gå videre med sine  

 effektiviseringsbestræbelser bør det sikres, at HT's busdivision på lige  

 vilkår kan gå ind i direkte konkurrence med andre busvirksomheder, når den  

 udbudsrunde, som selskabet for øjeblikket er i gang med, er gennemført, en  

 udbudsrunde, som vil betyde, at 30 pct. af selskabets samlede buskørsel  

 udføres af andre.
 Busdivisionen kan naturligvis kun få del i kørslen, hvis den på et  

 forretningsmæssigt grundlag kan leve op til konkurrencen med de private  

 entreprenører.
 Dette kræver, at licitationskravet i HT-loven bliver ændret, samtidig med  

 at den effektiviseringsmekanisme, som findes i loven, fastholdes.
Bemærkninger til forslagets indhold For at opnå en effektiv og fair konkurrencesituation udformes  

 udlicitationskravet således:
 - Fra og med 1992 skal altid mindst 10 pct. af HT's kørsel udbydes årligt.
 - Senest efter 1. april 1997 skal al rutekørsel have været udbudt i  

 licitation.
 - HT skal ved udbudet sikre, at kørslen udføres på en miljø- og  

 sikkerhedsmæssigt forsvarlig vis.
 Gennem denne ændring af loven opnås:
 - En meget væsentlig udvidelse af konkurrenceelementet, idet al HT's  

 kørsel bliver underlagt den effektivisering, der opstår som følge af  

 licitation.
- Gennemførelse af et løbende udbud.
I gennemsnit må der forventes udbudt  

 25 pct. om året.
 - Sikring imod konkurrence på dårlige miljø- og sikkerhedsmæssige forhold.
HT's administrationsdivision skal til enhver tid kunne lade buskørslen  

 udføre hos den busvirksomhed - såvel private virksomheder som HT's  

 busdivision - hvor kørslen er bedst og billigst.
HT vil efter den nugældende  

 ordning være tvunget til at lægge sin kørsel hos private entreprenører,  

 uanset om busdivisionen er konkurrencedygtig og kan levere HT's kunder et  

 bedre og billigere produkt.
 Dette giver ledelse og medarbejdere i HT's busdivision et signal om, at  

 effektivisering kan lede til et positivt resultat og flere arbejdspladser i  

 modsætning til nu, hvor HT uanset effektivisering er tvunget til at  

 indskrænke sin egen buskørsel.
I lyset af den igangværende internationalisering - blandt andet gennem  

 åbningen af EF's indre marked - er tiden inde til at sikre, at også danske  

 virksomheder får et godt grundlag for at stå sig i konkurrencen med de  

 udenlandske busselskaber, der vil byde i fremtiden.
Det svenske Linjebuss er  

 i dag HT's største private entreprenør, og HT er - blandt andet med baggrund  

 i annoncer i udenlandske blade - blevet kontaktet af såvel tyske som engelske  

 busselskaber.
 For at sikre, at HT's busdivision ikke favoriseres i licitationsprocessen  

 indbygges der samtidig i loven en bestemmelse om:
 - At trafikministeren fastsætter kravene til den regnskabsmæssige  

 udskillelse, der foretages af HT's busdivision.
 - At der gives trafikministeren bemyndigelse til at lade HT etablere  

 særlige selskaber til udførelse af kollektive trafikoperatøropgaver.
 Herigennem sikres der den nødvendige klarhed om den økonomiske og  

 organisatoriske selstændiggørelse af HT's egne driftsaktiviteter, og  

 administrationsdivisionen vil på en klarere måde kunne stille krav til alle  

 sine operatører med hensyn til såvel kørslens udførelse som arbejds- og  

 trafikmiljø.
Økonomiske og administrative konsekvenser Der vil ikke med lovforslagets vedtagelse være økonomiske og  

 administrative konsekvenser for hverken staten, kommunerne eller den private  

 sektor.
Bemærkninger til lovforslagets enkelte bestemmelser Til § 1 Til nr. 1 Forslaget til ny affattelse af lovens § 3 indebærer, at der skal ske  

 løbende årlige udbud af mindst 10 pct. af selskabets samlede buskørsel.
For at sikre en til stadighed optimal konkurrence og dermed størst mulig  

 effektivisering af bustrafikken i hovedstadsområdet indebærer forslaget, at  

 selskabets samlede buskørsel senest 1. april 1997 vil være udbudt.
Den  

 gældende lov sikrer kun, at mindst 45 pct. af selskabets samlede kørsel  

 udbydes.
Den gældende lov skaber derfor ikke fuld konkurrence mellem alle  

 busvirksomheder, og dermed udvikles der ikke et egentligt marked.
Forslaget indebærer, at kontrakter om kørsel kan indgås for et tidsrum af  

 højst 8 år.
Af hensyn til en fornuftig arbejdstilrettelæggelse hos  

 entreprenørerne og for at skabe den fornødne tryghed hos arbejdstagerne bør  

 kontrakterne så vidt muligt ikke indgås for et tidsrum af under 4 år.
Bestemmelsen om, at HT særskilt skal sikre, at kørslen udføres på en  

 miljø- og sikkerhedsmæssigt forsvarlig vis, skal forhindre en konkurrence,  

 der forringer arbejdsmiljøet og det ydre miljø samt de  

 trafiksikkerhedsmæssige forhold.
Den skal også ses i lyset af såvel  

 regeringens handlingsplan for trafik og miljø (Brundtlandopfølgning) som  

 Færdselssikkerhedskommissionens betænkning »Færdselssikkerhedspolitisk  

 handlingsplan«. (Betænkning nr. 1157/1988).
Til nr. 2 Forslaget til ny § 3 A, stk. 1 og 2, indebærer, at HT's busdivision i  

 konkurrence med andre busvirksomheder kan indgive tilbud på udbudt buskørsel.  

 Forudsætningen herfor er dog, at busdivisionen er klart regnskabsmæssigt  

 udskilt fra HT's øvrige aktiviteter.
 Trafikministeren fastsætter kravene til denne regnskabsmæssige udskillelse  

 for at sikre et sammenligneligt grundlag for bedømmelse af tilbud fra andre  

 busvirksomheder med tilbud fra HT's busdivision.
 HT er som nævnt organisatorisk klar til at gå ind i direkte konkurrence  

 med andre busvirksomheder på lige vilkår, når den udbudsrunde, som selskabet  

 for øjeblikket er i gang med, er gennemført, en udbudsrunde, som vil betyde,  

 at 30 pct. af selskabets samlede buskørsel udføres af andre.
Med den foretagne adskillelse af trafikselskabet i en  

 administrationsdivision og en busdivision vil administrationsdivisionen kunne  

 sammenlignes med de fælleskommunale trafikselskaber, der i henhold til lov  

 nr. 114 af 29. marts 1978 om den lokale og regionale kollektive  

 personbefordring uden for hovedstadsområdet er oprettet i de fleste  

 amtskommuner uden for hovedstadsområdet.
Alle disse fælleskommunale  

 trafikvirksomheder virker som administrationsselskaber for den almindelige  

 rutekørsel i amtskommunen, hvor selve kørslen udføres af forskellige private  

 og offentlige busoperatører.
 Forslaget til ny § 3 A, stk. 3, indeholder en bemyndigelse til  

 trafikministeren til efter forhandling med indenrigsministeren at godkende en  

 fuldstændig adskillelse mellem HT's administrationsdivision og busdivision.  

 Således kan trafikministeren godkende oprettelse af datterselskab eller en  

 anden selvstændig juridisk person til at forestå kollektiv persontrafik i  

 konkurrence med andre virksomheder.
