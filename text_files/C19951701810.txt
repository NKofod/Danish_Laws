Cirkulæreskrivelse om meddelelse om  

 bopælskravet i rådighedsbekendtgørelsen, fast bopæl  

 på et skib Kommentar m.v.:
 Retten til dagpenge for et medlem, der har fast  

 bopæl på et skib, skal afgøres efter de almindelige regler  

 om dagpengeret.
 Meddelelse om afgørelsen:
 På baggrund af en henvendelse har direktoratet taget  

 stilling til, hvordan et medlem, der har fast bopæl på et skib,  

 skal behandles i relation til rådighedsbekendtgørelsen.
 Direktoratet har i den anledning oplyst, at det  

 fremgår af rådighedsreglerne, at et medlem skal opholde sig og  

 have bopæl i Danmark.
Det fremgår videre af vejledningen til  

 rådighedsreglerne, at der skal være tale om en egentlig  

 bopæl i Danmark, og at en postboksadresse derfor ikke er  

 tilstrækkelig.
Arbejdsformidlingen og medlemmets  

 arbejdsløshedskasse skal til enhver tid være bekendt med  

 medlemmets egentlige bopæl.
Til rådighedsforpligtelsen hører endvidere,  

 at medlemmet skal være arbejdssøgende og med dags varsel skal  

 kunne overtage formidlet arbejde.
Dette forudsætter, at medlemmet  

 gør sig bekendt med indholdet af den daglige post ved enten selv at  

 vente på den daglige postomdeling eller på anden måde sikre  

 sig kendskab til den daglige post.
 Endvidere skal der sondres mellem, om medlemmets skib  

 ligger fortøjet i længere tid samme sted, eller om medlemmet  

 sejler fra havn til havn.
 Hvis medlemmets skib ligger fortøjet i  

 længere tid samme sted, medlemmet har en postadresse, hvortil  

 vedkommende har adgang på alle postudbringningsdage, og  

 Arbejdsformidlingen og kassen er bekendt med adressen, vil medlemmet kunne  

 anses for at stå til rådighed for arbejdsmarkedet og dermed kunne  

 modtage dagpenge.
Hvis medlemmet sejler fra havn til havn, afgøres  

 spørgsmålet om rådighed konkret.
I denne vurdering  

 indgår bl.a, i hvor lang tid medlemmet opholder sig i havnene, om  

 medlemmet har en postadresse, hvortil vedkommende har adgang på alle  

 postudbringningsdage, og om medlemmet opfylder betingelserne i  

 rådighedsbekendtgørelsen om med dags varsel at kunne overtage  

 formidlet arbejde.
 Medlemmet skal i denne situation sandsynliggøre, at  

 pågældende opfylder betingelserne for at kunne anses for at  

 stå til rådighed for arbejdsmarkedet, herunder selv er  

 arbejdssøgende og istand til at overtage arbejde.
