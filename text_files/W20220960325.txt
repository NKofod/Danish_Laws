Ankestyrelsens principmeddelelse 17-22 om Magtanvendelse - Optagelse i særligt botilbud - Egnet botilbud - Flytning Principmeddelelsen fastslår Optagelse i botilbud uden samtykke kan som udgangspunkt kun ske, når en række betingelser er opfyldt, herunder at det er absolut påkrævet for, at borgeren kan få den nødvendige hjælp, og at det vil være uforsvarligt ikke at sørge for flytning af borgeren.
Dette følger af servicelovens § 129, stk. 1.
Efter bestemmelsens stk. 2 kan der dog i ganske særlige tilfælde træffes afgørelse om, at en person, der er optaget i et botilbud, og som mangler evnen til at give informeret samtykke, kan flyttes til en anden tilsvarende bolig, hvor omsorgen for personen kan varetages, selv om betingelserne i stk. 1 ikke er opfyldt.
Det gælder, hvis det skønnes at være i den pågældendes egen interesse, herunder af hensyn til mulighederne for at den pågældende kan bevare tilknytning til sine pårørende.
Det fremgår ikke af loven, hvad der menes med ganske særlige tilfælde.
Bestemmelsens ordlyd og opbygning indebærer, at flytning efter bestemmelsen må have undtagelsens karakter, ligesom bestemmelsen ikke kan anvendes i tilfælde, hvor kommuner ønsker at forfølge de formål, der varetages i bestemmelsens stk. 1.
 Som forarbejderne til bestemmelsen er formuleret, må det primære hensyn bag flytning af borgeren være at sikre tættere kontakt til borgerens nærmeste pårørende.
 Videre må det helt faste udgangspunkt være, at borgeren ikke må (antages at ville) modsætte sig flytningen.
Endelig må der stilles krav om, at flytningen for borgeren efter en objektiveret vurdering entydigt eller med betydelig overvægt må siges at være til borgerens bedste.
Herunder skal det botilbud, som borgeren påtænkes flyttet til, kunne varetage omsorgen for borgeren.
Det er herefter en konkret og individuel vurdering, om der er tale om et ganske særligt tilfælde, hvor flytning uden samtykke er i borgerens egen interesse.
Det skal inddrages i vurderingen, hvordan flytningen påvirker borgerens muligheder for at bevare tilknytning til sine pårørende.
De konkrete sager I sag nr. 1 led borgeren af Lennox-Gastaut syndrom med svært behandlelig epilepsi og varigt fysisk og mentalt handicap og havde som følge heraf behov for omfattende hjælp i dagligdagen.
Det fremgik af sagens oplysninger, at borgerens funktionsniveau var nedsat i svær grad og var på niveau med et 3-4-årigt barn.
Borgeren havde udviklet sig under sit ophold på botilbuddet, og det var botilbuddets og kommunens vurdering, at borgeren ville kunne udvikle sig yderligere kognitivt og fysisk ved at blive flyttet til anden bolig i botilbuddet, hvor beboerne var på samme kognitive niveau som borgeren.
Borgeren ville dermed kunne interagere med og spejle sig i de andre beboere.
 Flytningen havde efter det oplyste ikke betydning for borgerens mulighed for at bevare tilknytningen til sine pårørende.
 Ankestyrelsen lagde ved afgørelsen vægt på disse oplysninger.
 Derudover lagde Ankestyrelsen vægt på, at der ikke fremgik oplysninger om, at borgeren forventedes at ville modsætte sig den påtænkte flytning.
Endelig lagde Ankestyrelsen vægt på, at den påtænkte flytning ikke forfulgte de hensyn, der forfølges ved flytning uden samtykke efter servicelovens § 129, stk. 1.
 Ankestyrelsen fandt herefter efter en samlet vurdering, at der forelå et ganske særligt tilfælde, og at den påtænkte flytning entydigt eller med betydelig overvægt var i borgerens egen interesse.
I sag nr. 2 havde borgeren Downs syndrom (mental retardering) og behov for omfattende hjælp i dagligdagen.
Borgeren havde ikke noget verbalt sprog og nedsat hørelse, hvorfor borgerens kommunikation var begrænset.
 Borgerens forældre var flyttet.
Ved flytning til et andet botilbud kom borgeren tættere på sine forældre, der nu boede ca. 119 km. fra borgeren og efter den påtænkte flytning ville bo ca. 29 km. fra borgeren.
Samtidig ville borgeren komme 20-30 km. tættere på sine søskende og deres børn.
 Borgerens forældre og søskende ønskede, at borgeren skulle flytte tættere på dem, så borgeren nemmere og oftere kunne besøge dem og omvendt.
 Ankestyrelsen vurderede på denne baggrund, at flytningen med den betydeligt kortere afstand mellem borgeren og borgerens forældre og søskende ville medføre, at borgeren bedre ville kunne bevare eller forbedre kontakten til sin familie.
 Ankestyrelsen lagde videre vægt på, at der, som sagen var oplyst, ikke var grundlag for at antage, at borgeren ville modsætte sig den påtænkte flytning.
Endelig lagde Ankestyrelsen vægt på, at den påtænkte flytning ikke forfulgte de hensyn, der forfølges ved flytning uden samtykke efter servicelovens § 129, stk. 1.
 Ankestyrelsen fandt herefter efter en samlet vurdering, at der forelå et ganske særligt tilfælde, og at den påtænkte flytning entydigt eller med betydelig overvægt var i borgerens egen interesse.
Baggrund for at behandle sagerne principielt Formålet med den principielle behandling er at afklare to spørgsmål om flytning uden samtykke efter undtagelsesbestemmelsen i servicelovens § 129, stk. 2:
 1. Om flytning uden samtykke kun kan ske i tilfælde, hvor borgerens muligheder for at bevare tilknytningen til sine pårørende forbedres eller sikres ikke forværret, eller om bestemmelsen også kan finde anvendelse, selvom dette ikke er tilfældet, hvis flytning i øvrigt skønnes at være i den pågældendes egen interesse.
 2. Hvornår en flytning med tilstrækkelig vægt giver bedre muligheder for, at den pågældende kan bevare kontakten til sine pårørende.
Reglerne Love og bekendtgørelser Lov om social service (serviceloven), senest bekendtgjort i lovbekendtgørelse nr. 170 af 24. januar 2022.
  § 129 om flytning uden samtykke.
 Retten i Aalborg har ved dom af 11. juni 2019, BS-2453/2019-ALB, tilladt flytning uden samtykke af en borger i et tilfælde, hvor borgeren ikke med flytningen ville opnå bedre kontakt til sine pårørende end den  i øvrigt gode  kontakt, der allerede var, idet flytningen i øvrigt var i borgerens egen interesse.
Praksis Ankestyrelsen har offentliggjort flere principmeddelelser om flytning uden samtykke efter servicelovens § 129, stk. 1, fx P 11-18, 85-17 og 57-17.
 Ankestyrelsen har ikke tidligere offentliggjort praksis om servicelovens § 129, stk. 2.
Den konkrete afgørelse Sag nr. 1, j.nr. 22-168662 Du har klaget over Familieretshusets afgørelse om afslag på optagelse af dig i en anden bolig i en anden afdeling i det særlige botilbud A.
Familieretshuset afgjorde sagen den 14. marts 2022.
 Ankestyrelsen har nu afgjort din sag.
 Resultatet er:
 - Du skal flytte fra din nuværende bolig til boligen i den anden afdeling i det særlige botilbud A.
 Det betyder, at vi ændrer Familieretshuset afgørelse.
Begrundelse for afgørelsen Sådan vurderer vi sagen Ankestyrelsen vurderer, at betingelserne i servicelovens § 129, stk. 2, for flytning af dig fra én bolig til en anden bolig (i en anden afdeling) i botilbuddet A, hvor du allerede bor, er opfyldt.
 Vi vurderer således, at der er tale om et ganske særligt tilfælde, og at flytningen er i din egen interesse.
Personkredsen for magtanvendelsesbestemmelserne Det fremgår af sagen, at du lider af Lennox-Gastaut syndrom med svært behandlelig epilepsi og varigt fysisk og mentalt handicap.
Som følge heraf har du behov for omfattende hjælp i dagligdagen.
Det fremgår af sagens oplysninger, at dit funktionsniveau er nedsat i svær grad, og at du er på niveau med et 3-4-årigt barn.
 På grund af din nedsatte psykiske funktionsevne er du ikke i stand til at give et informeret samtykke til flytningen.
 Vi vurderer, at du har en betydelig og varigt nedsat psykisk funktionsevne, og at du derfor er omfattet af den persongruppe, hvor reglerne om bl.a. flytning uden samtykke finder anvendelse.
Flytning uden samtykke Vi vurderer, at betingelserne for, at der i ganske særlige tilfælde kan ske optagelse i et bestemt botilbud (konkret en intern flytning på det botilbud, hvor du allerede bor) uden samtykke, er opfyldt, da flytningen efter vores vurdering entydigt eller med betydelig overvægt er i din egen interesse.
Egnethed af botilbuddet Vi vurderer, at det særlige botilbud er egnet til at dække dit behov for støtte, da du er omfattet af botilbuddets målgruppe.
Selve formålet med den aktuelle flytning er, at den nye bolig i den anden afdeling i samme botilbud er mere egnet i forhold til dine behov.
 Din værge og din søster er ifølge det oplyste enige heri.
Hvad er afgørende for resultatet Det fremgår af sagen, at du har udviklet dig efter indflytningen i botilbuddet, og at du ikke længere er på samme udviklingsstadie som de borgere, du bor sammen med.
De andre borgere kan ikke svare dig eller fx tage imod en blomst, du giver dem, ligesom de ikke kan interagere med dig.
Botilbuddet oplever, at du bliver ked af det og skuffet, når du ikke får respons.
Det er kommunens vurdering, at du vil kunne profitere af den interne flytning til den anden bolig i botilbuddet, hvor borgerne har nogenlunde samme udviklingsniveau som dig.
Du vil kunne spejle dig i de andre beboere og udvikle dig endnu mere både kognitivt og fysisk.
Det er bostedets vurdering, at du ved en intern flytning til boligen i den anden afdeling i botilbuddet ikke længere vil skulle bruge energi på planlægning, men derimod vil kunne tilgå forskellige aktiviteter naturligt, fordi medbeboerne så at sige er lige uden for døren.
Det er bostedets vurdering, at du vil udvikle dit sprog mere, fordi du ikke vil skulle bruge din sparsomme energi på at forestille dig mulige scenarier.
Kommunen har samtidig oplyst, at der ikke sker en ændring i personalesammensætningen omkring eller botilbuddets service til dig, herunder hjælp, pleje eller støtte, og at den tilbudte bolig har samme indretning som din nuværende bolig.
Den eneste forskel er, at du ved en flytning vil komme til at bo tættere på beboere med samme udviklingsniveau som dit.
Formålet med flytningen er ifølge kommunen, at du kan udvikle dig kognitivt og forhåbentlig også fysisk.
Kommunen ser et udviklingspotentiale hos dig og dermed en formodet bedring af din livskvalitet.
Kommunen henviser også til, at for at varetage dit tarv bedst muligt bør du flytte til en afdeling, hvor medbeboere udviklingsmæssigt er i stand til at interagere med dig, da de er i stand til at kommunikere sammen, herunder sprogligt.
 Flytningen har efter det oplyste ikke betydning for din mulighed for at bevare tilknytningen til dine pårørende.
 Din søster har oplyst, at hun bifalder flytningen.
 Kommunen bemærker, at det ikke er muligt at søge om flytning efter serviceloven § 129, stk. 1, således som Familieretshuset henviser til, idet betingelserne i § 129, stk. 1, ikke er opfyldt.
 Vi lægger ved afgørelsen vægt på ovenstående forhold.
 Vi lægger videre vægt på, at der ikke fremgår oplysninger om, at du forventes at ville modsætte dig den påtænkte flytning.
 Endelig lægger vi vægt på, at den påtænkte flytning ikke forfølger de hensyn, der forfølges ved flytning uden samtykke efter servicelovens § 129, stk. 1.
 Vi finder herefter efter en samlet vurdering, at der foreligger et ganske særligt tilfælde, og at den påtænkte flytning entydigt eller med betydelig overvægt er i din egen interesse.
Om reglerne Servicelovens bestemmelser om magtanvendelse gælder for personer med betydelig og varigt nedsat psykisk funktionsevne, der modtager hjælp efter servicelovens §§ 83-87 eller 101-104, og som ikke samtykker eller ikke kan samtykke til en foranstaltning.
Familieretshuset kan efter indstilling fra kommunen træffe afgørelse om, at visse personer skal optages i et bestemt botilbud.
Der er tale om personer, der enten modsætter sig flytning eller mangler evnen til at give informeret samtykke til flytning.
 Betingelserne for optagelse i botilbud uden samtykke efter hovedreglen i servicelovens § 129, stk. 1 er:
1) det er absolut påkrævet for, at den pågældende kan få den nødvendige hjælp, og 2) hjælpen ikke kan gennemføres i personens hidtidige bolig, og 3) den pågældende ikke kan overskue konsekvenserne af sine handlinger, og 4) den pågældende udsætter sig selv for at lide væsentlig personskade, og 5) det er uforsvarligt ikke at sørge for flytning.
 Bestemmelsen om flytning uden samtykke gælder ved flytning til både midlertidige og længerevarende botilbud.
 Servicelovens § 129, stk. 2, er en undtagelse hertil, hvor der i ganske særlige tilfælde kan træffes afgørelse om flytning, selvom betingelserne i bestemmelsens stk. 1 ikke er opfyldt, hvis flytning skønnes at være i den pågældendes egen interesse, herunder af hensyn til mulighederne for, at den pågældende kan bevare tilknytning til sine pårørende.
 § 129, stk. 2, angiver ikke, hvad der ligger i formuleringen ganske særlige tilfælde, ud over at bestemmelsen må forstås som en snæver undtagelse til hovedreglen i stk. 1, ligesom bestemmelsen ikke kan anvendes til at forfølge formål, der forfølges efter stk. 1.
Det primære hensyn bag flytning efter § 129, stk. 2, er at sikre tættere kontakt til borgerens nærmeste pårørende.
Det er således muligt efter bestemmelsen at træffe afgørelse om flytning af en person fra et botilbud, hvor pågældendes omsorg og pleje kan varetages, til et andet egnet botilbud, hvis det vurderes at være i den pågældendes egen interesse.
Der skal foretages en konkret samlet vurdering af forholdene, hvori hensynet til at kunne bevare tilknytningen mellem de pårørende og personen vil skulle indgå.
Flytning uden samtykke efter servicelovens § 129, stk. 2, kan finde sted i sager, hvor formålet med flytningen ikke har til formål at bringe borgeren tættere på sine pårørende, såfremt de øvrige betingelser i bestemmelsen er opfyldt.
Det vil sige, at der foreligger ganske særlige omstændigheder, som kan begrunde en flytning.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 2, j.nr. 22-18596 Du har klaget over Familieretshusets afgørelse om afslag på optagelse i det særlige botilbud B.
Familieretshuset afgjorde sagen den 25. marts 2022.
 Ankestyrelsen har nu afgjort din sag.
 Resultatet er:
 - Du skal flytte til det særlige botilbud B.
 Det betyder, at vi ændrer Familieretshuset afgørelse.
Begrundelse for afgørelsen Sådan vurderer vi sagen Ankestyrelsen vurderer, at betingelserne i servicelovens § 129, stk. 2, for flytning af dig fra din nuværende bolig til det særlige botilbud B er opfyldt.
 Vi vurderer således, at der er tale om et ganske særligt tilfælde, og at flytningen er i din egen interesse, herunder at flytningen sker for at bevare tilknytningen til dine pårørende.
Personkredsen for magtanvendelsesbestemmelserne Det fremgår af sagen, at du har Downs syndrom (mental retardering) og har behov for omfattende hjælp i dagligdagen.
Du har ikke noget verbalt sprog, og du har nedsat hørelse, hvorfor din kommunikation er begrænset.
 Du modtager førtidspension.
 Ifølge det oplyste har du brug for daglig støtte til ADL-funktioner, egenomsorg, kommunikation, tydelig struktur, sociale sammenhænge, post, økonomi, ledsagelse/kontakt til offentlige myndigheder, læge, tandlæge mm. samt tilsyn om natten.
 På grund af din nedsatte psykiske funktionsevne er du ikke i stand til at give et informeret samtykke til flytningen.
 Vi vurderer, at du har en betydelig og varigt nedsat psykisk funktionsevne, og at du derfor er omfattet af den persongruppe, hvor reglerne om bl.a. flytning uden samtykke finder anvendelse.
Flytning uden samtykke Vi vurderer, at betingelserne for, at der i ganske særlige tilfælde kan ske optagelse i et bestemt botilbud uden samtykke, er opfyldt, da flytningen efter vores vurdering entydigt eller med betydelig overvægt er i din egen interesse, herunder at flytningen sker for, at du kan bevare eller ligefrem forbedre tilknytningen til dine pårørende.
Egnethed af botilbuddet Vi vurderer, at det særlige botilbud er egnet til at dække dit behov for støtte.
Du er omfattet af botilbuddets målgruppe, og botilbuddet og dets personale har sammen med din familie planlagt indflytning i den konkrete bolig på bostedet og aftalt den konkrete indsats i forhold til dig.
Hvad er afgørende for resultatet Det fremgår af sagen, at dine forældre for nylig er flyttet til X-by, og at hvis du flytter til B, vil afstanden mellem jer være ca. 29 km.
Fra dit nuværende botilbud er afstanden til dine forældre ca. 116 km.
Dine søskende bor i Y-by, så de vil ved en flytning også få kortere afstand til dig.
Dine søskende vil få 20-30 kilometer kortere afstand end i dag, hvor de begge bor ca. 80 kilometer fra dig.
Kommunen begrunder indstillingen med, at din livskvalitet vil øges ved, at du flytter tættere på din familie.
Dine forældre bliver ældre, og de ønsker at give dig de bedste muligheder for fortsat at have en stærk og god relation til dine søskende og deres børn.
Det er af stor betydning, at du får mulighed for at bevare kontakten til din familie.
 Dine forældre og søskende ønsker, at du skal flytte tættere på dem, så du nemmere og oftere kan besøge dem og omvendt.
 Vi vurderer på denne baggrund, at flytningen med den betydeligt kortere afstand mellem dig og dine forældre og søskende vil medføre, at du bedre vil kunne bevare eller forbedre kontakten til din familie.
 Vi lægger videre vægt på, at det, som sagen er oplyst, ikke kan forventes, at du vil modsætte dig den påtænkte flytning.
 Endelig lægger vi vægt på, at den påtænkte flytning ikke forfølger de hensyn, der forfølges ved flytning uden samtykke efter servicelovens § 129, stk. 1.
 Vi finder herefter efter en samlet vurdering, at der foreligger et ganske særligt tilfælde, og at den påtænkte flytning entydigt eller med betydelig overvægt er i din egen interesse.
Om reglerne Servicelovens bestemmelser om magtanvendelse gælder for personer med betydelig og varigt nedsat psykisk funktionsevne, der modtager hjælp efter servicelovens §§ 83-87 eller 101-104, og som ikke samtykker eller ikke kan samtykke til en foranstaltning.
Familieretshuset kan efter indstilling fra kommunen træffe afgørelse om, at visse personer skal optages i et bestemt botilbud.
Der er tale om personer, der enten modsætter sig flytning eller mangler evnen til at give informeret samtykke til flytning.
 Betingelserne for optagelse i botilbud uden samtykke efter servicelovens § 129, stk. 1 er:
1) det er absolut påkrævet for, at den pågældende kan få den nødvendige hjælp, og 2) hjælpen ikke kan gennemføres i personens hidtidige bolig, og 3) den pågældende ikke kan overskue konsekvenserne af sine handlinger, og 4) den pågældende udsætter sig selv for at lide væsentlig personskade, og 5) det er uforsvarligt ikke at sørge for flytning.
 Bestemmelsen om flytning uden samtykke gælder ved flytning til både midlertidige og længerevarende botilbud.
 Servicelovens § 129, stk. 2, er en undtagelse hertil, hvor der i ganske særlige tilfælde kan træffes afgørelse om flytning, selvom betingelserne i bestemmelsens stk. 1 ikke er opfyldt, hvis flytning skønnes at være i den pågældendes egen interesse, herunder af hensyn til mulighederne for, at den pågældende kan bevare tilknytning til sine pårørende.
§ 129, stk. 2, angiver ikke, hvad der ligger i formuleringen ganske særlige tilfælde, ud over at bestemmelsen må forstås som en snæver undtagelse til hovedreglen i stk. 1, ligesom bestemmelsen ikke kan anvendes til at forfølge formål, der forfølges efter stk. 1. Det primære hensyn bag flytning efter § 129, stk. 2, er at sikre tættere kontakt til borgerens nærmeste pårørende.
Det er således muligt efter bestemmelsen at træffe afgørelse om flytning af en person fra et botilbud, hvor pågældendes omsorg og pleje kan varetages, til et andet egnet botilbud, hvis det vurderes at være i den pågældendes egen interesse.
Der skal foretages en konkret samlet vurdering af forholdene, hvori hensynet til at kunne bevare tilknytningen mellem de pårørende og personen vil skulle indgå.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
