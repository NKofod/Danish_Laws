Fremsat den 3. juni 2013 af Martin Henriksen (DF), Kristian Thulesen Dahl (DF), Søren Espersen (DF), Marie Krarup (DF), Christian Langballe (DF) og Peter Skaarup (DF) Forslag til folketingsbeslutning om at føre asyl- og familiesammenføringspolitikken tilbage til 2011-niveau Folketinget pålægger regeringen at føre asyl- og familiesammenføringspolitikken tilbage til det niveau, politikken havde før folketingsvalget den 15. september 2011. Regeringen skal hurtigst muligt fremsætte lovforslag herom og foretage de nødvendige administrative ændringer.
Bemærkninger til forslaget Dette beslutningsforslag har til formål at tilbagerulle de lovændringer, som den nuværende regering har foretaget på asyl- og familiesammenføringsområdet siden folketingsvalget i september 2011.
I regeringsgrundlaget »Et Danmark, der står sammen« fra oktober 2011 blev der præsenteret en række ændringer og lempelser af udlændingepolitikken.
Flere af disse lempelser er nu gennemført med det resultat, at der kommer flere og flere udlændinge til Danmark.
Særlig galt står det til i forhold til regeringens asylpolitik.
De seneste tal viser, at regeringen forventer, at der i 2013 kommer ca. 7.000 asylansøgere til Danmark (jf.
UUI alm. del  svar på spørgsmål 379), hvilket ifølge forslagsstillerne åbenlyst er en konsekvens af den førte politik.
Med disse skræmmende tal nærmer tilstrømningen af asylansøgere sig det høje niveau, vi var vidne til, før VKO-flertallet kom til i 2001.
Forslagsstillerne frygter, at regeringen helt har opgivet at styre udlændingepolitikken.
Det høje estimat for antallet af asylansøgere i 2013 dækker over mange udlændinge, hvoraf en del vil ende med at få opholdstilladelse, og mange af disse vil utvivlsomt være svære at integrere i det danske samfund.
Derfor er der med dette beslutningsforslag reelt tale om at forebygge en række problemstillinger, som nødvendigvis vil være en konsekvens af den øgede indvandring, f.eks. kulturelle spændinger, kriminalitet, ghettodannelse m.m.
Forslagsstillerne mener generelt, at udlændingepolitikken var bedre og mere effektiv før folketingsvalget i 2011, og ønsker på sigt at stramme udlændingepolitikken på en række områder, herunder f.eks. en stramning af reglerne for permanent ophold, greencardordningen m.m.
Her og nu er der akut brug for at gribe ind i forhold til asyltilstrømningen, som erfaringen viser også vil føre til en øget tilstrømning til Danmark af familiesammenførte.
Dette beslutningsforslag fokuserer derfor udelukkende på at føre asyl- og familiesammenføringspolitikken tilbage til niveauet før folketingsvalget 2011. Der er med forslagsstillernes øjne et presserende behov for, at regeringen og Folketinget griber ind så hurtigt som muligt for at stoppe tilstrømningen.
Forslagsstillerne vil dog ikke udelukke, at der kan være behov for at gå et skridt videre og på sigt stramme asyl- og familiesammenføringspolitikken mere end til 2011-niveauet.
Vedtages beslutningsforslaget, betyder det bl.a., at starthjælpen genindføres, at reglerne om, at asylansøgere skal have mulighed for at arbejde og bo uden for asylcentrene, trækkes tilbage, og at pointsystemet for familiesammenføring genindføres.
Dette vil dels stramme den førte politik på området, dels vil det sende et meget klart og tydeligt signal til verdens potentielle asylansøgere om, at Danmark nu igen vil gøre det mindre attraktivt at komme til Danmark, ligesom der på en række områder vil blive stillet flere krav til dem, der kommer hertil.
Skriftlig fremsættelse Martin Henriksen (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at føre asyl- og familiesammenføringspolitikken tilbage til 2011-niveau.
(Beslutningsforslag nr.
B 134) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
