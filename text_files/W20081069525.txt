Afgørelse af klage  Daggamle kyllinger må ikke omlæsses i forbindelse med udførsel Stadfæstelse af afslag på ansøgning om tilladelse til oprettelse af en samlestald for daggamle slagtekyllinger De har ved brev af 6. marts 2008 klaget over afgørelse af 26. februar 2008 fra Fødevareregion Syd om afslag på Deres ansøgning om tilladelse til oprettelse af en samlestald for daggamle slagtekyllinger.
 Sekretariatet for Fødevare- og Veterinærklager har behandlet klagen og stadfæster afgørelsen.
 Dette betyder, at De skal følge fødevareregionens afgørelse, og at Deres ansøgning om tilladelse til omlæsning af daggamle slagtekyllinger uden for rugerivirksomhedens matrikel derfor ikke kan imødekommes.
 De kan læse mere om afgørelsen og begrundelsen for afgørelsen nedenfor.
Sagens omstændigheder Ved brev af 7. februar 2008 ansøgte De Fødevareregion Syd om tilladelse til omlæsning af daggamle slagtekyllinger i en dertil indrettet hal i Padborg.
Deres ansøgning var begrundet med et ønske om at optimere smittebeskyttelsen af kyllingerne.
Ved brev af 26. februar 2008 gav Fødevareregion Syd Dem afslag på Deres ansøgning.
Fødevareregionen begrundede afslaget med, at de gældende regler ikke gav mulighed for oprettelse af samlesteder for fjerkræ, herunder daggamle kyllinger, og at det endvidere fremgik af reglerne, at daggamle kyllinger hurtigst muligt skal overføres fra rugerivirksomheden direkte til bestemmelsesvirksomheden i samhandelslandet.
Den 6. marts 2008 klagede De over fødevareregionens afslag.
I Deres klage henviste De til, at det gældende regelsæt ikke kræver, at daggamle kyllinger skal forsendes til bestemmelsesvirksomheden direkte, men blot at forsendelsen skal ske hurtigst muligt.
 Den 7. april 2008 oversendte Fødevareregion Syd Deres klage til Sekretariatet for Fødevare- og Veterinærklager for behandling.
 I oversendelsesbrevet fastholdt fødevareregionen sin begrundelse for afslaget på Deres ansøgning og tilføjede, at de gældende regler på området giver mulighed for, at en øget smittebeskyttelse af slagtekyllingerne kan opnås ved at lade dem transportere i engangsemballage.
Sekretariatet for Fødevare- og Veterinærklagers bemærkninger Deres ansøgning af 7. februar 2008 skete under henvisning til bekendtgørelse nr. 771 af 29. august 2001 om omsætning af husdyr via samlesteder og eksportisolationsstalde.
I denne bekendtgørelses § 1, nr. 1, defineres et samlested som ethvert sted, hvor avls-, brugs- eller slagtedyr fra forskellige besætninger samles med henblik på at udgøre en eller flere sendinger af husdyr bestemt til handel.
I § 1, nr. 8, defineres avls-, brugs- og slagtedyr som dyr af kvæg-, svine-, fåre-, gede- eller hesterace.
Fjerkræ er ikke omfattet af definitionen, og bekendtgørelsens regler om samlesteder og eksportisolationsstalde gælder derfor ikke for fjerkræ, herunder slagtekyllinger.
 Samhandel med fjerkræ inden for EU reguleres af bekendtgørelse nr. 332 af 24. maj 1995 om samhandel inden for Den Europæiske Union med fjerkræ og rugeæg samt indførsel heraf fra tredjelande.
 Af denne bekendtgørelses § 7, stk. 1, fremgår, at daggamle kyllinger skal forsendes hurtigst muligt til bestemmelsesvirksomheden.
 Sekretariatet for Fødevare- og Veterinærklager finder, at denne bestemmelse bør forstås således, at den omhandlede forsendelse skal ske fra den rugerivirksomhed, hvor kyllingerne er udklækket, jf. bekendtgørelsens § 2, nr. 9.
 Sekretariatet finder endvidere, at bestemmelsens krav om, at kyllingerne skal forsendes til bestemmelsesvirksomheden hurtigst muligt, udelukker, at der kan ske en omlæsning af kyllingerne, før de når denne bestemmelsesvirksomhed, idet en omlæsning nødvendigvis vil forlænge den samlede transporttid fra rugerivirksomheden til bestemmelsesvirksomheden.
 Det obligatoriske sundhedscertifikat (TRACES), som benyttes ved samhandel inden for Fællesskabet med dyr og animalske produkter, er udformet efter retningslinjerne i Kommissionens forordning (EF) Nr. 599/2004 af 30. marts 2004 om en model for certifikat og erklæring om kontrol i forbindelse med samhandel inden for Fællesskabet med dyr og animalske produkter.
TRACES-certifikatets pkt. 1.6 vedrører »tilhørende originale certifikater«.
Af vejledningen til TRACES-certifikatet, som indgår i bilaget til ovennævnte forordning, fremgår, at begrebet »tilhørende originale certifikater« under pkt. 1.6 kun vedrører dyr, som forsendes via et samlested.
I parentes angives, hvilke dyr dette vedrører: kvæg, svin, får, geder samt dyr af hestefamilien.
Heraf følger, at fjerkræ, herunder daggamle kyllinger, ikke er omfattet af de muligheder for forsendelse via et samlested, som regelsættet indeholder.
 Da det gældende regelsæt således ikke giver mulighed for, at daggamle kyllinger kan læsses på andre lokaliteter end den rugerivirksomhed, hvor de er udklækket, er Sekretariatet for Fødevare- og Veterinærklager enig i Fødevareregion Syds afgørelse om at afslå Deres ansøgning om tilladelse til omlæsning af daggamle kyllinger i en samlestald uden for virksomhedens matrikel.
 Sekretariatet er endvidere enig med fødevareregionen i, at en risiko for smitte af kyllinger, som udføres til samhandelslande, kan imødegås ved at benytte forseglet engangsemballage under transporten, jf. reglerne herom.
Sekretariatet for Fødevare- og Veterinærklagers afgørelse På baggrund af ovenstående stadfæster Sekretariatet for Fødevare- og Veterinærklager afgørelsen af 26. februar 2008 fra Fødevareregion Syd.
 Dette betyder, at De skal følge fødevareregionens afgørelse, og at Deres ansøgning om tilladelse til omlæsning af daggamle slagtekyllinger uden for rugerivirksomhedens matrikel derfor ikke kan imødekommes.
 Denne afgørelse kan ikke påklages til anden administrativ myndighed.
Venlig hilsen Morten Rathsack Fuldmægtig, cand.jur.
