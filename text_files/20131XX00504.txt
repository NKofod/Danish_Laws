Skriftlig fremsættelse (26. februar 2014) Skatteministeren (Morten Østergaard):
 Herved tillader jeg mig for Folketinget at fremsætte:
Forslag lov om ændring af aktieavancebeskatningsloven, selskabsskatteloven og skattekontrolloven (Selskabers m.v. registrering af fremførselsberettigede underskud, oplysningspligt om erhvervelse af visse aktier og investeringsbeviser m.v., selvangivelse af kildeartsbegrænsede tab m.v.) (Lovforslag nr.
L 144) Lovforslaget indeholder følgende elementer:
 Selskaber m.v. forpligtes til at engangsregistrere fremførselsberettigede underskud og gennemførte skattefri omstruktureringer af betydning for underskudsanvendelsen til SKATs underskudsregister.
Manglende indberetning medfører, at underskud fortabes.
  Fradrag for tab på visse aktier og investeringsbeviser gøres betinget af, at SKAT har modtaget oplysning om erhvervelsen.
  Brug af kildeartsbegrænsede tab til modregning i skattepligtige avancer gøres betinget af, at det kildeartsbegrænsede tab er selvangivet.
 Der sker udvidelse af værnsreglen, der sikrer, at finansielle virksomheder ikke via sambeskatning opnår dobbeltfradrag på fordringer mod et midlertidigt overtaget selskab.
Dermed hindres dobbeltfradrag, i situationer hvor det overtagne selskab har foretaget videreudlån til sit datterselskab.
Med forslaget kan den finansielle virksomhed ikke sambeskattes med det overtagne selskabs datterselskaber og ad denne vej opnå fradrag i indkomsten for disse selskabers underskud.
 Lovforslaget indebærer ikke nævneværdige økonomiske konsekvenser for det offentlige.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
