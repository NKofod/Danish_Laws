 Fremsat den 30. oktober 2020 af Alex Vanopslagh (LA), Henrik Dahl (LA), Ole Birk Olesen (LA),  Peter Seier Christensen (NB), Lars Boje Mathiesen (NB), Mette Thiesen (NB) og Pernille Vermund (NB).
Forslag til folketingsbeslutning om at udbetale de resterende 2 ugers indefrosne feriepenge for at stimulere dansk økonomi som følge af covid-19 Folketinget pålægger regeringen at fremsætte lovforslag, der sikrer, at de resterende 2 ugers indefrosne feriepenge udbetales til danskerne, så hurtigt det teknisk kan lade sig gøre.
Bemærkninger til forslaget Anden bølge af coronaepidemien rejser sig igen, og dermed også endnu en omgang af restriktioner og nedlukning af dele af samfundet.
 Dansk økonomi har klaret sig bedre igennem sundhedskrisen end frygtet, men hvis Folketinget ikke allerede nu igangsætter de nødvendige tiltag for at holde hånden under økonomien, risikerer vi at stå i en helt anden situation på den anden side af de næste bølger.
Et af de tiltag, der har vist sig meget effektivt til at stimulere det private forbrug og derved også sikre dansk økonomi, har været udbetalingen af de 3 ugers indefrosne feriepenge.
Desværre har regeringen vist modvilje i forhold til at udbetale de resterende 2 ugers indefrosne feriepenge.
Ud over formålet med at holde hånden under en i forvejen presset økonomi taler det faktum, at det er danskernes egne penge, som staten tilbageholder, også for at få udbetalt de resterende indefrosne feriepenge.
Som det er nu, må danskerne vente til de går på pension med at få udbetalt de sidste 2 ugers indefrosne feriepenge.
For mange mennesker betyder det, at de skal vente helt op til 50 år på at få deres egne penge.
Til den tid er covid-19 forhåbentlig en saga blot, og økonomien på skinner igen, men det er ganske enkelt ikke rimeligt for den enkelte borger, og det er også en ufornuftig krisepolitik.
I den offentlige debat tegner der sig et flertal i Folketinget for at få udbetalt de resterende 2 ugers indefrosne feriepenge, men regeringen vælger at sidde dette overhørig.
Derfor er den eneste mulighed, at Folketinget pålægger regeringen hurtigst muligt at udbetale de indefrosne feriepenge til danskerne.
Derved kan vi stimulere dansk økonomi og samtidig rette op på den urimelighed, at staten tilbageholder danskernes egne penge på trods af et stort ønske i befolkningen og i Folketinget om at få dem udbetalt.
Skriftlig fremsættelse af Alex Vanopslagh :(LA) Som ordfører for forslagsstillerne tillader jeg mig herved at fremsætte:
Forslag til folketingsbeslutning om at udbetale de resterende to ugers indefrosne feriepenge for at stimulere dansk økonomi som følge af covid-19 (Beslutningsforslag nr.
B 71) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
