Fremsat den 26. oktober 1999 af Tom Behnke (FRI),  

 Kim Behnke (FRI), Thorkild B.
Fransgaard (FRI)   

 og Kirsten Jacobsen (FRI) Forslag til folketingsbeslutning om finansiering af afvænning af narkomaner Folketinget opfordrer regeringen til at fremsætte  

 lovforslag og foretage de nødvendige ændringer af  

 bekendtgørelser og andre administrative forskrifter, der sikrer, at  

 finansieringen af afvænningen af narkomaner ændres fra en  

 primær- og amtskommunal opgave til en statslig opgave.
Bemærkninger til forslaget Forslagsstillerne er meget tilfredse med og  

 taknemlige for, at Folketinget i 1994 tog godt imod Fremskridtspartiets  

 forslag til en forbedret indsats for narkomanerne.
Dengang fremsatte Fremskridtspartiet 4 forslag til  

 forbedring af indsatsen for at hjælpe narkomanerne.
For det  

 første foreslog vi, at man i Danmark i den offentlige sektor  

 indførte den italienske behandlingsmodel, hvor der i langt  

 højere grad satses på meget langvarig døgnbehandling,  

 hvor narkomanerne ikke bare afgiftes, men reelt afvænnes fra deres  

 misbrug, så de efter endt behandling er i stand til at stå  

 på egne ben, både fysisk og psykisk, og med reel mulighed for at  

 leve en stoffri tilværelse.
Modellen kaldes også Projekt Menneske  

 og er allerede indført nogle få steder, men der skal langt flere  

 midler til, hvis det skal batte noget.
For det andet stillede Fremskridtspartiet forslag om, at  

 en narkoman, der har begået kriminalitet for at skaffe penge til sine  

 stoffer, skulle have mulighed for at vælge afvænning i stedet for  

 fængselsstraf.
Forslaget fungerer i dag som en forsøgsordning i  

 Frederiksborg, Fyns og Vejle Amter og er netop blevet forlænget med  

 henblik på en senere permanentgørelse.
 For det tredje stillede Fremskridtspartiet forslag om  

 oprettelse af et narkotikaråd, som blev oprettet, og som i dag fungerer  

 fint, og som er en stor hjælp for Folketinget i det daglige arbejde med  

 problemerne omkring narkotikamisbrug.
Disse 3 forslag blev således »vedtaget« og fungerer  

 i dag.
Dog kunne det være ønskeligt med penge til at styrke  

 disse ordninger, specielt vedrørende afvænning af  

 narkomanerne.
Her kommer Fremskridtspartiets fjerde forslag fra 1994 ind  

 i billedet, hvor partiet foreslog, at finansieringen af afvænning af  

 narkomaner skulle overgå til en statsudgift efter stykpris-princippet.  

 Pengene skulle følge narkomanen, som selv skulle kunne vælge,  

 hvilken behandling han/hun ønskede.
Derefter skulle  

 behandlingsinstitutionen have betaling direkte fra statskassen.
 Dette forslag vandt ikke tilslutning.
I dag kan man se konsekvenserne af ikke at vedtage dette  

 forslag, idet mange kommuner og amter ikke løfter opgaven ordentligt.  

 Der er i dag mange tilfælde af, at pengekasserne til formålet i  

 kommunerne og amterne løber tør, inden året er  

 gået, og resultatet er, at der ikke er penge til afvænning af  

 narkomaner i de sidste måneder af året.
Kommunerne og amterne  

 arbejder alt for meget med kassetænkning i stedet for at se på  

 den enkelte narkoman og på, hvordan man bedst muligt får denne  

 narkoman afvænnet hurtigst muligt.
 Afvænning af narkomaner skal ikke være en  

 økonomisk overvejelse i kommuner og amter, men en opgave, der bliver  

 løftet, fordi man lokalt føler et ansvar.
 Sådan er det desværre ikke, og som  

 følge deraf er det nødvendigt at lægge nogle nye  

 styringsinstrumenter ind i forhold til afvænning af narkomaner, hvis  

 man vel at mærke ønsker at gøre noget for narkomanerne og  

 deres pårørende.
Løsningen er lysende klar.
Finansieringen skal  

 overgå fra kommunerne og amterne til staten på den måde, at  

 pengene følger narkomanen.
Ellers vil kommunerne og amterne fortsat  

 sidde og kigge i budgettet efter pengene i stedet for udelukkende at se  

 på narkomanens behov for afvænning.
 Med denne løsning kan narkomanen selv vælge,  

 hvilken afvænningsinstitution han/hun vil på, hvorefter  

 institutionen får penge for afvænningen direkte fra  

 statskassen.
Det er indlysende, at de offentlige og private  

 institutioner, der vil være med i ordningen, skal være godkendte  

 institutioner, og at der skal holdes øje med kvaliteten af  

 afvænningen.
Forslagsstillerne forestiller sig, at amterne får  

 den opgave med en ankemulighed til Sundhedsministeriet, men andre modeller  

 kan naturligvis komme på tale.
Det vigtige for forslagsstillerne er, at narkomanerne  

 får langt bedre muligheder for at komme i afvænning, når de  

 er klar til det.
Det nytter ikke noget, at narkomanerne er henvist til at  

 skulle vente i flere måneder, før der er mulighed for  

 afvænning.
Narkomanerne skal ind, når de er motiverede, og  

 før de eventuelt dør.
Kassetænkningen i kommunerne og amterne har  

 bevirket, at der er ventelister.
Det kan man ikke være tjent med, og  

 det kan man ikke være bekendt over for narkomanerne og deres  

 pårørende.
Nogle har haft den indvending, at den myndighed, der  

 beslutter noget, også skal bære udgiften, og at udgiften derfor  

 skal blive i kommunerne og amterne, som i dag er dem, der visiterer til  

 behandling.
Dertil er der kun at sige, at en vedtagelse af dette forslag vil  

 bevirke, at Folketinget, og dermed staten, har besluttet, at visiteringen  

 skal ligge hos narkomanen.
Da det således er staten, der har truffet  

 beslutningen, skal det også være staten, der finansierer.
Man  

 kunne teoretisk sige, at narkomanen skulle betale, men det er der ingen med  

 fornuften i behold, der tror på, at narkomaner har råd til.
Det  

 forudsættes naturligvis, at afvænningsinstitutionerne kun tager  

 reelle narkomaner med reelle behandlingsbehov ind, hvilket der i et eller  

 andet omfang må kunne føres tilsyn med.
Ud over den direkte ulempe ved, at kommuner og amter i dag  

 prioriterer andre ting højere end afvænning af narkomaner, skal  

 der tilføjes det argument, at narkomanerne i dag ikke er ligeligt  

 fordelt i kommunerne.
Der er således en stærk slagside i forhold  

 til, hvor narkomanerne er bosiddende, og hvor udgifterne således  

 falder.
Med dette forslag undgås i øvrigt enhver  

 spekulation i, om narkomanen nu hører til i den ene eller den anden  

 kommune, fordi narkomanen er hjemløs.
Med dette forslag er det  

 underordnet, hvor narkomanen bor, og hvor narkomanen vælger at gå  

 i afvænning.
Modellen vil direkte spare kommuner og amter for udgifter  

 til afvænning af narkomaner, men vil også betyde, at der kan  

 spares betydelige beløb i administration og bureaukrati, når der  

 ikke længere skal sidde embedsmænd i kommuner og amter og have  

 løn for at visitere narkomaner til afvænning.
Der er  

 således tale om besparelser, som naturligvis skal udmøntes i  

 ændrede bloktilskud til kommunerne.
Der vil dog fortsat være en del opgaver, som ligger  

 i kommuner og amter, idet forslaget her kun taler specifikt om  

 afvænning af narkomaner.
Kommunerne og amterne skal således  

 fortsat stå for alle andre udgifter i forbindelse med narkomanerne,  

 herunder f.eks. uddeling af metadon, væresteder, efterbehandling,  

 sociale tiltag, kontanthjælp osv.
Det vil samtidig have den klare effekt, at kommuner og  

 amter vil gøre alt, hvad de kan for at få så mange  

 narkomaner som muligt i afvænning, da det ikke længere er en  

 kommunal/amtslig udgift, men en statsudgift.
På den måde bruges  

 kassetænkningsprincippet på en positiv måde til at motivere  

 kommuner og amter til at sende narkomanerne i afvænning.
Med dette forslag kan man således opnå, at  

 narkomanerne bliver glade.
De pårørende bliver glade.
De  

 potentielle ofre for kriminalitet begået af narkomaner bliver glade.  

 Kommunerne og amterne bliver glade.
Alle bliver glade   måske lige med  

 undtagelse af de medarbejdere, der i dag visiterer narkomanerne til  

 afvænning.
På den anden side kan man vel ikke forsvare at have  

 over 10.000 narkomaner for at bevare et par stillinger i den offentlige  

 sektor.
Skriftlig fremsættelse Tom Behnke (FRI):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om finansiering af  

 afvænning af narkomaner.
(Beslutningsforslag nr.
B 14).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
