 De vigtigste fortolkningsbidrag til de danske transfer pricing regler  

 er artikel 9 i OECD's Modeloverenskomst, som vedrører  

 armslængdeprincippet, og de af OECD udarbejdede retningslinier  

 (guidelines) om transfer pricing.
OECD arbejder for økonomisk samarbejde og udvikling i såvel  

 medlemslande som ikke-medlemslande.
Den uensartede skattelovgivning i de  

 enkelte lande vil med den omfattende handel mellem selskaber i  

 multinationale koncerner kunne udgøre en forhindring for den økonomiske  

 vækst, bl.a. fordi forskellige skatteregler i landene, samt problemer med  

 at prisfastsætte indtægter og udgifter i de enkelte selskaber i en  

 koncern, kan forårsage, at den samme indkomst beskattes flere steder.
Med  

 nedennævnte tiltag forsøger OECD at imødekomme denne problemstilling.
OECD's Modeloverenskomst er det overordnede udgangspunkt for alle  

 dobbeltbeskatningsoverenskomster mellem OECD-lande, herunder de fleste  

 danske overenskomster, samt for en stadig større del af  

 dobbeltbeskatningsoverenskomster mellem lande udenfor OECD.
I  

 Modeloverenskomstens artikel 9 findes OECD's officielle definition af  

 armslængdeprincippet, en definition som også står centralt i OECD's  

 Transfer Pricing Guidelines.
Modeloverenskomstens artikel 9 behandles  

 nærmere i afsnit 2.1 nedenfor.
OECD's Transfer Pricing Guidelines har en central betydning  

 internationalt, idet ikke kun OECD's medlemslande, men også andre lande,  

 har tilsluttet sig principperne heri.
Denne internationale anerkendelse  

 giver i sig selv det bedst mulige værn mod dobbeltbeskatning, fordi der  

 skabes en ensartet forståelse af armslængdeprincippet, hvilke transfer  

 pricing-metoder som kan anvendes osv.
Den danske transfer  

 pricing-lovgivning i skattekontrollovens § 3 B og ligningslovens § 2 er  

 udarbejdet i overensstemmelse med disse retningslinier, der er henvist  

 direkte hertil i bemærkningerne til loven om stadfæstelsen af  

 armslængdeprincippet, og OECD's Transfer Pricing Guidelines er derfor  

 centrale for den danske praksis på området.
En nærmere gennemgang af  

 OECD's Transfer Pricing Guidelines gives i afsnit 2.2  

 nedenfor.
2.1 Armslængdeprincippet i relation til OECD's  

 Modeloverenskomst OECD's grundlæggende definition af armslængdeprincippet findes i OECD's  

 Modeloverenskomsts artikel 9 om associerede foretagender.
Heri bestemmes i  

 stk. 1, at:
"I tilfælde hvora) et foretagende i en af de kontraherende stater  

 direkte eller indirekte deltager i ledelsen, kontrollen eller  

 finansieringen af et foretagende i den anden kontraherende stat,  

 ellerb) samme personer direkte eller indirekte deltager i ledelsen,  

 kontrollen eller finansieringen af såvel et foretagende i den ene af de  

 kontraherende stater som et foretagende i den anden kontraherende  

 stat, og der i nogle af disse tilfælde mellem de to foretagender er aftalt  

 eller fastsat vilkår vedrørende deres kommercielle eller finansielle  

 forbindelser, som afviger fra de vilkår, som ville være blevet aftalt  

 mellem uafhængige foretagender, kan enhver fortjeneste, som, hvis disse  

 vilkår ikke havde foreligget, ville være tilfaldet et af disse  

 foretagender, medregnes til dette foretagendes fortjeneste og beskattes i  

 overensstemmelse hermed." Med denne formulering tilkendegiver OECD således, at hvis der mellem  

 forbundne parter aftales eller fastsættes vilkår vedrørende de indbyrdes  

 transaktioner, som afviger fra, hvad der ville være aftalt mellem  

 uafhængige parter, kan der foretages en korrektion, således at  

 fortjenester beskattes i overensstemmelse med, hvad der ville være  

 tilfældet mellem uafhængige parter.
Eller, med andre ord, beskatningen kan  

 korrigeres, så den bliver i overensstemmelse med armslængdeprincippet.
Definitionen i (a) og (b) af, hvad der forstås ved forbundne  

 foretagender, er mht. kontrolkravet bredere end de danske transfer  

 pricing-regler, se herom i afsnit 3 samt bilag 1 og 2. Det danske  

 kontrolbegreb vil dermed ikke være i modstrid med de  

 dobbeltbeskatningsoverenskomster, som Danmark har indgået og som følger  

 Modeloverenskomstens bestemmelser.
Men OECD's bredere definition betyder  

 også, at eftersom andre lande således kan have en bredere definition af,  

 hvad der forstås ved forbundne parter, vil danske koncerner kunne blive  

 mødt med udenlandske transfer pricing-reguleringer, som ikke vil falde ind  

 under de danske regler.
Foretages der i et land, i overensstemmelse med artikel 9, stk. 1, i  

 Modeloverenskomsten, en regulering af indkomsten i en virksomhed for at  

 bringe priser og vilkår i overensstemmelse med armslængdeprincippet,  

 findes desuden i stk. 2 en bestemmelse, hvorefter det andet land er  

 forpligtiget til at foretage tilsvarende justeringer af beskatningen af  

 indkomsten i dette land - dog kun hvis dette andet land er enig i, at  

 reguleringen bringer priser og vilkår i overensstemmelse med  

 armslængdeprincippet.
Opstår der alligevel dobbeltbeskatning for  

 skatteyderen, forpligtes landene efter Modeloverenskomstens artikel 25 til  

 at indgå forhandlinger om en ophævelse af dobbeltbeskatningen - de  

 såkaldte mutual agreement forhandlinger - hvis skatteyder anmoder  

 herom.
2.2 OECD's Transfer Pricing  

 Guidelines OECD udsendte i 1995 Transfer Pricing Guidelines for Multinational  

 Enterprises and Tax Administrations med senere supplementer, som med  

 overordnede retningslinier vedrørende prisfastsættelsen af  

 grænseoverskridende transaktioner har til hensigt at skabe en ensartet  

 praksis på dette område.
Hovedprincippet i OECD's Transfer Pricing Guidelines er, at de  

 forskellige enheder i f.eks. en multinational koncern anses som separate  

 enheder, som i deres indbyrdes transaktioner agerer på armslængdevilkår.  

 Da armslængdeprincippet er et så centralt begreb for transfer pricing,  

 indledes Guidelines med en beskrivelse af princippet og dets anvendelse i  

 kapitel I.
Armslængdeprincippet behandles nærmere i afsnit 2.2.1  

 nedenfor.
I kapitel II og III i Guidelines beskrives de metoder, som OECD  

 anerkender til prisfastsættelse af grænseoverskridende transaktioner på  

 armslængdevilkår.
Disse metoder beskrives i afsnit 5 nedenfor.
 I kapitel IV i Guidelines er redegjort for de muligheder, som  

 administrativt findes til at undgå og at løse transfer pricing  

 tvister.
Kapitel V i Guidelines omhandler dokumentation.
I kapitlet gives bl.a.  

 retningslinier til skattemyndigheder og skatteydere vedrørende hvilken  

 dokumentation, som er bedst egnet til at vise, at kontrollerede  

 transaktioner er på armslængdevilkår.
I afsnit 4 nedenfor gennemgås de  

 elementer, som bør indgå i en dokumentation.
 I Guidelines kapitel VI beskrives, hvilke specielle forhold som gør sig  

 gældende for prisfastsættelsen af immaterielle aktiver, kapitel VII  

 omhandler prisfastsættelsen af koncerninterne tjenesteydelser, og i  

 kapitel VIII diskuteres, hvornår forskellige typer  

 omkostningsfordelingsaftaler er i overensstemmelse med  

 armslængdeprincippet.
Desuden indeholder Guidelines tre annekser.
Det første anneks omhandler  

 procedurer til at overvåge transfer pricing området med henblik på at  

 holde Guidelines ajour, næste anneks består af eksempler på anvendelsen af  

 Guidelines, og det sidste anneks omhandler de specielle bilaterale  

 bindende forhåndsbeskeder (Advance Pricing Arrangements) som kan indgås  

 for på forhånd at fastlægge, hvilke prisfastsættesesmetoder som kan  

 anvendes på fremtidige transaktioner mellem forbundne  

 parter.
2.2.1 Armslængdeprincippets  

 anvendelse OECD giver i kapitel I i Transfer Pricing Guidelines retningslinier  

 for, hvordan armslængdeprincippet, som defineres i artikel 9 i  

 modeloverenskomsten, skal anvendes.
Armslængdeprincippet skal som  

 udgangspunkt anvendes af OECD-landene som transfer pricing-standard i  

 skattespørgsmål.
Ved vurderingen af om forbundne parter handler på armslængdevilkår,  

 skal der foretages en sammenligning med priser og vilkår, som uafhængige  

 parter benytter i sammenlignelige transaktioner.
De forbundne parter  

 opfattes således som separate enheder, der i deres indbyrdes transaktioner  

 agerer som uafhængige parter, og på den måde opnås stor lighed med den  

 skattemæssige behandling af uafhængige parter.
 OECD anerkender, at der kan være problemer med anvendelsen af  

 armslængdeprincippet, fordi princippet om, at forbundne parter handler som  

 separate enheder, ikke tager hensyn til de stordriftsfordele m.v., som kan  

 opnås ved at indgå i koncernrelationer.
Et praktisk problem ved at anvende armslængdeprincippet er, at  

 forbundne parter eventuelt vil indgå i transaktioner, som uafhængige  

 parter ikke vil indgå i.
En virksomhed vil f.eks. normalt ikke sælge  

 knowhow, forskningsresultater m.v. til en uafhængig part til en på forhånd  

 fastsat pris, hvis der er stor usikkerhed om indtægtspotentialet, og hvis  

 der findes andre muligheder til at udnytte de pågældende immaterielle  

 aktiver.
I disse situationer vil det således være vanskeligt at finde et  

 sammenligningsgrundlag.
Desuden kan der være problemer med at fremskaffe  

 de informationer, som er nødvendige for at finde armslængdepriser m.v.,  

 både fordi der - som ovenfor - ikke eksisterer et marked for de pågældende  

 ydelser, eller fordi dataene ikke er tilgængelige eller blot ikke er  

 tilgængelige på et niveau, hvor man kan skelne de enkelte  

 transaktioner.
OECD-medlemmerne fastholder dog armslængdeprincippet, da det er den  

 bedste tilnærmelse til forholdene på det frie marked.
Endvidere har  

 armslængdeprincippet den åbenlyse fordel, at det er det eneste princip,  

 hvor det har været muligt at opnå international konsensus med henblik på  

 imødegåelse af dobbeltbeskatning.
Anvendelsen af armslængdeprincippet bygger på sammenligninger med  

 uafhængige parter, og det er derfor vigtigt at finde egnede  

 sammenligningsgrundlag.
OECD definerer sammenlignelighed som, at ingen af  

 de eventuelle forskelle mellem de situationer, som sammenlignes, kan have  

 en væsentligt indvirkning på de forhold, som undersøges (f.eks. pris eller  

 avance), eller at det er muligt at foretage rimeligt nøjagtige  

 justeringer, som kan eliminere effekten af disse eventuelle forskelle.
I  

 afsnit 4.5 behandles sammenlignelighedsanalysen.
Armslængdeprincippet bør anvendes på transaktionsniveau.
Transaktioner  

 kan imidlertid være så tæt forbundne, at der kan ske en samlet vurdering  

 af flere transaktioner eksempelvis på produktgruppeniveau.
Transfer pricing er ikke en eksakt videnskab, og anvendelsen af den  

 mest hensigtsmæssige metode eller de mest hensigtsmæssige metoder kan føre  

 til fastsættelse af et interval for armslængdeprisen.
Falder prisen  

 udenfor dette interval, skal skatteyder korrigere prisen til det punkt i  

 intervallet, der bedst reflekterer den foreliggende transaktions  

 betingelser.
Anvendelsen af intervaller behandles nærmere i afsnit  

 4.5.3.2. Med henblik på at opnå en fuldstændig forståelse af de forhold,  

 der påvirker den kontrollerede transaktion, kan det også være  

 hensigtsmæssigt at se på data fra tidligere år.
