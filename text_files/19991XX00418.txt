Skriftlig fremsættelse (30. marts 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af  

 udlændingeloven, lov om midlertidig opholdstilladelse til visse  

 personer fra det tidligere Jugoslavien m.v. og straffeloven. (Skærpelse  

 af strafniveauet for ulovlig beskæftigelse af udlændinge,  

 Danmarks indtræden i det praktiske Schengen-samarbejde,  

 præcisering af Udlændingestyrelsens og politiets  

 underholdsforpligtelse m.v.).
(Lovforslag nr.
L 264).
Med henblik på at understrege, at der bør ses  

 med større alvor på ulovlig beskæftigelse af  

 udlændinge og den udnyttelse af udenlandsk arbejdskraft, der herved  

 finder sted, foreslås der en fordobling af strafferammen for ulovlig  

 beskæftigelse af udlændinge fra 6 måneders til 1 års  

 fængsel.
Det foreslås endvidere, at det skal betragtes som en  

 skærpende omstændighed ved straufudmålingen, hvis der ved  

 en forsætlig eller groft uagtsom ulovlig beskæftigelse af  

 udlændinge er opnået eller tilsigtet opnået en  

 økonomisk fordel.
Det foreslås endvidere præciseret, at en  

 opnået økonomisk fordel ved ulovlig beskæftigelse af  

 udlændinge kan konfiskeres efter reglerne i straffeloven.
Lovforslaget indeholder endvidere forslag om  

 ændringer af udlændingeloven som følge af Danmarks  

 indtræden i det praktiske Schengen-samarbejde med henblik på, at  

 de danske myndigheder kan udføre de kontrolfunktioner, der er forudsat  

 i Schengen-konventionen, og med henblik på at gennemføre de  

 justeringer i Den Nordiske Paskontroloverenskomst, som de nordiske lande  

 agter at vedtage som følge af de nordiske landes indtræden i det  

 praktiske Schengen-samarbejde.
Det foreslås bl.a., at politiet efter  

 Danmarks indtræden i det praktiske Schengen-samarbejde får adgang  

 til   uanset om der er konkret mistanke om ulovlig indrejse og  

 menneskesmugling   at standse køretøjer inde i landet med  

 henblik på at kontrollere, om køretøjet transporterer en  

 eller flere udlændinge, der er indrejst ulovligt i landet.
Finder  

 politiet som led i en sådan kontrol, at der er rimelig grund til  

 mistanke om, at der i køretøjets bagagerum eller andre lukkede  

 rum befinder sig en udlænding, der er indrejst ulovligt i landet, vil  

 politiet efter retsplejelovens bestemmelser herom kunne foretage en  

 ransagning af køretøjets bagagerum og andre lukkede rum.  

 Herudover foreslås en række bestemmelser teknisk præciseret  

 i overensstemmelse med Schengen-konventionen.
 For at sikre et midlertidigt forsørgelsesgrundlag  

 for den enkelte udlænding, indtil den pågældende udsendes  

 eller meddeles opholdstilladelse, indeholder lovforslaget endvidere forslag  

 om præcisering af, hvilke persongrupper der er omfattet af  

 Udlændingestyrelsens og politiets indkvarterings- og  

 underholdsforpligtelser.
 Det foreslås endvidere, at Udlændingestyrelsen  

 i særlige tilfælde får adgang til ekspropriation af de  

 nødvendige ejendomme til etablering af indkvarteringssteder for  

 asylansøgere m.v., når ekspropriation vil være af  

 væsentlig betydning for etableringen af indkvarteringsstedet.  

 Tilvejebringelse af indkvarteringssteder vil i videst muligt omfang skulle  

 ske på frivillig basis.
 Endelig indeholder lovforslaget   bl.a. med henblik  

 på at sikre en mere smidig udlændingeadministration   en  

 række andre forslag til ændringer og konsekvensændringer af  

 udlændingeloven, lov om midlertidig opholdstilladelse til visse  

 personer fra det tidligere Jugoslavien m.v. (jugoslaverloven) og  

 straffeloven.
