Fremsat den 2. oktober 2002 af  

 Aage Frandsen (SF), Svend Auken (S),  

 Poul Nødgaard (DF) og Line Barfod (EL) Forslag til folketingsbeslutning om kommission til undersøgelse af Farumsagen Folketinget beslutter i henhold til lov om  

 undersøgelseskommissioner, at regeringen skal nedsætte en  

 undersøgelseskommission, der har til formål at opklare det, der  

 omtales som Farumsagen, hvilket bl.a. indebærer en undersøgelse  

 af:
 Borgmesterens varetagelse af funktionerne som øverste daglige  

 leder af administrationen, formand for økonomiudvalget og formand for  

 kommunalbestyrelsen.
 Kommunalbestyrelsesmedlemmernes varetagelse af deres hverv.
 Embedsværkets varetagelse af embeder, herunder dets muligheder  

 for at gøre det, og den måde, det har gjort det på.
 Den kommunale revisions måde at fungere på og dens  

 reaktioner på Farum Kommunes dispositioner.
 Farum Kommunes aftaler med organisationer og private virksomheder,  

 herunder sportsklubber og finansieringsinstitutter, set i lyset af  

 kommunalfuldmagten, konkurrenceregler og reglerne for offentlige udbud m.v.
 Dispositioner foretaget af Farum Kommune, som har været til  

 gavn for bestemte politiske partier eller personer, f.eks. i forbindelse med  

 valgkampe.
De forskellige tilsynsmyndigheders rolle bl.a. i forbindelse med de  

 mange klagesager.
Det gælder både Tilsynsrådet for  

 Frederiksborg Amt, Frederiksborg Amtskommune som tilsynsmyndighed og de  

 forskellige ministerier som tilsynsmyndighed samt Arbejdsmarkedsrådet  

 som tilsynsmyndighed.
 Endelig vil det også være relevant at se på  

 Hillerød Politis rolle i forbindelse med anmeldelser af Farum  

 Kommune.
Bemærkninger til forslaget Formålet med undersøgelsen er  

 bl.a. at forebygge, at lignende sager opstår i fremtiden.
For uanset at  

 forholdene i Farum Kommune forekommer unikke, kunne nogle af de problemer,  

 som er opstået i Farum Kommune godt opstå andre steder, uden at  

 det ville være så omfattende som i Farum Kommune.
En  

 undersøgelse af Farumsagen vil derfor muligvis give anledning til  

 ændringer i love, administrative regler m.v.
 Beslutningsforslaget ligger i forlængelse af B 84,  

 der blev fremsat i folketingssamlingen 2001-02, og den beretning, der af  

 flertallet   S, DF, SF og EL   blev afgivet af Udvalget for  

 Forretningsordenen den 28. august 2002.
Forslagsstillerne har noteret, at justitsministeren ikke  

 vil nedsætte en undersøgelseskommission, selv om der er et  

 flertal herfor i Udvalget for Forretningsordenen.
Det er usædvanligt,  

 og forslagsstillerne kender ikke umiddelbart noget fortilfælde, hvor en  

 regering ikke imødekommer et ønske, når der manifesterer  

 sig et flertal herfor i et folketingsudvalg.
Men forslagsstillerne tager  

 naturligvis justitsministerens beslutning til efterretning og  

 fremsætter derfor dette beslutningsforslag, hvis vedtagelse  

 indebærer, at justitsministeren i henhold til lov om  

 undersøgelseskommissioner skal nedsætte en  

 undersøgelseskommission.
 Som det fremgik af beretningen, betragter  

 forslagsstillerne en afdækning og en undersøgelse af, hvad der  

 er sket i Farum Kommune, og hvad forskellige andre myndigheder har gjort og  

 ikke gjort i den forbindelse, samt en række relationer mellem Farum  

 Kommune og en række private virksomheder, organisationer m.v. som  

 værende af »almenvigtig betydning«, jf. lov om  

 undersøgelseskommissioner § 1, stk. 1.
Forslagsstillerne lægger afgørende vægt  

 på, at enhver skal være forpligtet til under vidneansvar at  

 afgive forklaring for undersøgelseskommissionen som vidne, når  

 kommissionen anmoder om det.
Dette indebærer, at formanden er en  

 dommer, jf. lovens kapitel 5. Pligten til at afgive forklaring som vidne  

 gælder naturligvis ikke »i det omfang, der må antages at  

 foreligge mulighed for strafansvar for den pågældende i anledning  

 af de forhold, undersøgelsen omfatter«.
Ligesom vidnepligten heller  

 ikke gælder »i det omfang, der må antages at foreligge mulighed  

 for, at det offentlige gør et disciplinært eller tilsvarende  

 ansættelsesretligt ansvar gældende over for den  

 pågældende i anledning af de nævnte forhold«, jf. lovens §  

 12. Forslagsstillerne lægger også afgørende vægt  

 på, at kommissionen har tre medlemmer, af hensyn til at kommissionen  

 som helhed besidder viden og indsigt i både juridiske,  

 økonomiske, erhvervsmæssige og mere generelle  

 samfundsmæssige forhold, jf. § 2. Endelig lægger  

 forslagsstillerne vægt på, at møder i  

 undersøgelseskommissionen og møder i retten er offentlige, jf.  

 lovens kapitel 10, med de begrænsninger, der også ligger  

 heri.
 Der er efter forslagsstillernes opfattelse en række  

 grunde til, at der bør nedsættes en  

 undersøgelseskommission.
Det fremgår bl.a. af en række klager, der er  

 kommet fra en gruppe borgere i Farum Kommune, og af en række andre  

 oplysninger, der er fremkommet, at mange borgere i Farum Kommune har  

 følt, at der åbenbart for Farum Kommune gjaldt særlige  

 forhold, og at almindelige retsregler ikke gjaldt for Farum Kommune.
Mange  

 borgere har fået en opfattelse af, at Farum Kommune befandt sig i et  

 retstomt rum, og at landets love og regler ikke gjaldt for Farum, hvilket kan  

 sammenholdes med, at Farum Kommune ofte blev fremhævet som  

 foregangskommune og mønsterkommune.
 Uanset at forholdene i Farum Kommune har været  

 unikke i forhold til andre kommuner, er det vigtigt at få  

 afdækket, hvordan det har været muligt, at forholdene har kunnet  

 udvikle sig, som tilfældet er, og hvordan så mange har kunnet  

 blive involveret, f.eks. private virksomheder, samt hvorfor forskellige  

 tilsynsmyndigheder ikke har grebet ind enten af sig selv eller på  

 baggrund af klager.
 Når en undersøgelse af Farumsagen er af  

 »almenvigtig betydning«, skyldes det også, at det er en af de  

 største og måske den største skandalesag inden for det  

 offentlige med udgangspunkt i en kommune, vi nogensinde har set i Danmark.
Fra alle sider af det politiske spekter er det blevet  

 fremhævet, at »alle sten skal vendes« i Farumsagen.
Derfor er det  

 vigtigt, at der iværksættes en undersøgelse, der sikrer,  

 at alle sten bliver vendt.
Ellers kan man risikere, at der breder sig en  

 opfattelse af, at der gælder særlige regler, når politikere  

 er involveret, og at politikerne forsøger at dække over  

 hinanden.
Formålet med undersøgelsen er at  

 afdække alt det, som ikke er omfattet af den efterforskning, som  

 Statsadvokaten for Særlig Økonomisk Kriminalitet  

 (bagmandspolitiet) har indledt med henblik på eventuelt at rejse  

 tiltale i henhold til straffelovgivningen.
Det betyder samtidig, at  

 undersøgelseskommissionen ikke skal vurdere, om der er grundlag for  

 tiltale efter straffeloven.
Dette spørgsmål efterforskes og  

 vurderes af bagmandspolitiet.
Undersøgelseskommissionen kan nemt komme til at  

 beskæftige sig med forhold, der er omfattet af politiets  

 efterforskning, f.eks. samarbejdet mellem kommunen og private virksomheder  

 samt kommunalbestyrelsens informationsniveau i forhold til borgmesterens  

 handlinger m.v.
Der er intet forkert i, at bagmandspolitiet og  

 undersøgelseskommissionen ser på samme forhold.
Formålet  

 med politiets undersøgelser er alene at undersøge, om der er  

 grundlag for strafferetlig tiltale.
Det er ikke  

 undersøgelseskommissionens opgave.
Men de samme handlinger og mange  

 flere, som slet ikke er omfattet af politiets efterforskning m.v., kan  

 også vurderes i forhold til eventuelle »systemfejl«, eventuelt  

 tjenstligt ansvar for embedsmænd, eventuel overtrædelse af  

 kommunale styrelsesregler, forvaltningsloven, offentlighedsloven, regler for  

 revision m.v.
Der er intet forkert i, at undersøgelseskommissionen og  

 politiet samarbejder med hensyn til materiale om de faktiske forhold.  

 Tværtimod er det nødvendigt i dette tilfælde.
 Undersøgelseskommissionens medlemmer vil i disse  

 tilfælde være omfattet af samme tavshedspligt som politiet, jf. i  

 øvrigt lovens kapitel 8.
 I forbindelse med udarbejdelse af kommissoriet for  

 undersøgelseskommissionens arbejde skal justitsministeren tilgodese,  

 at bagmandspolitiets og undersøgelseskommissionens arbejde ikke  

 kolliderer med hinanden, og at bagmandspolitiet og  

 undersøgelseskommissionen tværtimod samarbejder  

 vedrørende materiale m.v.
Forslagsstillerne er også opmærksomme  

 på, at der foregår andet arbejde med hensyn til at afdække  

 forhold i Farumsagen.
Men for dette arbejde gælder det, at det alene  

 bygger på tilgængeligt materiale, og at ingen i den forbindelse  

 har pligt til at udtale sig, hvis de ikke ønsker det eller er under  

 vidneansvar.
Dertil kommer, at disse »undersøgelser« har meget  

 specifikke formål.
Hvis undersøgelser af Farumsagen alene blev  

 afgrænset til det, der allerede er sat i gang, ville det  

 indebære, at der bortset fra det strafferetlige spørgsmål  

 ikke ville ske nogen reel undersøgelse af Farumsagens mange aspekter.  

 For flertallet er det afgørende, at der kommer en uvildig, alsidig og  

 grundig undersøgelse.
Farum Kommunes egen undersøgelse drejer sig  

 primært om at få undersøgt kommunens forretningsgange og  

 få undersøgt, om kommunen eventuelt kan rejse erstatningssager.  

 Men det vil alene kunne ske på grundlag af tilgængeligt  

 materiale.
Men resultatet af Farum Kommunes egen undersøgelse skal  

 naturligvis tilgå undersøgelseskommissionen.
 Tilsynsrådet for Frederiksborg Amt har en  

 række sager til behandling, hvoraf en del vedrører tidligere  

 forhold, som tilsynsrådet også tidligere har forholdt sig til.  

 Det arbejde, hvor tilsynsrådet udøver sin tilsynspligt, skal  

 naturligvis fortsætte.
 Der er derfor en række områder og forhold, der  

 slet ikke undersøges, herunder undersøgelser af  

 tilsynsmyndighedernes rolle.
 I det omfang, der er begået ulovligheder i Farum  

 Kommune, som ikke er af strafferetlig karakter, f.eks. i forhold til  

 spørgsmål om offentlighed i forvaltningen, vil en  

 undersøgelseskommission derfor godt kunne undersøge, hvorfor  

 der ikke blev grebet ind fra diverse tilsynsmyndigheder, uden at dette  

 forudsætter, at man afventer politiets efterforskning og domstolenes  

 bedømmelse af, præcis hvilke straffelovsovertrædelser  

 bestemte personer eventuelt kan dømmes for.
 Det samme er tilfældet på  

 aktiveringsområdet, hvor Arbejdsmarkedsrådet for Frederiksborg  

 Amt tilsyneladende ikke har ment, at det har skullet føre et aktivt  

 tilsyn, men alene har henholdt sig til oplysninger fra Farum Kommune.
Undersøgelseskommissionen skal både  

 undersøge, hvad der er sket, og hvad der ikke er sket og gjort, hvor  

 der måske skulle have været grebet ind.
Derfor skal alle  

 dispositioner foretaget af Farum Kommune og kommunens samarbejde med  

 organisationer og private virksomheder, herunder sportsklubber,  

 finansieringsselskaber m.v., gøres til genstand for  

 undersøgelsen, medmindre de er omfattet af politiets  

 undersøgelse.
Det samme gælder de forskellige plan- og  

 tilsynsmyndigheders rolle, f.eks. i forbindelse med opførelse af  

 ungdomsboliger, kommunens køb af jord, kommunens aktiveringsindsats  

 m.v.
 Med det generelle forbehold, at  

 undersøgelseskommissionen ikke skal undersøge og tage stilling  

 til, om der er grundlag for at rejse tiltale efter straffelovgivningen, idet  

 dette spørgsmål helt er overladt til bagmandspolitiet,  

 ønsker forslagsstillerne, at undersøgelseskommissionen skal  

 undersøge alt andet, der har samfundsmæssig relevans i  

 Farumsagen.
Ændringer af lovgivningen om det kommunale tilsyn,  

 som opfattes som nødvendige og/eller oplagte, skal efter  

 forslagsstillernes opfattelse ikke afvente resultatet af  

 undersøgelseskommissionens arbejde.
Der er allerede sat forskellige  

 arbejder i gang med henblik på eventuelle lovændringer af f.eks.  

 reglerne om tilsynet med amtskommuner og kommuner.
På samme måde  

 skal nedsættelse af en undersøgelseskommission ikke  

 begrænse arbejdet i det såkaldte Jens Peter Christensen-udvalg,  

 som indenrigs- og sundhedsministeren har nedsat.
Skulle det vise sig, at  

 undersøgelseskommissionens arbejde giver anledning til yderligere  

 ændringer i lovgivningen eller i administrative regler, ændrer  

 det ikke ved, at det allerede i den kommende folketingssamling kan være  

 fornuftigt at gennemføre ændringer bl.a. på baggrund af  

 betænkning nr. 1395/2000 om statens tilsyn med kommunerne og arbejdet i  

 det såkaldte Jens Peter Christensen-udvalg.
Som det fremgår af lov om  

 undersøgelseskommissioner kap. 3, kan undersøgelseskommissionen  

 få til opgave »at undersøge og redegøre for et faktisk  

 begivenhedsforløb« (jf. § 4, stk. 2) og »at komme med forslag til  

 sådanne ændringer af love, administrative bestemmelser eller  

 administrativ praksis, som undersøgelsen kan begrunde« (jf. § 4, stk.  

 3). Det er forslagsstillernes opfattelse, at undersøgelseskommissionen  

 skal have disse opgaver.
Men da Jens Peter Christensen-udvalget netop har til  

 opgave at se på behovet for ændringer af love, administrative  

 regler og praksis, hvilket formentlig allerede i næste  

 folketingssamling vil resultere i ændringer, vil behovet for den del af  

 kommissionens arbejde være mindre.
Det kan imidlertid ikke udelukkes,  

 at der i forbindelse med undersøgelseskommissionens arbejde kan komme  

 ting frem, som kan give anledning til et yderligere behov for ændringer  

 i love og administrative regler og praksis.
Derfor skal det  

 selvfølgelig også være en opgave for  

 undersøgelseskommissionen at komme med forslag til sådanne  

 yderligere ændringer af love m.v., som undersøgelsen kan  

 begrunde.
Derimod mener forslagsstillerne, at det vil være  

 hensigtsmæssigt, at undersøgelseskommissionen undlader at komme  

 med retlige vurderinger som en del af konklusionen på  

 undersøgelsen, selv om lov om undersøgelseskommissioner giver  

 mulighed herfor (jf. § 4, stk. 4). Derved undgås, at sådanne  

 retlige vurderinger eventuelt kolliderer med eventuel strafferetlig tiltale  

 og eventuel domfældelse.
Dermed sker der også en  

 imødekommelse af noget af den kritik, som har været  

 fremført imod, at en undersøgelseskommission nedsættes  

 nu, samtidig med at der kører en strafferetlig sag.
 Bortset fra den afgrænsning, som ligger i forhold  

 til bagmandspolitiets efterforskning, skal undersøgelseskommissionen  

 ikke begrænses i at kunne undersøge forhold, handlinger,  

 undladelser m.v., som har samfundsmæssig relevans frem til det  

 tidspunkt, hvor undersøgelseskommissionen bliver nedsat.
Som det allerede er fremgået, er det efter  

 forslagsstillernes opfattelse vigtigt, at arbejdet med henblik på  

 nedsættelse af en undersøgelseskommission påbegyndes  

 snarest.
Forslagsstillerne mener derfor ikke, at man kan vente med at  

 nedsætte en undersøgelseskommission til et eller andet tidspunkt  

 ud i fremtiden, hvor den strafferetlige efterforskning er afsluttet, og hvor  

 der eventuelt er rejst tiltale, samt hvor der eventuelt også er sket  

 domfældelse, da dette kan tage 3-4 år eller betydeligt mere.
Men  

 det ændrer ikke ved, at det også er afgørende, at arbejdet  

 i undersøgelseskommissionen   herunder det tidsmæssige  

 forløb   er tilrettelagt sådan, at  

 undersøgelseskommissionens arbejde ikke kommer på tværs af  

 bagmandspolitiets efterforskning.
Derfor går forslagsstillerne ud fra,  

 at justitsministeren ved udarbejdelse af kommissoriet og nedsættelse af  

 undersøgelseskommissionen sikrer, at disse hensyn tages.
Skriftlig fremsættelse Aage Frandsen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kommission til  

 undersøgelse af Farumsagen.
(Beslutningsforslag nr.
B 2).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
