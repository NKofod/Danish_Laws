 Finanstilsynet havde været berettiget til at henvise klagerne til  

 domstolene, da spørgsmålet om, hvorvidt en bank havde handlet i strid med  

 bank- og sparekasselovens § 1, stk. 6, ikke kunne afgøres af Finanstilsynet.  

 Finanstilsynet havde ikke haft anledning til på forhånd at udtale, at man  

 savnede grundlag for at anse bankers handlemåde for stridende mod § 1, stk.  

 6. Det var endvidere betænkeligt, at Finanstilsynet på forhånd havde afvist,  

 at det indklagede vil kunne have principiel betydning.
 Klagernes advokat har på vegne af klagerne ved skrivelse af 28. august  

 1989 klaget over, at Finanstilsynet ved skrivelse af 22. august 1989 (j.nr.  

 5500 A.1.6.1., 1-5) afslog at behandle en klage vedrørende et engagement med  

 banken A, Århus afdeling.
 Sagens omstændigheder er efter det for ankenævnet oplyste følgende:
Den 7. juni 1985 stiftede klagerne et anpartsselskab, hvis formål var at  

 drive investering og finansiering samt handel med danske og udenlandske  

 værdipapirer.
Anpartskapitalen udgjorde 100.000 kr., som blev indbetalt af  

 klagerne med 20.000 kr. hver.
I slutningen af 1985 optog selskabet igennem  

 bankens afdeling et finanslån på modværdien af 192.500 DM.
Til sikkerhed for  

 lånet fik banken håndpant i de værdipapirer, som skulle købes for provenuet,  

 og som skulle henlægges i et sikkerhedsdepot hos banken, samt yderligere i  

 bl.a. de til enhver tid værende indeståender på to specificerede konti hos  

 banken.
 På den ene af disse konti - konto nr. 3016487 - blev indsat låneprovenuet  

 samt anpartskapitalen på kr. 100.000.
 Endvidere påtog hver af klagerne sig en beløbmæssig begrænset kaution på  

 kr. 20.000 for selskabets mellemværende med banken.
Efter at det i begyndelsen af 1988 blev konstateret, at selskabets  

 egenkapital var gået tabt som følge af fejlslagne investeringer, forhandlede  

 parterne om en rekonstruktion af selskabet.
Ved skrivelse af 7. juni 1988  

 foreslog selskabets advokat bl.a., at selskabet for at reducere den  

 konstaterede underdækning på engagementet med banken foretog nye  

 investeringer.
 Med skrivelse af 10. juni 1988 afviste banken dette forslag og anmodede  

 istedet selskabet om at indbetale underdækningen på engagementet, som var  

 opgjort til ca. kr. 216.000 (excl. renter). Hver af klagerne blev samtidig  

 anmodet om at indfri den stillede kaution.
 Ved skrivelse af 14. juni 1988 reklamerede klagernes advokat over, at  

 banken havde spærret en af de til engagementet hørende konti - konto nr.  

 3016487 - uagtet at det optagne lån først forfaldt til indfrielse den 31.  

 marts 1989. Advokaten gjorde samtidig erstatningskrav gældende for det tab,  

 som selskabet måtte lide ved en opretholdelse af spærringen af kontiene.
 I særskilt skrivelse af samme dato meddelte advokaten endvidere på  

 kautionisternes vegne, at kautionsforpligtelserne ikke ville blive indbetalt,  

 da betingelserne herfor i kautionsdokumentet ikke var opfyldt, allerede af  

 den grund, at der for tiden ikke bestod nogen misligholdelsessituation.
Ved skrivelse af 24. juni 1988 oplyste banken, at det var korrekt, at  

 kautionsforpligtelsernes forfaldstid var knyttet til, at hovedfordringen -  

 udlandslånet - var forfaldent, hvilket ikke var tilfældet.
Bankens opfordring  

 til kautionisterne skulle ses som et forsøg på at begrænse selskabets tab.  

 Banken fastholdt derfor, at kautionisternes forpligtelser skulle vedstås og  

 opfyldes - senest ved udlandslånets forfald, ultimo marts 1989. Banken  

 oplyste endvidere, at midlerne placeret på konto 993448 og 3016487 var  

 håndpantsat til banken ved erklæringer underskrevet på selskabets vegne,  

 henholdsvis 13. marts 1986 og 10. februar 1987. Det forhold, at de kontante  

 midler derfor ikke var til selskabets fri disposition - men pantsat til  

 sikkerhed for udlandslånet - indebar efter bankens opfattelse, at  

 båndlæggelse af konto 3016487 ikke var i strid med de oprindelige aftaler.  

 Banken afviste derfor klagerens påstand om erstatningsansvar.
Endelig  

 meddelte banken, at den heller ikke kunne frigive midler til dækning af  

 selskabets omkostninger i forbindelse med udarbejdelse af regnskaber.  

 Midlerne ville i sin helhed blive brugt til dækning af udlandslånet, når  

 dette forfaldt.
Efter yderligere brevveksling mellem klager og banken indbragte klagerne  

 sagen for Pengeinstitutankenævnet den 6. januar 1989 med påstand om, at  

 banken blev tilpligtet at erstatte klagerne den af dem indskudte  

 anpartskapital på ialt kr. 100.000, samt at banken skulle anerkende, at  

 klagernes afgivne kautionstilsagn ikke kunne gøres gældende imod dem.  

 Klagerne gjorde gældende, at samtlige selskabets midler bestående af  

 provenuet fra det optagne udlandslån og selskabets indskudskapital til  

 stadighed havde været indsat på de til banken håndpantsatte konti.
Formålet  

 med optagelsen af lånet var at drive investeringsvirksomhed, og der havde til  

 stadighed været frigivet midler fra de håndpantsatte konti til dette formål.  

 Banken havde derfor været uberettiget til som sket uden varsel at gøre den  

 skete håndpantsætning gældende ved at afslå selskabets anmodninger om  

 dispositioner over indeståenderne.
Den skete håndpantsætning var efter  

 klagers opfattelse ikke bindende parterne imellem, men foretaget alene for at  

 sikre bankens fortrinsstilling over for selskabets eventuelle andre  

 kreditorer.Banken påstod frifindelse, idet man gjorde gældende, at man havde  

 håndpanteret i indeståenderne på de nævnte konti, og at man ikke kunne  

 acceptere yderligere investeringer foretaget med disse midler, da dette ville  

 øge risikoen for yderligere tab på engagementet, på hvilket der var  

 konstateret en betydelig underdækning.
Efter bankens opfattelse havde  

 selskabet derfor ikke med rette kunne have haft en forventning om, at banken  

 ville stille midler til rådighed for yderligere investeringer, og banken  

 havde ikke forpligtet sig hertil.
Ved kendelse af 8. maj 1989 bestemte Pengeinstitutankenævnet at klagen  

 ikke kunne behandles.
Begrundelsen er sålydende:
 »Klagerne har indbragt sagen for Ankenævnet i deres egenskab af  

 kautionister for det mellemværende, der bestod mellem indklagede og det af  

 dem stiftede anpartsselskab, og klagen vedrører den af dette selskab drevne  

 virksomhed.
Under hensyn hertil findes sagen at falde uden for Ankenævnets kompetence,  

 jf. vedtægternes § 2, stk. 2 og 3.« Den 29. maj 1989 skrev klagerne til Finanstilsynet og bad om en udtalelse  

 til følgende:
»...Finder Finanstilsynet det lovligt eller i overensstemmelse med  

 god pengeinstitutpraksis, at et pengeinstitut midt i et periodeforløb  

 afskærer indlåneren fra at disponere over en løbende investeringskontos  

 positive saldo, som hidrører dels fra indlånerens egenkapital, og dels fra et  

 i samme pengeinstitut optaget udlandslån, der ikke er misligholdt eller  

 forfalden til indfrielse, selv om indlånskontoen, der blev oprettet som  

 indlånerens eneste løbende konto, blev håndpantsat til pengeinstituttet ved  

 engagementernes begyndelse, til sikkerhed for udenlandslånet?» Finanstilsynet meddelte herefter klageren den 22. august 1989 følgende:
 »...I denne anledning skal man meddele, at tilsynet efter oprettelsen  

 af Pengeinstitutankenævnet er ophørt med at behandle klager over  

 pengeinstitutter.
 Ifølge Pengeinstitutankenævnets vedtægter har nævnet kompetence til at  

 træffe afgørelse i tvister mellem et pengeinstitut og dets privatkunder.  

 Nævnet kan derimod ikke behandle erhvervsmæssige sager, hvorfor klageren i  

 disse tilfælde må gå til domstolene.
 Pengeinstitutankenævnet har i kendelse af 8. maj 1989 udtalt, at nævnte  

 sag findes at falde uden for Ankenævnets kompetence, jf. vedtægternes § 2,  

 stk. 2 og 3, idet klagen vedrører den af det indklagede selskab drevne  

 virksomhed.
Tilsynet kan som anført ikke tage stilling til den forelagte klage, og må  

 henvise Dem til eventuelt at indbringe sagen for domstolene.« Overfor Erhvervsankenævnet har klagerne i klageskrivelse af 28. august  

 1989 gentaget sine spørgsmål til Finanstilsynet og klagerne har specielt  

 anmodet Erhvervsankenævnet tage stilling til det lovmedholdelige i at  

 tilbageholde positive saldi på indlånskonti.
 Finanstilsynet har i en redegørelse for sagen af 25. september 1989  

 udtalt:
 »...Sagen har været indbragt for Pengeinstitutankenævnet, der ved  

 kendelse af 8. maj 1989 afviste sagen med henvisning til, at sagen vedrørte  

 et erhvervsengagement.
Tilsynet skal i denne anledning udtale, at sagen efter tilsynets  

 opfattelse vedrører en formueretlig konflikt, som tilsynet ikke har beføjelse  

 til at tage stilling til, og som derfor må henvises til domstolene.
Det  

 tilføjes, at tilsynet ganske savner grundlag for at anse bankens handlemåde i  

 sagen for stridende imod bank- og sparekasselovens § 1, stk. 6, hvorefter  

 pengeinstitutter skal drives i overensstemmelse med redelig forretningsskik  

 og god pengeinstitut-praksis.« Supplerende har Finanstilsynet den 31. januar 1990 udtalt:
 »...Man skal i denne anledning udtale, at Finanstilsynet i  

 overensstemmelse med formålet med bank- og sparekasselovens § 1, stk. 6 ved  

 bestemmelsens tilblivelse alene behandler klager over pengeinstitutter, hvor  

 en bedømmelse af det indklagede forhold må skønnes at have principiel  

 betydning ved bedømmelsen af, om pengeinstitutternes handlemåde er forenelig  

 med redelig forretningsskik og god pengeinstitutpraksis og der overhovedet er  

 tale om en »praksis«.
Da den foreliggende sag efter tilsynets opfattelse ikke er af en sådan  

 principiel karakter, men alene en formueretlig tvist, har tilsynet henvist  

 klager til at indbringe sagen for domstolene.' Overfor Erhvervsankenævnet har klagerne i en skrivelse af 24. april 1990  

 givet udtryk for overraskelse over, at Finanstilsynet ganske savner grundlag  

 for at anse bankens handlemåde i sagen for stridende mod bank- og  

 sparekasselovens § 1, stk. 6. Efter klagers opfattelse betyder dette, at  

 danske pengeinstitutter ganske enerådigt og uden hensyn til indgåede aftaler  

 med bankens kunder, kan indefryse indlånskonti, og uden at der foreligger en  

 misligholdelse fra indskyderens side.
Den pågældende indskudskonto blev i  

 forbindelse med lånets etablering pantsat til banken, men denne pantsætning  

 blev ikke administreret overfor indskyderne på en sådan måde, at indskyderne  

 ikke kunne råde over kontoens saldo.
Dette var netop formålet med  

 engagementet, idet det var aftalt, at udlandslånet skulle tilvejebringes med  

 henblik på investeringer i danske værdipapirer, fortrinsvis aktier.  

 Indskyderen overholder samtlige de betingelser, som banken stillede i  

 anledning af engagementet.
Endelig har klagerne anført, at banken på trods  

 heraf nægtede at frigive midler fra indskudskontoen til investeringer i  

 aktier, og banken foranledigede i samme forbindelse af egen drift og uden  

 indskydernes samtykke, at indestående hensættes på særligt aftalt konto til  

 en rente, som ikke var forhandlet med indskyderen.
 Ankenævnet skal udtale:
Spørgsmålet om hvorvidt banken har handlet i strid med § 1, stk. 6 kan kun  

 afgøres, såfremt det er fastslået, at banken har handlet retsstridigt ved at  

 forhindre klagerne i at disponere over konto 3016487 og ved at gøre kautionen  

 gældende uden at misligholdelse var konstateret.
Det har ikke kunnet og kan  

 ikke afgøres af Finanstilsynet, men henhører såvel retligt som bevismæssigt  

 under domstolene.
Det tiltrædes derfor, at Finanstilsynet i den påklagede afgørelse har  

 henvist klagerne til domstolene.Af de samme grunde tilføjes, at ankenævnet  

 ikke kan tiltræde, at tilsynet har haft anledning til på forhånd at udtale,  

 at man ganske savner grundlag for at anse bankens handlemåde i sagen for  

 stridende imod bank- og sparekasselovens § 1, stk. 6, jfr.
Finanstilsynets  

 redegørelse og indstilling til ankenævnet af 25. september 1989.
Ankenævnet finder det endvidere betænkeligt, jfr.
Finanstilsynets  

 skrivelse af 31. januar 1990 til ankenævnet, på forhånd at afvise, at det  

 indklagede forhold vil kunne have principiel betydning ved bedømmelsen af om  

 pengeinstitutternes handlemåde er forenelig med redelig forretningsskik og  

 god pengeinstitutpraksis, jfr. også § 1, stk. 6, 2. pkt.
