Bekendtgørelse om indhentelse af børneattest ved privat indkvartering af udlændinge I medfør af § 2, stk. 1, 2 og 4, i lov om indhentelse af børneattest i forbindelse med ansættelse af personale m.v., jf. lovbekendtgørelse nr. 362 af 2. april 2014, fastsættes:
§ 1. Udlændingestyrelsen skal indhente en børneattest forud for privat indkvartering af børn under 15 år i medfør af udlændingelovens § 42 l, stk. 1, for ansatte eller beskæftigede personer, herunder frivillige, der som led i den private indkvartering skal have direkte kontakt med disse børn.
Dette gælder ligeledes ægtefælle, samlever, hjemmeboende børn og andre personer over den kriminelle lavalder, der til enhver tid er bosiddende på adressen, og som derved har mulighed for at få direkte kontakt med børnene.
§ 2. Kommunalbestyrelsen skal indhente en børneattest forud for indkvartering hos private borgere af børn under 15 år i medfør af § 20 a, stk. 1 og 2, jf. § 20 c, i lov om midlertidig opholdstilladelse til personer, der er fordrevet fra Ukraine, og i medfør af integrationslovens § 12, stk. 1, for ansatte eller beskæftigede personer, herunder frivillige, der som led i den private indkvartering skal have direkte kontakt med disse børn.
Dette gælder ligeledes ægtefælle, samlever, hjemmeboende børn og andre personer over den kriminelle lavalder, der til enhver tid er bosiddende på adressen, og som derved har mulighed for at få direkte kontakt med børnene.
 § 3. Børneattesten skal indhentes forud for indkvarteringen, jf. dog stk. 2.
 Stk. 2. Børneattest skal indhentes senest 3 uger efter det tidspunkt, hvor en person bliver bosiddende i den private indkvartering, og derved har mulighed for at få direkte kontakt med indkvarterede børn under 15 år.
 Stk. 3. Der skal ikke på ny indhentes børneattest for en person som nævnt i §§ 1 eller 2, hvis vedkommende indgår i en ny privat eller kommunal indkvartering inden for samme myndighed.
 § 4. Indhentelse af børneattest skal ske i overensstemmelse med de regler, der gælder for sådanne attester i § 32 i bekendtgørelse om behandling af personoplysninger i Det Centrale Kriminalregister (Kriminalregisteret), herunder at den person, oplysningerne angår, har meddelt skriftligt samtykke til indhentelsen.
§ 5. Forsætlig overtrædelse af §§ 1, 2, 3 eller 4 straffes med bøde.
Dette gælder dog ikke for offentlige forvaltningsmyndigheders overtrædelser.
Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 Stk. 2. Overtrædelser, som omfattes af stk. 1, påtales af det offentlige.
 § 6. Bekendtgørelsen træder i kraft den 8. juli 2022.
