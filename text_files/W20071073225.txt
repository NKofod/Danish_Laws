Klage over videregivelse af oplysninger til henvisende læge Nævnet fandt ikke grundlag for kritik at overlægens videregivelse af korrespondancen til den overlæge, der oprindeligt havde henvist patienten.
Nævnet oplyste, at en læge i henhold til § 24, stk. 2, under visse betingelser uden patientens samtykke kan videregive oplysninger til andre sundhedspersoner, der skal behandle patienten.
Således fremgår det af § 24, stk. 2, nr. 1, at dette kan ske, hvis det er nødvendigt af hensyn til et aktuelt behandlingsforløb for patienten og videregivelsen sker under hensyntagen til patientens interesse og behov.
Nævnet oplyste videre, at det fremgår af Sundhedsstyrelsens vejledning nr. 161 af 16. september 1998 om information og samtykke og om videregivelse af helbredsoplysninger m.v., at der kun vil kunne videregives helbredsoplysninger uden patientens konkrete samtykke, når det drejer sig om et aktuelt behandlingsforløb, hvor der er tale om at fortsætte eller følge op på en behandling.
Er der ikke tale om et samlet og kontinuerligt behandlingsforløb, skal patientens samtykke indhentes.
Det var nævnets opfattelse, at brevene af den 19. januar og den 6. februar 2003 indgik som led i et aktuelt behandlingsforløb.
Den oprindeligt henvisende læge skulle således overtage behandlingen af patienten, hvorfor det var relevant, at der blev videregivet oplysninger om behandlingsforløbet.
 Nævnet bemærkede i øvrigt, at oplysningen i brevene om, at patienten havde været utilfreds med behandlingen ikke i sig selv kunne anses som en fortrolig oplysning.
