Ved en sammenlignende reklame vedrørende billån var der i annoncen  

 undladt oplysninger om, at der til konkurrentens låneaftale var knyttet  

 fordelagtig forsikring, rabataftale vedrørende bildæk m.v.
Da annoncøren ikke  

 selv inddrog biydelser i annonceringen, og da de alene focuseredes på de  

 økonomiske omkostninger ved bilfinansiering, fandt Forbrugerombudsmanden ikke  

 grundlag for at kritisere den skete markedsføring.
 3.5.7. Sammenlignende reklame - billån.
 Sammenlignende reklamer inden for den finansielle sektor er hyppigt  

 forekommende - såvel i konkurrencen mellem de enkelte grene inden for  

 sektorer, f.eks. pengeinstitutter over for pensions- og forsikringsselskaber,  

 som i udbudet af enkelte produkter de enkelte selskaber imellem.
Udformningen af en korrekt og loyal sammenlignende reklame kan være  

 vanskelig, og forsøgene herpå bliver ofte forelagt Forbrugerombudsmanden til  

 bedømmelse og ikke sjældent i form af en klage fra den  

 »forurettede« konkurrent.
Da der mange gange tillige vil være  

 væsentlige forbrugerinteresser knyttet til denne form for annoncering p.g.a.  

 dens »objektive og informative« karakter, har FO til stadighed  

 måttet gå ind i en vurdering af disse annoncer.
 Et finansieringsselskab indbragte således et pengeinstituts annoncering  

 for et billån for FO.
Annoncens overskrift løb: »Eksperterne har prøvekørt dit billån.  

 Bilfolk og pengefolk er enige om, at X-Banken tilbyder de billigste  

 billån«.
Der var bragt en opstilling over en række af markedets tilbud  

 om billån, der havde være bragt i bladet »Bilen - Motor og Sport«  

 fra januar 1988. Endvidere var der bragt et citat fra bladet »Penge og  

 Privatøkonomi«, marts 1988. Endelig var der i annoncens brødtekst oplyst  

 nærmere om X-Bankens lånevilkår, og at de i annoncens oversigt givne  

 oplysninger om de forskellige tilbud var indsamlet pr. 11. november 1987.
Finansieringsselskabet gjorde bl.a. gældende, at banken i sin annoncering  

 benyttede materiale, der dels var forældet og dermed gav et falsk billede af  

 de aktuelle udbudsvilkår, og dels ikke levede op til de høje krav om  

 udtømmende informationer, som naturligt bør kræves ved enhver form for  

 sammenlignende reklame mellem specifikt fremhævede konkurrerende selskabers  

 tilbud.
Finansieringsselskabet nævnte således, at man sænkede sin rente på  

 billån d. 15. marts 1988.
 Det blev endvidere anført, at det ikke fremgik af annoncen, hvor stor den  

 månedlige ydelse ville være, når udbetalingen var under 20%, ligesom det ikke  

 fremgik af annoncen, at der til finansieringsselskabets billåns-pakke var  

 knyttet en forsikring, der var væsentlig mere omfattende end en normal  

 bilforsikring.
Heroverfor oplyste det pågældende pengeinstitut, at banken ikke ved sin  

 annoncering d. 3. april havde været i besiddelse af oplysninger om  

 finansieringsselskabets renteændring.
Ligeledes var annoncen baseret på en  

 udbetaling på 20%, hvilket fremgik af annoncen.
Banken anførte endvidere, at  

 man havde været opmærksom på finansieringsselskabets rabataftale om  

 bilforsikringer og reservebilforsikring, en rabataftale med et olieselskab om  

 bildæk m.v., men at man havde set bort herfra, da disse ikke kunne betragtes  

 som en del af bilfinansieringen, og som sådan heller ikke hørte hjemme i en  

 annonce med sammenligning af billån.
 Endelig oplyste banken, at da nogle af de i sammenligningen medtagne  

 selskaber i løbet af foråret ændrede rentesatserne for billån, ændrede banken  

 sine annoncer.
FO udtalte som sin opfattelse, at den af banken foretagne annoncering ikke  

 kunne anses for at tilsidesætte de almindelig regler for sammenlignende  

 reklame.
De anvendte uddrag af artikler (undersøgelser) om billån fandtes at  

 være brugt på en loyal og ikke vildledende måde.
Artiklerne focuserede på de  

 økonomiske omkostninger ved bilfinansiering og inddrog ikke andre ydelser  

 eller fordele, der evt. kan tilbydes af de forskellige  

 finansieringsselskaber, og da banken ikke selv inddrog disse biydelser i sin  

 annoncering, kunne sådanne oplysninger i denne sammenhæng ikke anses for  

 nødvendigt.
 FO mente under henvisning hertil ikke at kunne kritisere den skete  

 markedsføring.
 (* 1) Offentliggjort i Forbrugerstyrelsens Juridiske Årbog 1989, s. 33-34.
