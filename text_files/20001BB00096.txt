Fremsat den 16. januar 2001 af  

 Rikke Hvilshøj (V), Gyda Kongsted (V),  

 Karsten Nonbo (V),  

 John Vinther (KF), Pernille Sams (KF) og Annie Lunde  

 Hansen (CD) Forslag til folketingsbeslutning om lettere adgang til at købe andelsboliger for  

 personer over 60 år Folketinget pålægger regeringen inden udgangen  

 af indeværende folketingsår at fremsætte de  

 nødvendige lovforslag og foretage nødvendige administrative  

 ændringer, hvorefter det bliver muligt for personer mellem 60 og 70  

 år at anvende op til 300.000 kr. af en kapitalpension til køb af  

 et andelsboligbevis, uden at det udløser beskatning.
Den skat, som  

 udløses ved udbetaling fra kapitalpensionen, forfalder til betaling,  

 når andelsboligen afhændes eller ejeren dør.
Bemærkninger til forslaget Andelsboligformen er en populær  

 boligform blandt danskerne i dag og særligt blandt lidt ældre  

 borgere.
Andelsboligen er eksempelvis populær hos borgere, som  

 ønsker at afhænde parcelhuset og flytte til en mindre og mere  

 overskuelig bolig.
Stigende priser for nye andelsboliger betyder dog, at det  

 bliver stadig sværere for lavindkomstgrupper at købe en  

 andelsbolig.
Samtidig er der i dag et stort pres på byggeriet af  

 boliger, der er egnede til ældre.
Kommunerne kan i dag vælge at  

 bygge almene ældreboliger eller give støtte til  

 opførelsen af ældreegnede andelsboliger.
Behovet for både  

 ældreboliger og ældreegnede boliger overstiger imidlertid langt  

 kommunernes økonomiske formåen.
Det er derfor nødvendigt at skabe et privat og  

 konkurrencedygtigt alternativ til offentligt støttede  

 ældreboliger.
Derfor skal mulighederne for at bygge flere  

 ældreegnede boliger uden offentlig støtte forbedres.
Det kan  

 eksempelvis ske ved at gøre andelsboligformen økonomisk mere  

 fordelagtig for et bredere udsnit af befolkningen.
Forslagsstillerne foreslår derfor, at det skal  

 være muligt at anvende op til 300.000 kr. af et indestående  

 på en kapitalpension til køb af en andelsbolig, uden at det  

 udløser beskatning.
Med et loft på 300.000 kr. vil det  

 være muligt at betale et indskud i en typisk privat ustøttet  

 andelsbolig.
 Den beskatning på 40 pct., som normalt  

 udløses ved, at personer mellem 60 og 70 år hæver  

 kapitalpensionen, udskydes således til betaling til det tidspunkt, hvor  

 andelsboligen afhændes, eller det tidspunkt, hvor personen dør.  

 Hvis ægtefællen eller samleveren overtager andelsboligen, kan  

 skattebetalingen dog udskydes yderligere.
Som modydelse får staten pant i andelsværdien  

 samtidig med, at den udskudte skat forrentes med halvdelen af diskontoen.  

 Reglerne skal udformes på en sådan måde, at andelshaveren  

 personligt hæfter for den udskudte skat.
Andelsforeningen skal, som det  

 er tilfældet i dag, ikke hæfte for enkelte andelshaveres  

 økonomiske forpligtigelser.
Forslagsstillerne erkender, at det ikke i dag er muligt at  

 belåne eller pantsætte andelsboliger.
Forslagsstillerne  

 ønsker derfor med dette beslutningsforslag at fremskynde det  

 udvalgsarbejde, som foregår i By- og Boligministeriet omkring  

 udlæg og pantsætning af andelsboliger.
Forslaget  

 forudsætter med andre ord, at der kan findes en brugbar model, der kan  

 sikre staten pant i andelsboligen.
 Forslagsstillerne kan i øvrigt henvise til, at  

 Andelsboligforeningernes Fællesrepræsentation tidligere på  

 året tilsluttede sig ideen om, at der kan optages lån med  

 sikkerhed i andelsboliger.
For at fremme mobilitet på boligmarkedet  

 ønsker forslagsstillerne, at den udskudte skat først forfalder  

 til betaling ved andelshaveres overgang fra andelsboligformen til andre  

 boligformer.
Det betyder med andre ord, at den udskudte skat ikke forfalder  

 til betaling, hvis andelshaverne flytter fra en andelsbolig til en anden  

 andelsbolig.
Det skal understreges, at ordningen med udskydelse af  

 skattebetalingen alene gælder det beløb, der anvendes til  

 køb af andelsbolig.
Det skal desuden understreges, at en eventuel  

 stigning i værdien af andelen ikke skal spille ind på det  

 beløb, der forfalder til skattemæssig betaling efter salg af  

 andelen.
Forslaget vil som nævnt åbne op for, at flere  

 får økonomisk mulighed for at købe en andelsbolig.
Mange  

 andelsboliger til ældre borgere købes i dag ved, at de  

 ældre realiserer friværdien i parcelhuset eller ejerlejligheden.  

 Med dette forslag vil lejere i højere omfang have mulighed for at  

 købe en andelsbolig.
Det skal understreges, at der skal foreligge dokumentation  

 om køb af andelsbolig, samme dag kapitalpensionen hæves.
Hvis  

 kapitalpensionen allerede er hævet, vil det ikke være muligt  

 efterfølgende ved køb af andelsbolig at gøre krav om  

 udskydelse af skattebetalingen.
 For en god ordens skyld skal det understreges, at  

 ordningen kun er møntet på køb af ustøttede  

 private andelsboliger.
 Forslaget forventes at koste omkring 15 mio. kr.  

 årligt.
Skriftlig fremsættelse Rikke Hvilshøj (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om lettere adgang til  

 at købe andelsboliger for personer over 60 år.
(Beslutningsforslag nr.
B 96).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
