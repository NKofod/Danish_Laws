Nr BSF 32 Forslag til folketingsbeslutning om biblioteksbetjening af ungdoms- og  

 mellemuddannelserne Fremsat af Ingerlise Koefoed (SF) Birthe Hansen (SF) Birgitte Husmark (SF)  

 Holger K.
Nielsen (SF) Stillinger (SF) Ebba Strange (SF) den 9. december 1988 Folketinget opfordrer undervisnings- og forskningsministeren til i samarbejde med kulturministeren at nedsætte et udvalg, der skal kortlægge biblioteksbetjeningen af ungdoms- og mellemuddannelserne samt fremsætte forslag til, hvorledes denne fremtidig bør organiseres.
 Udvalget skal bestå af repræsentanter for lærere og elever ved de  

 forskellige uddannelsesinstitutioner samt af repræsentanter for de berørte  

 biblioteker og ministerier.
 Med udgangspunkt i kultur- og kommunikationsministerens og undervisnings-  

 og forskningsministerens redegørelse for biblioteksbetjeningen af ungdoms- og  

 mellemuddannelserne af 16. december 1987 og tilhørende bilag skal udvalget  

 bl.a. fremsætte forslag om:
 - Lovændringer, der kan sikre, at uddannelsesinstitutionerne kan løse  

 deres biblioteksmæssige opgaver.
 - Samarbejdet mellem uddannelsesinstitutionens biblioteker og  

 »overbygningsbibliotekerne«: folke- og forskningsbiblioteker og  

 amtscentraler for undervisningsmidler.
 - Opbygningstakt og udbygningstakt.
 - Hvilke faggrupper der skal forestå biblioteksbetjeningen, og hvilke  

 efteruddannelser der i den anledning kan blive behov for.
 - De økonomiske rammer for udbygningen af biblioteksbetjeningen.
 Det bør være en forudsætning for udvalgets arbejde, at opgaverne løses i  

 samarbejde mellem de forskellige bibliotekstyper.
 Udvalget skal afgive betænkning til undervisnings- og forskningsministeren  

 inden 1. januar 1990.
Bemærkninger til forslaget Gennem de senere år er der gennemført mange reformer inden for  

 uddannelsessystemet.
Det generelle uddannelsesniveau er hævet, langt flere  

 mennesker end før er under uddannelse, og den teknologiske og øvrige  

 samfundsmæssige udvikling medfører et stadig voksende behov for omskoling og  

 efteruddannelse.
Denne udvikling stiller øgede krav til det offentlige biblioteksvæsen,  

 både til folkebibliotekerne, forskningsbibliotekerne og amtscentralerne for  

 undervisning.
Da de offentlige biblioteker imidlertid ud over at betjene de  

 uddannelsessøgende har mange andre opgaver at løse, og da ressourcerne ikke  

 mindst i folkebibliotekerne har været vigende i de senere år, understreger  

 det voksende pres fra de uddannelsessøgende og deres lærere behovet for, at  

 undervisningsinstitutionerne i lighed med folkeskolen opbygger deres egne  

 grundsamlinger af bøger og andre materialer, og at der etableres et tæt  

 samarbejde mellem uddannelsesinstitutionerne og offentlige biblioteker om  

 løsningen af de uddannelsessøgendes behov for materialer ud over dem, de  

 anvender meget ofte.
Problemerne er langtfra nye - og langtfra løst.
I 1976 nedsatte  

 kulturministeren en bibliotekskommission, der skulle kulegrave det samlede  

 danske biblioteksvæsen og stille forslag om ændringer i strukturer og  

 målsætning, for at de offentlige bibliotekers ressourcer kunne blive anvendt  

 så hensigtsmæssigt som muligt »både samfundsøkonomisk og  

 kulturpolitisk«.
Under kommissionen nedsattes en række specialudvalg,  

 som skulle beskæftige sig med de forskellige sider af bibliotekernes  

 arbejdsområder - herunder specialudvalg 3, der skulle »vurdere  

 nødvendigheden af en mere formaliseret opgavefordeling og koordinering mellem  

 forskningsbiblioteker, folkebiblioteker, amtscentraler for  

 undervisningsmidler og biblioteker inden for undervisningssektoren, især med  

 henblik på at tilvejebringe en tilfredsstillende biblioteksbetjening af alle  

 benyttergrupper inden for undervisningssektoren«.
 Specialudvalget afgav i 1978 betænkningen »Afgrænsningen mellem de  

 forskellige bibliotekstypers virkemåde og opgaver.« Denne blev gjort til  

 genstand for mange drøftelser blandt fagfolk inden for biblioteks- og  

 uddannelsessektorerne, blandt kommunalpolitikere m.v., og den blev desuden  

 udgangspunktet for de overvejelser om området, som Bibliotekskommissionen  

 fremkom med i sin endelige betænkning i 1979.
 Bibliotekskommissionens hovedforslag var følgende:
 Biblioteksloven bør forpligte uddannelsesinstitutioner, der ikke allerede  

 har løst deres biblioteksmæssige grundfunktion, til at løse denne (ved  

 grundfunktion forstås, at de supplerende materialer, som anvendes mest af  

 uddannelsesinstitutionens elever og lærere, skal være til rådighed i  

 uddannelsesinstitutionens eget bibliotek).
Folkebibliotekerne, amtscentralerne og i visse tilfælde  

 forskningsbibliotekerne bør fungere som overbygning på  

 uddannelsesinstitutionernes biblioteker (ved overbygning forstås forsyning  

 med materialer, der inden for et uddannelsesområde ikke vil opnå en rimelig  

 benyttelse, dersom de anskaffes til uddannelsesinstitutionens eget bibliotek,  

 herunder materialer, som er videregående i forhold til grundfunktionen.
I  

 overbygningsopgaver kan også indgå bibliotekteknisk bistand og anden  

 konsulentvirksomhed).
 Bibliotekskommissionen foreslog videre, at folkebibliotekerne skulle løse  

 grundfunktionen inden for fritidsundervisningen, og at de i øvrigt i  

 samarbejde med undervisningssektoren burde udbygge deres tilbud om  

 biblioteksorientering af uddannelsesinstitutionernes lærere og elever.
Den eksisterende lov om folkebiblioteker forpligter bibliotekerne til at  

 støtte og supplere alle uddannelsesinstitutioner, som ikke direkte betjenes  

 af et forskningsbibliotek.
Men loven definerer ikke nærmere indholdet af  

 denne forpligtelse, og der findes heller ikke i de enkelte  

 undervisningsformers lovgivning bestemmelser om biblioteksbetjening af de  

 uddannelsessøgende.
Følgen er, at de uddannelsessøgende betjenes vidt  

 forskelligt fra skole til skole, kommune til kommune og amt til amt.
Dette er  

 selvfølgelig utilfredsstillende i et samfund, der i øvrigt på papiret lægger  

 stor vægt på uddannelse og på at give den enkelte uddannelsessøgende mulighed  

 for at arbejde selvstændigt og kreativt inden for sit uddannelsesforløb.
På denne baggrund tog SF i folketingsåret 1986-87 (1. samling) initiativet  

 til en forespørgselsdebat i Folketinget om biblioteksbetjeningen af ungdoms-  

 og mellemuddannelserne (F 29, Folketingets forhandlinger sp. 8536, 8943 og  

 10579). Forspørgslen, som var rettet til ministeren for kulturelle  

 anliggender og undervisningsministeren, resulterede i en dagsorden, tiltrådt  

 af alle partier undtagen Fremskridtspartiet.
Dagsordenen havde følgende  

 ordlyd:
 »Folketinget opfordrer ministeren for kulturelle anliggender og  

 undervisningsministeren til inden 1. januar 1988 at fremlægge en redegørelse  

 for biblioteksbetjeningen af ungdoms- og mellemuddannelserne.
Redegørelsen bør indeholde - en beskrivelse af den eksisterende biblioteksbetjening på området - planer for, hvorledes den grundlæggende skolebiblioteksfunktion bør  

 løses, og for overbygningen på området - en plan for den fremtidige udbygning og dennes finansiering.« Redegørelsen fra kultur- og kommunikationsministeren og  

 undervisningsministeren forelå i december 1987 (R 7, Folketingets  

 forhandlinger, 1987-88, sp. 4176 og 4191). Den beskæftiger sig fortrinsvis  

 med tilstanden på området og berører kun meget sporadisk, hvordan den  

 biblioteksmæssige grundfunktion bør løses, samt hvilke biblioteker der bør  

 varetage overbygningsfunktionerne.
Perspektivdelen: det økonomiske og  

 pædagogiske aspekt, som skulle danne baggrund for en videre debat, mangler  

 helt.
Et udgangspunkt for at planlægge en god biblioteksbetjening af ungdoms-  

 og mellemuddannelserne er redegørelsen desværre langtfra.
Den kan højst danne  

 baggrund for det videre arbejde med området, som foreslås med nærværende  

 beslutningsforslag.
 Et velfungerende uddannelsesbibliotek i samarbejde med offentlige  

 biblioteker er helt nødvendigt, hvis de uddannelsessøgende ikke skal blive  

 taberne i det samfund, hvis problemer kun kan løses med selvstændige  

 mennesker, uddannelse og information.
