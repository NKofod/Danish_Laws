Dagen efter kontaktede mandens hustru sin praktiserende læge og bad  

 om et sygebesøg, da han havde stærke, tiltagende smerter samt  

 vejrtrækningsbesvær.
Lægen var via vagtlægenotatet og  

 røntgenbeskrivelsen fra røntgenafdelingen blevet oplyst om, at  

 patienten havde brækket brystbenet, og at behandlingen var  

 smertestillende, samt at egen læge skulle kontaktes ved symptomer  

 på lungebetændelse.
Lægen fandt på den baggrund ikke,  

 at det var indiceret med et akut sygebesøg, men ordinerede i stedet  

 smertestillende medicin (Panodil og Nobligan) for at formindske risikoen for  

 lungebetændelse og forklarede ægtefællen vigtigheden af  

 smertedæmpende behandling, idet det var væsentligt, at patienten  

 blev i stand til at trække vejret godt igennem.
På fjerdedagen efter uheldet blev patienten akut indlagt på  

 grund af tiltagende smerter og vejrtrækningsbesvær.
Ved en  

 røntgenundersøgelse blev der foruden bruddet på  

 brystbenet også fundet brud af flere ribben.
Der var således tale  

 om et såkaldt "løst" brystskelet, og der blev derfor anlagt  

 epiduralkateter, gennem hvilket der blev indsprøjtet morfin i doser,  

 der kunne holde patienten smertefri.
Ved en ny  

 røntgenundersøgelse af brystkassen samme dag blev der fundet,  

 at der var begyndende luftansamling i højre brysthule.
Da  

 luftansamlingen tiltog, blev der lagt dræn i højre brysthule, og  

 patienten blev lagt i respirator.
Efter 14 dage i respirator var tilstanden  

 så god, at behandlingen med respirator kunne stoppes.
Tre dage senere  

 blev det imidlertid nødvendigt at genoptage respiratorbehandling, da  

 patienten var tiltagende udmattet.
Endvidere blev det fundet nødvendig  

 at erstatte den tube, der var nedlagt gennem næsen i luftrøret,  

 med et rør (trakealtube) indført gennem en kunstig  

 luftrørsåbning fra halsens forside (perkutan  

 dilatationstrakeostomi).
To dage senere blev der observeret let sivning af blod fra den kunstige  

 luftrørsåbning, og patienten havde været noget urolig.
Der  

 blev givet beroligende/sløvende medicin (Dormicum), og  

 siveblødningen blev standset efter let kompression af den kunstige  

 luftrørsåbning.
Da patienten fortsat var noget urolig, blev han  

 konstant overvåget og søgt beroliget af plejepersonale på  

 sygestuen.
Ca. en halv time efter den første blødning, blev der  

 atter observeret blødning fra den kunstige  

 luftrørsåbning, og der blev derfor igen forsøgt  

 kompression og indgivet Cyclocapron.
Blødningen tiltog imidlertid,  

 blodtrykket steg, og patienten fik besværet vejrtrækning, hvorfor  

 der blev forsøgt at sikre tilstrækkelig ilttilførsel ved  

 at indblæse ren ilt i lungerne gennem det kunstige luftrør, idet  

 man samtidig gav mere sløvende medicin (Dormicum og Haldid). Der kom  

 imidlertid hurtigt så stor modstand, at indblæsning af ilt ikke  

 var mulig, og sugning gennem det kunstige luftrør blev derfor  

 forsøgt, uden at det hjalp.
Det kunstige luftrør blev derefter  

 fjernet og i stedet indsat på sædvanligvis gennem munden for at  

 sikre, at modstanden mod indblæsning ikke skyldtes mekaniske forhold  

 som følge af displacering eller tillukning af røret.
Det var  

 imidlertid fortsat ikke muligt at indblæse tilstrækkeligt ilt i  

 lungerne, og genoplivningsbehandling med hjertemassage og  

 kredsløbsstimulerende medicin (Adrenalin og Atropin) var  

 forgæves.
Ifølge retslig obduktion blev der fundet nedsuget blod  

 i luftvejene, følger efter lungebetændelse, væskeansamling  

 i brysthulen, brud af brystbenet og ribbenene 3 - 6 på højre  

 side.
 Der blev klaget over, at manden ikke blev undersøgt og behandlet  

 tilstrækkeligt af diverse involverede læger, samt at han ikke  

 blev informeret om, at der var brud af hans ribben.
Overset brud på brystben For så vidt angik den involverede vagtlæge  

 fandt Patientklagenævnet, at han havde handlet i overensstemmelse med  

 almindelig faglig standard, idet han havde henvist manden til skadestuen med  

 henblik på røntgenundersøgelse af brystkassen og  

 brystbenet, samt en efterfølgende ortopædkirurgisk  

 vurdering.
 For så vidt angår behandlingen på  

 skadestuen, fandt Patientklagenævnet, at reservelægen havde  

 handlet under almindelig faglig standard ved vurderingen og behandlingen af  

 patienten, idet han ved en samtale med patienten burde have fået  

 fastlagt, om der tidligere havde været et traume mod brystkassen, idet  

 han havde en formodning herom, ligesom han ved egen vurdering selv burde have  

 undersøgt hans tilstand.
 Nævnet oplyste, at det ved brysttraumer, som det  

 patienten var udsat for, er kendt, at der kan forekomme alvorligere  

 læsioner af de bagved brystbenet liggende strukturer.
Det var endvidere nævnets vurdering, at  

 røntgenoptagelsen den 16. februar 1999 viste et brud cirka midt  

 på brystbenet med en knoglebredddes forskydning.
Bruddets øvre  

 ende var således trykket ind i brysthulen.
Bag brudområdet  

 sås en langstrakt og op til 1 cm tyk fortætning foreneligt med  

 blodig ansamling, hvilket tydede på en frisk læsion.  

 Forandringerne var tydeligere på specialoptagelsen af brystbenet, men  

 bruddet og forskydningen kunne ligeledes ses på sideoptagelsen af  

 brysthulen.
Der kunne ikke med sikkerhed ses nogen brud på ribbenene,  

 ligesom der ikke var tegn til sammenklapning af lungevævet eller blod i  

 lungehulen.
Nævnet kunne dertil oplyse, at uforskudte brud på  

 brystbenet kan være besværlige at diagnosticere på  

 almindelige røntgenoptagelser, men at det var nævnets vurdering,  

 at et tydeligt forskudt brud på specialoptagelse af brystbenet ikke  

 bør overses.
 For så vidt angår den praktiserende læge  

 fandt Patientklagenævnet, at han havde handlet i overensstemmelse med  

 almindelig faglig standard, idet det var korrekt at tilbyde indlæggelse  

 og alternativt at tilbyde smertestillende medicin, da traumet mod brystkassen  

 fra ortopædkirurgisk side var blevet vurderet som ukompliceret.
 Nævnet oplyste, at behandlingen ved brud på  

 ribben eller brystben i ukomplicerede tilfælde alene er smertestillende  

 (symptomatisk). Smerter efter brud på ribben og brystben kan dog  

 være meget generende og langvarige.
 Patientklagenævnet fandt det for så vidt  

 angår informationen godtgjort, at patienten den 17. februar 1999 var  

 blevet informeret om, at der var brud på brystbenet, idet det af  

 journalen fremgik, at patienten var blevet kontaktet telefonisk, og at han  

 blev informeret om, at der på en røntgenkonference blev fundet,  

 at der var  brud på brystbenet, men at behandlingsregimet var  

 uændret.
Vedrørende behandlingen på intensiv afdeling  

 fandt Patientklagenævnet, at der var blevet handlet i overensstemmelse  

 med almindelig faglig standard, idet anlæggelsen af den kunstige  

 luftrørsåbning ifølge beskrivelsen blev foretaget i  

 overensstemmelse med almindelig anerkendt faglig standard, og der var intet,  

 der tydede på, at der skulle være begået fejl under  

 proceduren.
Endvidere fandt nævnet, at der konstant var nogen til stede  

 på sygestuen fra starten af den anden blødning, og at der blev  

 foretaget relevant behandling, som levede op til almindelig anerkendt faglig  

 standard.
Nævnet oplyste, at de fysiske afstande på en  

 intensiv afdeling er små med sygestuerne placeret tæt omkring et  

 kontrolrum.
Elektroniske alarmsystemer vedrørende livsvigtige  

 parametre (hjerteaktion og respiratorfunktion m.v.) sikrer, at sygeplejersken  

 øjeblikkeligt vil kunne komme til stede ved problemer.
Afhængig  

 af patientens tilstand vil der desuden være regelmæssige tilsyn  

 eller konstant tilstedeværelse af plejepersonale på sygestuen.
En  

 sådan organisation anvendes på mange intensiv afdelinger og kan  

 ikke anses for uforsvarlig.
Nævnet oplyste videre, at Cyclocapron i  

 visse situationer kan medvirke til at bremse blødning.
 Det var Patientklagenævnet opfattelse, at patienten  

 blev ramt af en velkendt, men meget sjælden komplikation i form af  

 blødning til lungerne fra den kunstige luftrørsåbning, og  

 det var nævnets vurdering, at det tragiske forløb er et eksempel  

 på, at når denne komplikation optræder, kan forløbet  

 være så voldsomt, at selv en hurtigt indsat, korrekt behandling  

 ikke er tilstrækkelig.
