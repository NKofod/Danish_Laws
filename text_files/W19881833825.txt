 Advokatomkostninger og bøde i forbindelse med en voldgiftssag, rejst  

 mod klageren af hans brancheforening i anledning af oprettelse af  

 dyreklinikker i tilslutning til eksisterende dyrehospital, blev anset for  

 fradragsberettigede i medfør af statsskattelovens § 6 a.
 Dyrlæge A klagede over, at de stedlige skattemyndigheder ikke havde  

 godkendt hans fradrag på 41.410 kr. i indkomstopgørelsen for 1983 for  

 udgifter til omkostninger og bøde i forbindelse med en mod ham anlagt  

 voldgiftssag.
Det var oplyst, at klageren havde etableret X Dyrehospital i 1966, og at  

 der på dette tidspunkt kun var en dyrlæge i området, der ligesom klageren  

 havde som speciale at behandle smådyr.
I en årrække var dyrehospitalets  

 honorarindtægt jævnt stigende, men omkring 1981 var indtruffet en stagnation  

 i indtjeningen, som hovedsageligt skyldtes, at der var blev oprettet en række  

 dyreklinikker i det pågældende område.
Med henblik på at beholde et klientel  

 af samme størrelse som hidtil havde klageren købt en praksis i X samt  

 etableret nye klinikker i omegnen.
Klinikkerne, der havde en daglig  

 konsultationstid på ca. to timer, var etableret som selvstændige  

 anpartsselskaber.
Der var ikke ansat personale i klinikkerne, idet arbejdet i  

 disse var udført af klageren og personalet fra X Dyrehospital, der havde  

 modtaget et fast månedligt honorar for det udførte arbejde.
Den Danske Dyrlægeforening havde imidlertid anlagt sag imod klageren for  

 overtrædelse af §§ 7 og 8 i foreningens vedtægter.
I henhold hertil måtte  

 dyrehospitaler, konsultationer m.v. kun oprettes på den adresse, der var  

 udgangspunkt for de tilknyttede dyrlægers praksisudøvelse.
Ved  

 voldgiftskendelsen var klageren dømt til at betale en bøde til Den Danske  

 Dyrlægeforening på 5.000 kr. samt til at bære halvdelen af omkostningerne for  

 overvoldgiftsretten.
Ret kort efter var de pågældende bestemmelser i de  

 kollegiale vedtægter efter indgriben fra monopolmyndighederne ophævet,  

 således at klageren kunne bevare sine praksissteder.
 Klageren havde fratrukket omkostningerne ved voldgiftssagen, bestående af  

 bøde 5.000 kr., salær egen advokat 22.218 kr. og 50% af omkostningerne for  

 overvoldgiftsretten 14.192 kr., i alt 41.410 kr.
 Skattemyndighederne havde ikke godkendt dette fradrag med den begrundelse,  

 at udgifterne i forbindelse med voldgiftssagen ikke kunne anses for pådraget  

 som følge af en normal driftsrisiko, og at udgifterne heller ikke kunne anses  

 for driftsudgifter i henhold til statsskattelovens § 6 a.
Klagerens advokat gjorde bl.a. gældende, at etableringerne af de omtalte  

 klinikker, som var årsagen til, at den omtalte voldgiftssag blev rejst mod  

 klageren, ikke var sket for at skabe ekspansion, men udelukkende for at sikre  

 klagerens hidtidige indtægt.
Udgifterne måtte derfor anses for at være  

 afholdt for at sikre og vedligeholde indkomsten i klagerens virksomhed og som  

 følge heraf være fradragsberettigede ved indkomstopgørelsen.
Efter de foreliggende oplysninger kunne Landsskatteretten tiltræde det af  

 revisoren anlagte synspunkt om, at udgifterne ved voldgiftssagen havde været  

 afholdt i klagerens bestræbelser for at fastholde et hidtidigt  

 indtægtsgrundlag.
Retten fandt herefter, at der kunne indrømmes klageren  

 fradragsret for de afholdte omkostninger på i alt 41.410 kr. i medfør af  

 statsskattelovens § 6 a.
 Den påklagede ansættelse blev herefter nedsat til det selvangivne beløb.
 LV 1987, F 4.
