Pressenævnets kendelse i sag nr. 16-70-00915 Billede inde fra en spillehal anvendt som genrebillede JydskeVestkysten bragte i artiklen Razzia afslører stor svindel med automater en omtale af organiseret snyd med spilleautomater.
Til artiklen var indsat et billede taget inde i en spillehal.
Ejeren af spillehallen klagede til Pressenævnet over, at der var anvendt et billede fra hans spillehal.
Hverken spillehallens navn eller andre karakteristika fremgik af billede, og det fremgik, at der var tale om et arkivfoto.
Pressenævnet udtalte ikke kritik.
 Pressenævnets begrundelse og afgørelse:
 I sagens behandling har følgende nævnsmedlemmer deltaget: Martin Lavesen, Hans Peter Blicher, Lars Lindskov og Marlene Borst Hansen.
God presseskik Indledningsvis bemærker Pressenævnet, at det er nævnets opfattelse, at medier bør være tilbageholdende med at anvende enkeltpersoner eller konkrete virksomheder som illustration til en generel beskrivelse.
Pressenævnet finder imidlertid, at det er yderst vanskeligt for personer uden kendskab til spillehallen [Klager] i [Byen] at genkende spillestedet på billedet.
Hverken spillestedets navn eller andre særlige karakteristika fremgår af billedet.
Hertil kommer, at det af billedteksten fremgår, at der er tale om et arkivfoto, og at de omtalte forhold vedrører spillehaller i Tyskland.
 Pressenævnet finder på denne baggrund ikke, at der foreligger en sådan forbindelse mellem artiklen og arkivbilledet, at læserne måtte forledes til at tro, at der er tale om svindel med spilleautomaterne i [Klager] SmbA.
 Pressenævnet udtaler derfor ikke kritik.
 [Klager] SmbA har ved [Person A] klaget over billedet i artiklen Razzia afslører stor svindel med automater bragt den 29. januar 2016 på jv.dk og den 30. januar 2016 i JydskeVestkysten, idet klager mener, at god presseskik er tilsidesat.
1 Sagsfremstilling Jv.dk og JydskeVestkysten bragte henholdsvis den 29. og 30. januar 2016 artiklen Razzia afslører stor svindel med automater.
Begge artikler er bragt under emnet NORDTYSKLAND.
 Artiklen beskriver, at 650 politibetjente havde deltaget i en razzia i ni delstater i Tyskland, ligesom en talskvinde for organisationen "Den Tyske Automatbranche" udtaler sig.
Til artiklen var indsat et billede taget inde i en spillehal.
Billedet viser rækker af spilleautomater.
På billedet ses to personer ved spilleautomaterne.
De er fotograferet med ryggen til kameraet.
Af billedteksten fremgår følgende:
Spillere massevis af steder i Tyskland er blevet snydt for gevinster, mens skattemyndighederne er gået glip af store beløb.
I går greb politiet ind overfor organiseret snyd med spilleautomater.
Foto: Arkivfoto: Flensborg Avis.  2 Parternes synspunkter 2.1 [Klager] SmbAs synspunkter [Person A] har anført, at han finder det dybt kritisabelt at bringe letgenkendelige billeder indefra [Klager] SmbAs spillehal i [Byen] og af kunder.
Spillehallen har ikke på noget tidspunkt været indblandet i snyd eller svindel. [Person A] fik allerede samme dag, artiklen blev offentliggjort, forespørgsler fra kunder om, hvordan svindlen er foregået.
[Person A] har medgivet, at artiklen ikke omhandler svindel i danske spillehaller, men mange læsere vil sikkert alene se billeder og læse overskriften uden at læse artiklen.
På denne måde bliver [Klager] SmbA af mange sat i bås med svindel og snyd.
 Omsætningen faldt allerede i den første weekend efter, at artiklen blev offentliggjort.
 [Klager] SmbA værner om kundernes diskretion, og det er således forbudt for personale at hilse på kunder, som de møder uden for spillehallen, medmindre kunden hilser først.
Såfremt Pressenævnet giver klager medhold, ønsker [Person A] ikke en eventuel kritik offentliggjort, da skaden allerede er sket, og yderligere omtale i avisen vil blot skabe mere uro blandt spillehallens kunder.
Han har derfor også afvist avisens tilbud om en præcisering.
2.2 JydskeVestkystens synspunkter JydskeVestkysten har anført, at billedet er et arkivbillede, som avisen har fra sin samarbejdspartner, Flensborg Avis.
Billedet viser alene ryggen af to personer.
Der er ingen skilte på billedet eller andet, der kan identificere spillehallen som [Klager] SmbA.
Det fremgår tydeligt af billedteksten og artiklen, at billedet er et arkivfoto, og at historien omhandler svindel i tyske spillehaller.
Det fremgår desuden af klummetitlen på siden, at indholdet på siden handler om Nordtyskland.
Spillehallen kan ikke identificeres af den brede offentlighed, uanset at det er muligt, at stamkunder kan genkende stedet.
Der foregår endvidere intet odiøst på billedet.
Artiklen og billedet kan ikke anses for en krænkelse af [Klager] SmbA.
JydskeVestkysten har tilbudt [Person A] at bringe en præcisering i avisens fire sønderjyske udgaver, hvoraf det vil fremgå, at [Klager] SmbA ikke på nogen måde er indblandet i den tyske sag.
Dette har [Person A] imidlertid afvist.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Martin Lavesen, Hans Peter Blicher, Lars Lindskov og Marlene Borst Hansen.
God presseskik Indledningsvis bemærker Pressenævnet, at det er nævnets opfattelse, at medier bør være tilbageholdende med at anvende enkeltpersoner eller konkrete virksomheder som illustration til en generel beskrivelse.
Pressenævnet finder imidlertid, at det er yderst vanskeligt for personer uden kendskab til spillehallen [Klager] i [Byen] at genkende spillestedet på billedet.
Hverken spillestedets navn eller andre særlige karakteristika fremgår af billedet.
Hertil kommer, at det af billedteksten fremgår, at der er tale om et arkivfoto, og at de omtalte forhold vedrører spillehaller i Tyskland.
 Pressenævnet finder på denne baggrund ikke, at der foreligger en sådan forbindelse mellem artiklen og arkivbilledet, at læserne måtte forledes til at tro, at der er tale om svindel med spilleautomaterne i [Klager] SmbA.
 Pressenævnet udtaler derfor ikke kritik.
 Afgjort den 12. april 2016.
