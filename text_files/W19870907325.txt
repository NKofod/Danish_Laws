Ankestyrelsens principafgørelse O-71-87 om hjælp i særlige tilfælde - barn med fysisk handicap - arten af merudgifter Resume:
Begge forældre til en 4-årig pige med medfødt spasticitet var udearbejdende.
Moderen havde arbejde samtidig med at hun studerede.
Ved vurderingen af hjælp efter § 48 tiltrådte Ankestyrelsen, at der var behov for praktisk bistand i hjemmet til rengøring som følge af barnets motoriske problemer og særlige behov for omsorg og støtte. ___________________________________________________________________________________ Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 48, stk. 1 Vejledninger:
Socialministeriets vejledning af 3. juli 1987 om hjælp efter bistandslovens § 48 - Sagsfremstilling:
B, født i oktober 1982, lider af medfødt spasticitet.
Hun er 100% afhængig af andre, da hun ikke kan gå, stå eller sidde alene.
 Begge forældrene har udearbejde, faderen fuldtidsarbejde samt ekstraarbejde, moderen har arbejde samtidig med at hun studerer.
Familien bor ca. 40 km. fra København.
B er i børnehave i København fra kl. 8-14.30.
Kommunens social- og sundhedsforvaltning bevilgede hjælp til merudgifter til transport til København, aflastning af forældrene i 10 timer ugentlig samt hjælp til fritidstransport i egen bil, 400 km. pr. måned.
Forvaltningen gav samtidig afslag på ansøgning om hjælp til 2 timers ugentlig rengøring.
Forvaltningen anførte, at rengøringen vil kunne dækkes ind under de bevilgede aflastningstimer.
 Amtsankenævnet bevilgede hjælp til rengøring 2 timer ugentlig, i henhold til bistandslovens § 48, stk. 1.
Social- og sundhedsforvaltningen klagede til Ankestyrelsen og henviste til begrundelsen fra forvaltningen for afslaget på rengøringshjælp.
Desuden anførte kommunen, at familiens behov for rengøringshjælp måtte anses for en følge af, at de var udearbejdende.
Det fremgår af forældrenes supplerende oplysninger, at B som følge af sine motoriske problemer har en række hjælperedskaber, som i kraft af at de benyttes ude såvel som inden døre, medfører, at der slæbes store mængder snavs ind i huset.
Herudover medfører B's motoriske problemer, at hun i spisesituationer spilder mere på gulvet end jævnaldrende børn.
___________________________________________________________________________________ Afgørelse:
 På baggrund af oplysningerne i sagen finder Ankestyrelsen ikke grundlag for at tilsidesætte amtsankenævnets vurdering af, at der er behov for praktisk bistand i hjemmet i det ansøgte omfang (2 timer om ugen) til rengøring som følge af barnets motoriske problemer og særlige behov for omsorg og støtte.
 Ankestyrelsen tiltræder således amtsankenævnets afgørelse.
