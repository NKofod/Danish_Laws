Bekendtgørelse om udveksling af oplysninger i forbindelse med udøvelse af tjenesteydelser på offshoreanlæg m.v. i et andet land end etableringslandet 1) I medfør af § 3, stk. 5, og § 50, stk. 4, i lov nr. 1424 af 21. december 2005 om sikkerhed m.v. for offshoreanlæg til efterforskning, produktion og transport af kulbrinter (offshoresikkerhedslov), som ændret ved lov nr. 107 af 7. februar 2007, fastsættes efter bemyndigelse i henhold til § 61, stk. 3:
 § 1. Bekendtgørelsens formål er at gennemføre bestemmelser om administrativt samarbejde i Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer.
 § 2. Bekendtgørelsen finder anvendelse på:
 1) Personer, der er etableret her i landet og udøver et erhverv reguleret i offshoresikkerhedsloven på offshoreanlæg m.v. omfattet af lovens § 2 og § 3, stk. 5, og som midlertidigt eller lejlighedsvis leverer tjenesteydelser i en anden EU- eller EØS-medlemsstat eller et land, som EU har indgået aftale med om adgang til udøvelsen af det lovregulerede erhverv.
 2) Personer, der er etableret inden for et tilsvarende erhverv i en anden EU- eller EØS-medlemsstat eller et land, som EU har indgået aftale med om adgang til udøvelsen af det lovregulerede erhverv, og som midlertidigt og lejlighedsvis leverer tjenesteydelser på offshoreanlæg m.v. omfattet af offshoresikkerhedslovens § 2 og § 3, stk. 5, på dansk søterritorium eller dansk kontinentalsokkelområde.
§ 3. Energistyrelsen kan af de kompetente myndigheder i de øvrige lande omtalt i § 2 for hver udførelse af tjenesteydelser inden for denne bekendtgørelses anvendelsesområde kræve relevante oplysninger om, at tjenesteyderen er lovligt etableret, om redelig adfærd og om, at tjenesteyderen ikke har været idømt faglige disciplinære eller strafferetlige sanktioner.
Energistyrelsen meddeler på samme måde relevante oplysninger til de kompetente myndigheder i de øvrige lande.
 Stk. 2. Energistyrelsen og de kompetente myndigheder i de øvrige lande skal sikre udveksling af alle de oplysninger, der er nødvendige for, at klager fra en tjenestemodtager over en tjenesteyder kan behandles korrekt.
 Stk. 3. Ved kompetente myndigheder i stk. 1 og 2 forstås de myndigheder i de øvrige lande, som administrerer erhverv omhandlet i § 2.
 Stk. 4. Energistyrelsens udveksling af oplysninger efter stk. 1 og stk. 2 skal ske under overholdelse af lov om behandling af personoplysninger og skal behandles fortroligt.
 § 4. Bekendtgørelsen træder i kraft den 20. juni 2008.
Energistyrelsen, den 16. juni 2008 Ib Larsen / Henrik Andersen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, (EU-Tidende 2005 nr.
L 255, side 22).
