BL 7-21 Bestemmelser om etablering af lufttrafiktjeneste (Udgave 6, 16. december 2022) I medfør af § 54 og § 149, stk. 10, i lov om luftfart, jf. lovbekendtgørelse nr. 1149 af 13. oktober 2017, som ændret ved lov nr. 2073 af 21. december 2020, og som sat i kraft for Færøerne ved kongelig anordning, jf. anordningsbekendtgørelse nr. 1373 af 4. december 2013, som senest ændret ved anordning nr. 723 af 24. maj 2022, og som sat i kraft for Grønland ved lov og kongelig anordning, jf. lovbekendtgørelse nr. 408 af 11. september 1985, som senest ændret ved anordning nr. 2628 af 28. december 2021, fastsættes efter bemyndigelse i henhold til § 6, stk. 1, i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
1. Referencedokumenter 1.1 Kommissionens gennemførelsesforordning (EU) 2017/373 af 1. marts 2017 om fastsættelse af fælles krav til udøvere af lufttrafikstyrings- og luftfartstjenester og andre lufttrafikstyringsnetfunktioner og tilsynet med disse udøvere, om ophævelse af forordning (EF) nr. 482/2008, gennemførelsesforordning (EU) nr. 1034/2011 og (EU) nr. 1035/2011 samt forordning (EU) 2016/1377 og om ændring af forordning (EU) nr. 677/2011, som ændret ved forordning nr. 2020/469 af 14. februar 2020, forordning nr. 2021/665 af 22. april 2021, forordning nr. 2021/1338 af 11. august 2021 og forordning 2022/938 af 26. juli 2022, i det følgende benævnt ATM/ANS-forordningen.
 1.2  BL 7-5, Bestemmelser for Færøerne og Grønland om krav til udøvelse af luftfartstjenester og visse øvrige tjenester til brug for luftfarten m.v.
1.3 Det dokument, der er nævnt i pkt. 1.1, findes på den Europæiske Unions hjemmeside www.eur-lex.europa.eu.
Det dokument, der er nævnt i pkt. 1.2 findes på Retsinformations hjemmeside www.retsinformation.dk og Trafikstyrelsens hjemmeside www.trafikstyrelsen.dk.
Alle dokumenter kan desuden fås ved henvendelse til:
Trafikstyrelsen Carsten Niebuhrs gade 43 1577 København V Tel. :     7221 8800 E-post: info@trafikstyrelsen.dk 2. Definitioner Se ATM/ANS-forordningen gældende for Danmark og BL 7-5 gældende for Færøerne og Grønland.
3. Anvendelsesområde Denne BL fastsætter bestemmelser for etablering af lufttrafiktjeneste inden for dansk område samt inden for områder, hvor Danmark i henhold til internationale aftaler er forpligtet til at udøve lufttrafiktjeneste.
4. Ansvar Den, der har fået tilladelse til at indrette og drive en offentlig flyveplads eller et civilt område på en militær flyveplads, den der har fået registreret en privat flyveplads, eller den, der har fået tilladelse til at drive en lufttrafiktjenesteenhed, som ikke er tilknyttet en bestemt flyveplads, i denne BL benævnt koncessionshaveren, skal sikre, at der etableres lufttrafiktjeneste i overensstemmelse med bestemmelserne i denne BL.
5. Generelt 5.1 Efter tilladelse fra Trafikstyrelsen kan koncessionshaveren etablere lufttrafiktjeneste, selv om betingelserne for at kræve dette ikke er opfyldt i henhold til pkt. 7.1, 8.1 eller 9.1.
 5.2       Trafikstyrelsen kan bestemme, at koncessionshaveren skal etablere lufttrafiktjeneste, selv om forudsætningerne i pkt. 7.1 eller 8.1 ikke er til stede, hvis Trafikstyrelsen finder det påkrævet på baggrund af den vurdering, der skal foretages efter pkt. 5.3, eller hvis denne vurdering ikke er foretaget, ikke er opdateret, ikke er fyldestgørende eller ikke er tilgængelig for Trafikstyrelsen.
5.3 Koncessionshaveren skal efter Trafikstyrelsens anmodning sikre, at der foretages en vurdering af, om det af hensyn til flyvesikkerheden er nødvendigt at etablere lufttrafiktjeneste på flyvepladsen, selv om dette ikke er krævet i henhold til pkt. 7.1 eller 8.1. Vurderingen skal a. tage udgangspunkt i historiske data og forventede ændringer, og skal mindst omfatte følgende elementer: Typen af trafik, trafikintensitet, antallet af operationer, meteorologiske og topografiske forhold, flyvepladsens geografiske beliggenhed, kompleksitet af luftrum, flyvepladsens layout og hændelsesrapportering, og b. foretages i flyvesikkerhedsstyringssystemet, hvis der for flyvepladsen er krav om etablering af et sådant system.
6. Etablering og drift af meldekontor for lufttrafiktjeneste 6.1 Koncessionshaveren skal etablere et meldekontor for lufttrafiktjeneste på en flyveplads, hvor der er etableret lufttrafiktjeneste.
 6.2  Koncessionshaveren kan indgå aftale med en lufttrafiktjenesteenhed eller et andet meldekontor for lufttrafiktjeneste om varetagelse af meldekontorets funktioner.
7. Etablering af flyvepladsflyveinformationstjeneste (AFIS) 7.1 Koncessionshaveren skal etablere AFIS på en flyveplads, når flyvepladsen er godkendt til instrumentbeflyvning, eller når det er krævet som følge af pkt. 5.2.
 7.2. I tilknytning til en flyveplads, hvorfra der udøves flyvepladsflyveinformationstjeneste, skal der kunne oprettes en obligatorisk radiozone (RMZ).
8. Etablering af tårnkontroltjeneste 8.1 Koncessionshaveren skal etablere tårnkontroltjeneste på en flyveplads, når a. det samlede antal operationer to år i træk overstiger 15.000 pr. år, og antallet af IFR-operationer heraf udgør mindst 7.500 pr. år, eller b. flyvepladsen er godkendt til præcisionsindflyvninger af kategori II eller III, eller c. der forekommer mere end 50.000 operationer pr. år to år i træk, og Trafikstyrelsen efter en nærmere vurdering finder det påkrævet, eller d. det er krævet som følge af pkt. 5.2.
 8.1.1 Koncessionshaveren kan oprette separate lufttrafiktjenesteenheder til udøvelse af følgende tjenester:
a.
Tårnkontroltjeneste for flyvepladstrafik på manøvreområdet eller dele heraf, bortset fra baner.
b.
Udstedelse af klareringer, bortset fra klarering til operationer på baner.
 8.1.1.1 De lufttrafiktjenesteenheder, der er nævnt i pkt. 8.1.1, litra a og b, skal være oprettet som organisatoriske underafdelinger af kontroltårnet, og ansvaret for disse enheder skal varetages af den udpegede lufttrafiktjenesteudøver.
 8.2 I tilknytning til en kontrolleret flyveplads skal der kunne oprettes en kontrolzone (CTR).
9. Etablering af indflyvningskontroltjeneste 9.1 Koncessionshaveren skal etablere indflyvningskontroltjeneste i tilknytning til en flyveplads, hvor der findes en godkendt indflyvningsprocedure, og hvor tårnkontroltjeneste er etableret.
 9.1.1 Indflyvningskontroltjeneste kan efter tilladelse fra Trafikstyrelsen udøves af vedkommende kontroltårn eller af kontrolcentralen.
 9.2 En selvstændig enhed til udøvelse af indflyvningskontroltjeneste ved en flyveplads, betegnet en indflyvningskontrol, skal etableres, når der to år i træk forekommer mere end 18.000 IFR-operationer pr. år.
9.3 En fælles indflyvningskontrol for flere flyvepladser skal etableres, når områderne for ventemønstre og ind- og udflyvningsprocedurer i tilknytning til flyvepladserne ikke kan anvendes uafhængigt af hinanden.
I sådanne tilfælde fastsætter Trafikstyrelsen den indbyrdes fordeling af de udgifter, der er forbundet med etablering og drift af indflyvningskontrollen på de berørte flyvepladser, hvis enighed mellem de berørte parter ikke kan opnås.
 9.4 I tilknytning til en indflyvningskontroltjeneste skal der kunne oprettes et terminalområde (TMA).
10. Etablering af kontrolcentral En koncessionshaver, der er udpeget til at drive en kontrolcentral for et nærmere fastsat område, skal etablere en sådan kontrolcentral i overensstemmelse med bestemmelserne i denne BL.
11. Etablering af flyveinformationscentral En koncessionshaver, der er udpeget til at drive en flyveinformationscentral for et nærmere fastsat område, skal etablere en sådan flyveinformationscentral i overensstemmelse med bestemmelserne i denne BL.
12. Lufttrafiktjenestens operationelle åbningstid 12.1  Lufttrafiktjeneste etableret i medfør af denne BL skal altid udøves inden for publiceret åbningstid.
12.1.1 Uden for publiceret åbningstid skal lufttrafiktjeneste mindst udøves i perioden fra 15 minutter før luftfartøjets ankomst til 5 minutter efter landing, og fra 15 minutter før et luftfartøjs afgang til 15 minutter efter start, når a. flyvepladsen beflyves under instrumentvejrforhold (IMC), eller b. flyvepladsen beflyves af et luftfartøj med en højst tilladt startvægt på mere end 5700 kg eller som er godkendt til 10 eller flere passagerer.
13. Faciliteter 13.1  Tårnkontroltjeneste og AFIS skal udøves fra en facilitet, der muliggør, at operatøren i klart vejr kan se flyvepladsens manøvreområde, banernes sikkerhedszoner, ind- og udflyvningsveje, landingsrunden og de dele af luftrummet, hvor der udøves visuel overvågning.
 13.2  Faciliteter, der er etableret og godkendt før denne BLs ikrafttræden og som udelukkende anvendes til AFIS, skal ikke opfylde kravet i pkt. 13.1.
14. Supplerende krav 14.1 De faciliteter, anlæg og udstyr, der skal være til rådighed for lufttrafiktjenesten, skal være tilstrækkeligt verificeret og anvendelige til formålet.
 14.2 Trafikstyrelsen kan i hvert enkelt tilfælde under hensyn til den ønskede benyttelse af flyvepladsen eller af lufttrafiktjenesteenheden fastsætte yderligere krav til de faciliteter, anlæg, udstyr og informationer, der skal være til rådighed for lufttrafiktjenesteenheden.
15. Dispensation Trafikstyrelsen kan i særlige tilfælde dispensere fra bestemmelserne i denne BL, når det skønnes foreneligt med de hensyn, der ligger til grund for de pågældende bestemmelser, herunder internationale regler på området.
16. Klageadgang Afgørelser truffet af Trafikstyrelsen efter denne BL kan ikke indbringes for transportministeren eller anden administrativ myndighed, jf. bekendtgørelse om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter.
17. Straf 17.1 Den, der undlader at etablere lufttrafiktjeneste, som krævet i henhold til denne BL og den, der etablerer lufttrafiktjeneste i strid med bestemmelserne i denne BL straffes med bøde.
 17.2 Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
18. Ikrafttræden 18.1 Denne BL træder i kraft den 1. januar 2023.
 18.2 BL 7-21, 5. udgave af 16. november 2005 ophæves.
 18.3 For Færøerne og Grønland har BLen virkning fra den 1. januar 2024.
