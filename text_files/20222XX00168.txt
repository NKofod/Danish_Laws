Skriftlig fremsættelse (15. marts 2023) Transportministeren (Thomas Danielsen):
 Herved tillader jeg mig for Folketinget at fremsætte:
Forslag til lov om ændring af jernbaneloven og lov om DSB (Revision af visse regler på jernbaneområdet) (Lovforslag nr.
L 62) Lovforslaget vil sikre nye rammer i loven, som medvirker til, at den skinnebårne trafik tilrettelægges og gennemføres under hensyn til sikkerhed, fremkommelighed og god samfundsøkonomi.
 Størstedelen af lovforslaget er en videreførelse af gældende ret samt implementering af mindre præciseringer som følge af EU-regler, navnlig Europa-Parlamentets og Rådets direktiv 2012/34/EU af 21. november 2012 om oprettelse af et fælles europæisk jernbaneområde med senere ændringer.
Der indføres samtidigt rammer, der gør det muligt for bybaner, lokale og regionale infrastrukturer og privatejet infrastruktur at blive undtaget fra EU-reguleringen i henhold til de muligheder, direktivet giver.
Dette udmøntes ved bekendtgørelse.
 Med lovforslaget indføres blandet andet en række præciseringer til reglerne om adgang til stationer, kombiterminaler og jernbanerelaterede servicefaciliteter, reglerne om regnskaber, adgangen til infrastruktur, regler om tavshedspligt, regler for Havarikommissionen og Jernbanenævnet.
 Lovforslaget præciserer også muligheden for at strafpålægge overtrædelser af bestemmelser i bilag til forordninger, herunder i bilag der er relevante for jernbanesikkerhed.
 Derudover foreslås nye regler, der giver Banedanmark mulighed for i en overgangsperiode at udleje ombordudrustet materiel til de nye signalsystemer til jernbanevirksomhederne forud for deres egen ombordudrustning af eget materiel.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
 Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. juli 2023, hvor det foreslås, at forslaget skal træde i kraft.
