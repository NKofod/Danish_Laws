Nr BSF 19 Forslag til folketingsbeslutning om begrænsning af EU's og de enkelte  

 EU-institutioners beføjelser Fremsat af Keld Albrechtsen (EL) Frank Aaen (EL) den 24. oktober 1995 Folketinget opfordrer regeringen til at tage de nødvendige initiativer til  

 at sikre, at Europa-Kommissionens lovgivningsvirksomhed bringes til ophør, og  

 at fremsætte forslag til ændring af Maastricht-Traktaten med det formål at  

 begrænse Europa-Parlamentets beføjelser efter følgende retningslinjer:
 - Europa-Parlamentet skal ikke fremover godkende indstillinger om  

 udnævnelse af formand og medlemmer af Europa-Kommissionen.
 - Europa-Parlamentet skal ikke fremover have beføjelser til at ændre EU's  

 budget.
 - Europa-Parlamentet skal ikke fremover have mulighed for at fremtvinge  

 ændringer af EU-lovgivning.
 - For fremtiden skal EU-kommissærerne udpeges af de nationale parlamenter.
Bemærkninger til forslaget EU's Ministerråd har i en række tilfælde overladt lovgivningsmagt til  

 Europa-Kommissionen.
Kommissionen har fået adgang til gennem direktiver at  

 udforme konkrete regler på en række områder.
Disse konkrete regler er ikke  

 begrænset til de rent tekniske og administrative områder.
I en række tilfælde  

 er der tale om lovgivning.
Det er uacceptabelt, at Europa-Kommissionen er  

 blevet udstyret med lovgivningsmagt.
For det første strider det mod den danske grundlov, der sætter et klart  

 skel mellem lovgivning og udøvende magt.
Lovgivningen må ikke overlades til  

 administrationen.
For det andet kan bemyndigelser ikke overlades til administrative organer,  

 der ikke står til ansvar over for Folketinget.
I dansk lovgivning kendes  

 problemet med bemyndigelseslove, hvilket så vidt muligt bør undgås.
Mer her  

 gælder dog ministeransvarlighedsloven, og dermed kan Folketinget udøve  

 parlamentarisk kontrol med brugen af de givne bemyndigelser.  

 Europa-Kommissionen kan ikke gøres parlamentarisk ansvarlig for sine  

 direktiver.
 For det tredje er det helt forkasteligt, at der ikke er sikkerhed for, at  

 miljøgarantien kan bruges i forhold til kommissionsdirektiver.
For det fjerde er denne embedsmandslovgivning præget af stort  

 hemmelighedskræmmeri.
De embedsmandskomiteer, som behandler  

 Europa-Kommissionsdirektiver, er lukkede for offentligheden.
Problemet med  

 kommissionsdirektiver blev klart illustreret, da Europa-Kommissionen  

 fremsatte forslag om regler for tilsætningsstoffer til babymad.
Danmark gik  

 imod dette kommissionsdirektiv, men den danske regering ville ikke bruge  

 miljøgarantien i denne sag og kunne heller ikke stoppe direktivet, der blev  

 vedtaget i slutningen af februar 1995. Selv om et klart flertal i Folketinget  

 var imod denne lovgivning, måtte vi altså konstatere, at den danske regering  

 var afmægtig over for Europa-Kommissionen.
Et tilsvarende problem kan opstå i sagen om et forslag til  

 kommissionsdirektiv, der åbner op for sprøjtemidlers adgang til det danske  

 grundvand.
Europa-Kommisionens forslag til drikkevandsdirektiv behandles i  

 Komiteen for Plantebeskyttelse, og hvis Kommissionen kan mønstre et  

 kvalificeret flertal i denne komite, kan direktivet ikke stoppes, og  

 miljøgarantien kan så antagelig heller ikke bruges.
Reglerne i forslaget er  

 »katastrofale for Danmark«, sagde miljøminister Svend Auken til  

 Information den 21. februar 1995.
Det må sikres, at Europa-Kommissionens bemyndigelser til at fastsætte  

 lovregler afskaffes - og at også de eksisterende bemyndigelser ophæves,  

 således at vi undgår problemer fremover a la direktivet om drikkevandet.  

 Dette kan løses på forskellig vis.
En mulighed er, at Europa-Kommissionens  

 adgang til at udstede direktiver simpelt hen afskaffes.
Det er den bedste og  

 mest korrekte løsning, som også ud fra et forfatningsmæssigt synspunkt er den  

 eneste, der kan bringe problemet helt ud af verden.
En anden og knap så ideel  

 - men dog brugbar - mulighed er, at det sikres, at ethvert medlemsland til  

 enhver tid kan kræve et forslag til kommissionsdirektiv indbragt for EU's  

 Ministerråd.
Dermed bortfalder så den såkaldte komiteprocedure, og sagen  

 behandles som en ministerrådssag.
Enhedslisten ønsker naturligvis helst, at  

 sagen så skal afgøres ved enstemmighed i Rådet, og at miljøgarantien  

 naturligvis må gælde.
Som det er for øjeblikket, vil det i de fleste tilfælde være  

 Europa-Kommissionen, som afgør, om en beslutning skal tages nationalt,  

 regionalt eller i EU.
Det er medlemmerne af Europa-Kommissionen, som med  

 flertalsafgørelser kan afgøre, om en EU-regel skal foreslås med udgangspunkt  

 i den ene eller den anden paragraf i Maastricht-Traktaten.
Hvis der vedtages  

 en forordning i EU - imod det mandat, som den danske minister har fået via  

 det danske Folketings Europaudvalg - kan denne ikke ændres ved en afgørelse i  

 det danske Folketing.
Den eneste måde, dette kan undgås på, vil være ved  

 nedlæggelse af et dansk veto i Ministerrådet.
Derfor er det vigtigt, at der  

 under ingen omstændigheder kan vedtages forordninger eller direktiver, som  

 kan sætte nuværende dansk lov ud af kraft imod et flertal i Folketinget,  

 eller som kan forhindre, at der i det danske Folketing kan vedtages et  

 lovforslag af mere vidtgående karakter end det, som er vedtaget i forordning  

 eller direktiv i EU.
Europa-Kommissionen arbejder intenst på at tiltage sig mere og mere magt  

 på bekostning af Ministerrådet.
Fra Europa-Kommissionens forskellige  

 kommissærer og komiteer kommer en uafbrudt strøm af forslag til reformer af  

 EU, som dels vil give Kommissionen mere magt, dels efterhånden skal  

 harmonisere alle væsentlige områder af EU's medlemslandes nationale  

 politikker.
Da den nye Europa-Kommission skulle godkendes i Europa-Parlamentet i  

 vinteren 1995, oplevede vi, at Europa-Kommisionens formand, Jacques Santer,  

 kom med en række hensigtserklæringer og løfter til medlemmerne af  

 Europa-Parlamentet om, at dets indflydelse og magt skulle styrkes, og at han  

 var rede til i Kommissionen at arbejde for dette.
Denne alliance mellem  

 Kommissionen og Parlamentet er meget logisk.
Begge organer har en interesse i  

 hver for sig at øge deres magt og indflydelse, og de kan opnå dette i et  

 samarbejde imod Ministerrådet, hvor det er de nationale regeringer, der  

 bestemmer via deres ministre.
Europa-Parlamentet vil have, at  

 Europa-Kommissionen er »dets« regering, og Europa-Parlamentet skal  

 være det europæiske parlament for denne »regering«.
Derfor blev de  

 så ophidsede, da Ritt Bjerregaard kom med den famøse udtalelse om, at  

 Europa-Parlamentet ikke var et »rigtigt parlament«.
Nej, men det  

 har så sandelig tænkt sig at blive det.
Derfor er det dybt beklageligt, at Socialdemokratiet har skiftet holdning  

 til Europa-Parlamentet og nu går ind for at give det mere magt.
I Politiken  

 den 7. juni 1995 siger Socialdemokratiets EU-politiske ordfører, Ove Fich, at  

 ». . . til forskel fra tidligere er jeg rede til at give  

 Europa-Parlamentet en stærkere plads ved siden af regeringerne i  

 Ministerrådet . . . Parlamentet bør få medbestemmelsesret inden for miljø,  

 forbrugerbeskyttelse og et par områder mere, vi skal analysere nærmere.
Mens  

 vi tidligere så Europa-Parlamentet som en modspiller, oplever vi det i  

 stigende grad som medspiller«.
Og Politiken fortsætter for egen regning  

 ». . . de nye socialdemokratiske meldinger kommer efter en række sager,  

 hvor Danmark har sat sin lid til det miljø- og forbrugervenlige  

 parlamentsflertal i Strasbourg.
Ove Fich håber blandt andet, at et flertal i  

 Europa-Parlamentet sikrer skrappere regler om mærkning af gensplejsede  

 fødevarer«.
Han vil desuden også styrke Europa-Parlamentets mulighed for  

 at afsætte uønskede EU-kommissærer.
Socialdemokratiet (og regeringen) er i klemme, fordi man hidtil ikke har  

 villet bruge miljøgarantien eller vetoretten.
Nu vælger man derfor at indlede  

 et taktisk betonet samarbejde med Europa-Parlamentet for via denne  

 konstellation at kunne rette op på, at Danmark bliver nedstemt i  

 Ministerrådet.
Det er uhyre farligt, at Socialdemokratiet på denne måde er  

 med til at bane vejen for Europa-Parlamentet som et fremtidigt føderalt  

 »parlament«.
Det vil være en katastrofal udvikling, at en forsamling på 626 medlemmer  

 skal sidde og lege lovgivende forsamling for f.eks.
Danmark.
Danmark er  

 repræsenteret med 16 medlemmer, som tilsammen skal dække hele det danske  

 politiske spektrum! Danske parlamentarikere vil drukne i denne forsamling.  

 Den vil være domineret af de store landes store partier, som igen er sluttet  

 sammen i ret uhomogene overnationale partigrupperinger, som kalder sig  

 liberale, kristelig-demokratiske, socialistiske etc.
 Hvilken forudsætning vil det enkelte parlamentsmedlem fra de øvrige  

 europæiske lande have for at kunne bedømme, hvad der er danske interesser i  

 forskellige sager? I hvor høj grad vil der blive taget hensyn til danske  

 vinkler eller pointer? Men det mest afgørende i denne sammenhæng er, at med  

 udviklingen af et »rigtigt parlament« i EU vil det danske Folketing  

 tendentielt svinde ind til det, der herhjemme svarer til amtslig og kommunal  

 indflydelse på landets anliggender.
Det vil blive uhyre svært for danske græsrodsbevægelser, faglige  

 organisationer, miljøbevægelser, ulandsorganisationer og lign. at gøre deres  

 indflydelse gældende.
Det vil medføre en afpolitisering af hele samfundet og  

 debatten.
De, som får mere indflydelse i EU, som det er skruet sammen, vil være de  

 organisationer, som har pengene og interesserne i at præge  

 lovgivningsarbejdet i EU-sammenhæng, før de endelige forslag er udmøntet i  

 direktiv- og forordningsforslag.
Det vil være den politiske og bureaukratiske  

 elite sammen med erhvervslivets lobbyister, der vil have det afgørende ord i  

 Strasbourg og Bruxelles.
