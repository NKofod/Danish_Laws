Nr LSF 222 Forslag til Lov om ændring af lov om forældremyndighed og samvær  

 (Afskaffelse af revselsesretten) Fremsat af Villy Søvndal (SF) Anne Baastrup (SF) Steen Gade (SF) den 14. marts 1996 § 1 I lov nr. 387 af 14. juni 1995 om forældremyndighed og samvær foretages  

 følgende ændring:
 1. § 2, stk. 2, affattes således:
»Stk. 2. Forældremyndigheden medfører pligt til at beskytte  

 barnet mod fysisk og psykisk vold.
Barnet har ret til omsorg og tryghed.
Det  

 skal behandles med respekt for sin person og må ikke udsættes for legemlig  

 afstraffelse eller anden krænkende behandling.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget I forbindelse med behandlingen af forslag til lov om forældremyndighed og  

 samvær i foråret 1995 (jf. lovforslag nr.
L 176, folketingsåret 1994-95,  

 Folketingets forhandlinger side 3366, 3608, 6435, 6638, Till.
A 2187, Till.
B  

 715 og Till.
C 587) fremsendte Børnerådet et forslag til formulering af  

 lovens § 2, stk. 2, som svarer til dette lovforslag.
Socialistisk Folkeparti ønsker at fremsætte dette forslag fra Børnerådet  

 om afskaffelse af revselsesretten, så det ved lov bliver forbudt forældre at  

 anvende fysisk afstraffelse som et led i børneopdragelsen.
En ændring af  

 lovgivningen er et vigtigt politisk signal til befolkningen om, at fysisk  

 vold ikke accepteres.
I Sverige, Norge og Finland blev der i løbet af 1980'erne gennemført klare  

 revselsesforbud, som indebærer, at fysisk vold i forbindelse med opdragelse  

 er strafbart i samme omfang som vold i andre sammenhænge.
Lovgivningen i  

 Danmark halter stadig bag efter vore nordiske naboer på dette punkt.
Den ret,  

 mænd tidligere havde til at revse deres hustruer og deres tyende og  

 skolelærerens ret til at slå eleverne, er afskaffet; nu må det være på tide  

 at afskaffe forældres ret til at revse deres børn.
Det er den almindelige opfattelse i Danmark, at revselsesretten er  

 afskaffet.
Revselsesretten er imidlertid ikke blevet afskaffet, og udtrykket  

 revselse bruges stadig i dansk retspraksis.
Usikkerheden omkring forældres  

 ret til at revse hænger blandt andet sammen med den svage formulering af den  

 nuværende bestemmelse i § 2, stk. 2, i loven om forældremyndighed og samvær.
Denne formulering er en uændret videreførelse af den bestemmelse, der blev  

 indført i den daværende myndighedslov i 1985 ved lov nr. 231 af 6. juni 1985  

 (jf. lovforslag nr.
L 192, folketingsåret 1984-85, Folketingets forhandlinger  

 spalte 6717, 8723, 10714, 11078, Till.
A 3947, Till.
B 1415 og Till.
C 619).  

 I bestemmelsen hedder det: »Forældremyndigheden medfører pligt til at  

 beskytte barnet mod fysisk og psykisk vold og anden krænkende  

 behandling.« Ordlyden i bestemmelsen er tvetydig.
Forældrene skal beskytte børnene mod  

 vold fra andre voksne, men i hvor høj grad er det tilladt forældrene selv at  

 bruge fysisk afstraffelse af børnene, og hvem skal beskytte børnene mod den  

 vold, forældrene udøver? Den uklare formulering har været med til at skabe  

 usikkerhed omkring, hvor langt forældre må gå med hensyn til brugen af fysisk  

 afstraffelse, og denne usikkerhed afspejler sig i danskernes holdning til  

 brug af fysisk afstraffelse i børneopdragelsen.
Ydermere kan uklarheden så  

 tvivl hos de sociale myndigheder om, hvornår der skal gribes ind, og hos  

 domstolene om, hvor hårdt der skal slås ned på forældre, der øver vold mod  

 børn i formodning om, at de har ret til at revse.
Da bestemmelsen blev indført i den daværende myndighedslov, var det ikke  

 for at ændre ved retspraksis, men for at tage afstand fra brugen af vold i  

 børneopdragelsen.
Efter lovændringen tilkendegav Justitsministeriet, at  

 udtrykket revselsesret ikke længere burde benyttes, fordi betegnelsen  

 sprogligt gav udtryk for, at forældre havde ret til at revse deres børn,  

 hvilket var i modstrid med Folketingets intentioner med denne regel i  

 myndighedsloven.
I dansk retspraksis opererer man imidlertid stadig med begrebet  

 revselsesret.
Således giver lektor i strafferet Jørn Vestergaard i sin  

 artikel »Afskaffelse af revselsesretten« (Kriminalistisk Instituts  

 årbog 1993, Kriminalistisk Instituts skriftserie nr. 6, 1994, s. 21-53) og i  

 kronik i Politiken den 16. august 1994 en række eksempler på, at  

 revselsesretten stadig optræder i danske straffesager, hvor voksne står  

 tiltalt for vold mod deres børn eller stedbørn.
Jørn Vestergaard nævner  

 eksempler på, at domstolene opererer med udtryk som »tilladelig  

 revselse«, og eksempler på, at tiltalte kan få en mildere dom under  

 hensyn til, at mildere grad af vold blev udøvet »i formening om lovlig  

 revselsesret«.
Når det gælder mindre børn, giver retspraksis i dag ifølge Jørn  

 Vestergaards eksempler heldigvis ikke mange muligheder for straffrihed i  

 sager om vold mod børn.
Tre slag med flad hånd i den bare ende opfattes som  

 »egentlig afstraffelse«, når det drejer sig om en 31/2-årig, mens  

 en kraftig lussing til et 11-måneders-barn er »generelt uden for området  

 for lovlig revselse«.
Jørn Vestergaards eksempler underbygger og understreger, at  

 revselsesretten stadig anvendes retsligt.
Hvis det er Folketingets holdning,  

 at revselsesretten skal afskaffes, skal dette præciseres i lovgivningen.
For  

 at undgå, at der fortsat eksisterer en gråzone for straffri revselse, og for  

 at undgå, at domstolene skal lægge antallet, hårdheden og placeringen af slag  

 til grund for vurdering og strafudmåling, ville det mest hensigtsmæssige være  

 helt at afskaffe revselsesretten.
Det ville fjerne enhver tvivl hos såvel  

 forældre som myndigheder om ulovligheden af at benytte fysisk afstraffelse i  

 børneopdragelsen.
I Danmark er det stadig en udbredt opfattelse, at mildere grad af fysisk  

 afstraffelse er et naturligt led i børneopdragelsen.
En skærpet lovgivning  

 ændrer ikke i sig selv befolkningens holdning til spørgsmålet, men det er  

 vigtigt, at der fra politisk side sendes et klart signal om, at det er  

 strafbart at slå børn.
Sverige ophævede i 1979 revselsesretten med følgende tilføjelse til  

 myndighedsloven: »Barnet må ikke udsættes for legemlig afstraffelse  

 eller anden krænkende behandling.« Undersøgelser fra Sverige viser, at  

 det i dag kun er 11 pct. af svenskerne, der går ind for fysisk afstraffelse  

 af børn, mens det før lovændringen var godt halvdelen.
Det er naturligvis  

 ikke kun selve lovændringen, men også en udvidet oplysning, der har  

 forårsaget denne holdningsændring blandt svenskerne.
Oplysning og kendskab til reglerne er vigtig i denne forbindelse, men en  

 forudsætning for, at en oplysningskampagne kan få gennemslagskraft, er, at  

 lovgivningen er entydig og ikke så vagt formuleret som den eksisterende  

 danske bestemmelse.
En klar lovgivning på området og en klar information om  

 intentionerne er vigtige forudsætninger for at ændre befolkningens holdning  

 til spørgsmålet om anvendelse af fysisk afstraffelse af børn.
Lovgivningen alene fører imidlertid ikke til omfattende  

 holdningsændringer.
Det er derfor vigtigt, at en lovændring ikke kommer til  

 at stå alene, men går hånd i hånd med en omfattende og bredspektret  

 oplysningskampagne og en bred debat om emnet.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov nr. 387 af 14. juni 1995 om forældremyndighed og samvær foretages  

 følgende ændring:
 1. § 2, stk. 2, affattes således:
»Stk. 2. Forældremyndigheden medfører pligt til at beskytte  

 barnet mod fysisk og psykisk vold.
Barnet har ret til omsorg og tryghed.
Det  

 skal behandles med respekt for sin person og må ikke udsættes for legemlig  

 afstraffelse eller anden krænkende behandling.« § 2. Forældremyndighedens indehaver skal drage omsorg for barnet  

 og kan træffe afgørelse om dets personlige forhold ud fra barnets interesse  

 og behov.
 Stk. 2. Forældremyndigheden medfører pligt til at beskytte barnet  

 mod fysisk og psykisk vold og anden krænkende behandling.
 Stk. 3. Forældrene kan anvende barnets indtægter til dets  

 underhold i passende omfang og under hensyntagen til deres og barnets  

 stilling.
