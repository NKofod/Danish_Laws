 I skrivelse af 20. juli 1951 har hr. statsadvokaten indstillet, at der  

 tillades anklagemyndigheden at påanke til Østre Landsret en af retten for  

 Frederikssund købstad m.v. den 10. juli 1951 afsagt dom(* 1), ved hvilken  

 N.N. og P.P. blev frifundet for tiltale for overtrædelse af § 58 i  

 politivedtægten for Frederikssund købstad.
 Foranlediget heraf skal man meddele, at justitsministeriet ikke finder  

 tilstrækkelig anledning til, at den afsagte dom påankes til Østre Landsret.
(* 1)»Ved anklageskrift af 4/6 1951 tiltales 1) N.N., f. d. 29. november 1897 i Vejle, boende Bruhnsvej 20,  

 Frederikssund, 2) P.P., f. d. 31. juli 1900 i Lynge, boende Jernbanegade, Frederikssund,  

 til straf efter politivedtægten for Frederikssund § 58 ved uden tilladelse i  

 Frederikssund på ejendom ved Færgevej at have etableret en MINI-GOLFBANE uden  

 politiets tilladelse.
 Der er fra anklagemyndighedens side anført, at denne har interesse i at  

 kunne gribe regulerende ind ved anlæg af sådanne baner, navnlig m.h.t.  

 anbringelse, parkering, toiletforhold m.m., og at det derfor er af betydning,  

 at der til politimesteren fremsendes ansøgning i hvert enkelt tilfælde.
De tiltalte har begge påstået frifindelse, idet de har forklaret, at de  

 ikke mener, at der er nødvendigt at have politiets tilladelse til at etablere  

 minigolf-bane, idet denne ikke falder ind under ordene i § 58.« Frederikssund byråd har i en erklæring af 16/5 1951 udtalt, at det intet  

 har at erindre imod banen, men dog vil henlede opmærksonheden på eventuelle  

 færdselsmæssige vanskeligheder ved eventuel parkering ud for banen.
Retten må finde, at minigolf ikke falder ind under området for  

 politivedtægten § 58, idet de i denne bestemmelse opregnede forlystelser ikke  

 naturligt kan ligestilles med en sport som minigolf.
Den omstændighed, at  

 politiet kan have interesse i at ordne og regulere parkeringsforhold,  

 toiletforhold o.l. i forbindelse med banen, kan ikke i sig selv være  

 tilstrækkelig til at nødvendiggøre en tilladelse til banens anlæg, endsige  

 til at begrunde en afstraffelse, hvis ansøgning om tilladelse undlades.
 Herefter vil de tiltalte være at frifinde.
 Sagens omkostninger betales af det offentlige.
 THI KENDES FOR RET:
 De tiltalte 1) N.N. og 2) P.P. bør for anklagemyndighedens tiltale i denne  

 sag fri at være.
 Sagen omkostninger bør udredes af det offentlige.
