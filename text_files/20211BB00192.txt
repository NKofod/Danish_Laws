Fremsat den 22. marts 2022 af Christian Juhl (EL), Jette Gottlieb (EL) og Victoria Velasquez (EL) Forslag til folketingsbeslutning om beskyttelse af veterinærmedarbejdere ved røntgenundersøgelser på det veterinære område Folketinget pålægger regeringen inden udgangen af 2022 at ændre strålingsgeneratorbekendtgørelsen, så veterinærmedarbejderes arbejdsmiljø i forbindelse med røntgenundersøgelse af dyr bliver sikkerhedsmæssigt og sundhedsmæssigt forsvarligt.
Bemærkninger til forslaget To store medlemsundersøgelser blandt landets veterinærsygeplejersker om deres sikkerhed under røntgenundersøgelser viser, at medarbejderne i veterinærbranchen oftest ikke forlader lokalet under røntgenundersøgelserne og ofte heller ikke kender arbejdspladsens sikkerhedspolitik vedrørende røntgenarbejde eller kender til den udpegede strålebeskyttelseskoordinator.
Undersøgelserne er beskrevet i Pio (»Veterinær-sygeplejersker udsættes for farlig røntgen«, piopio.dk, den 12. januar 2022) og kan også findes på Veterinærsygeplejerskernes hjemmeside (»Hvordan står det til med strålerisiko, når veterinærsygeplejersker går på arbejde? «, vspnet.dk, februar 2022).
Et studie offentliggjort den 14. december 2021 i Frontiers in Veterinary Science viser, at øjnene udsættes for røntgenstråling ved røntgenundersøgelser af smådyr.
Når man skal undersøge f.eks. større hunde og dermed ændrer dosis af røntgenstråling, får det en stor betydning for den dosis, øjnene modtager, hvilket kan være yderst sundhedsskadeligt og kan fremkalde grå stær.
Det skyldes bl.a. at øjenlinsen er særligt udsat for røntgenstråler.
 Studiet understreger, at øjnene altid udsættes for stråling, når man er tæt på den spredte stråling og ikke beskyttes med f.eks. blybriller eller blyskærme, og det er dokumenteret, at dette skaber en risiko for, at der udvikles grå stær (»Collimation and Exposure Parameter Influence Image Quality and Potential Radiation Dose to the Eye Lens of Personnel in Computed Radiography of the Canine Pelvis«, Frontiers in Veterinary Science, den 14. december 2021).
Løsningerne findes allerede i veterinærbranchen og i de lande, som Danmark ofte sammenligner sig med, f.eks. de nordiske lande og England.
Her beroliges dyrene og støttes af forskelligt udstyr, så personalet kan forlade lokalet.
Udstyret til støtte er let tilgængeligt, billigt og kendt i branchen.
Derfor bør bekendtgørelsen på området tilrettes, så tilsynsmyndighederne på området også retter deres fokus mod medarbejdernes sikkerhed under røntgenundersøgelser.
Derudover bør der udarbejdes en lokal sikkerhedspolitik for røntgenundersøgelser, der fordrer, at medarbejderne forlader lokalet og kun i yderste nødstilfælde bliver i lokalet.
Det bør i den forbindelse indskærpes, at medarbejderne skal forlade røntgenlokalet i videst muligt omfang.
Derudover bør halskrave og blybriller indskrives som obligatorisk sikkerhedsudstyr i de få tilfælde, hvor medarbejderne ikke kan forlade røntgenlokalet.
 Problemstillingen har været kendt længe, og det har været refereret, hvordan en veterinærsygeplejerske blev kræftsyg på grund af røntgenstråling og efterfølgende fik skaden anerkendt som en arbejdsskade (»Kræft på arbejdet er ikke kun skadeligt for den enkelte  men også for samfundet«, piopio.dk, 27. maj 2021).
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om beskyttelse af veterinærmedarbejdere ved røntgenundersøgelser på det veterinære område.
(Beslutningsforslag nr.
B 192) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
