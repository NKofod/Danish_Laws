Bekendtgørelse om tildeling af titlerne adjungeret professor og adjungeret lektor I medfør af § 29, stk. 3, i lov om universiteter (universitetsloven), jf. lovbekendtgørelse nr. 172 af 27. februar 2018, og § 10, stk. 1, nr. 4, i lov om videregående kunstneriske uddannelsesinstitutioner, jf. lovbekendtgørelse nr. 59 af 26. januar 2015, fastsættes efter bemyndigelse:
 § 1. Bekendtgørelsen finder anvendelse ved universiteterne og ved de kunstneriske uddannelsesinstitutioner under Uddannelses- og Forskningsministeriet.
§ 2. Institutionen kan tildele titlen adjungeret professor til anerkendte forskere, som institutionen ønsker at hædre med denne titel og derved knytte nærmere til sig.
Institutionen kan også tildele titlen til personer, som uden at være anerkendte forskere har kvalifikationer på højt fagligt niveau.
 § 3. Ret til at anvende titlen tildeles for en periode på højst 5 år.
§ 4. Tildeling af titlen er ikke forbundet med aflønning.
Honorering af ordinære arbejdsopgaver er fortsat mulig.
 § 5. Efter nærmere aftale med institutionen kan en adjungeret professor holde forelæsninger, indgå i bedømmelsesudvalg m.v. og deltage i institutionens forskning eller samarbejde med denne om forskningsprojekter.
 § 6. Sager om tildeling af titlen adjungeret professor behandles lige som ansættelsessager for lukkede døre og under iagttagelse af tavshedspligt.
 § 7. Forslag om tildeling af titlen adjungeret professor til en bestemt person kan fremsættes over for rektor.
 Stk. 2. Universitetet fastsætter regler for faglig bedømmelse af disse personer.
Stk. 3. Hvis rektor ved de kunstneriske uddannelsesinstitutioner anser forslaget efter stk. 1. for velbegrundet, nedsætter rektor et sagkyndigt udvalg bestående af 3 personer, der må anses for at besidde indsigt på tilsvarende niveau.
Udvalget afgiver en motiveret vurdering til rektor af, om titlen bør tildeles.
Rektor kan kun tildele titlen, hvis mindst 2 medlemmer af det sagkyndige udvalg indstiller dette.
 § 8. Træffer rektor beslutning om tildeling af titlen, skal rektor sikre sig, at vedkommende er villig til at modtage titlen, og rektor meddeler herefter den pågældende ret til at betegne sig adjungeret professor ved institutionen.
 Stk. 2. Rektor kan tildele en adjungeret professor titlen på ny ved udløbet af en periode.
 Stk. 3. Ved fornyet tildeling af titlen træffer rektor afgørelse om, hvorvidt der på ny skal foretages en faglig bedømmelse af den pågældende person.
 § 9. Rektor sørger for passende offentliggørelse af tildelingen af titlen.
§ 10. Institutionen kan endvidere tildele titlen adjungeret lektor til anerkendte forskere, som institutionen ønsker at hædre med denne titel og derved knytte nærmere til sig.
Institutionen kan også tildele titlen til personer, som uden at være anerkendte forskere har kvalifikationer på højt fagligt niveau.
 Stk. 2. Ved tildeling af titlen adjungeret lektor følges bestemmelserne i §§ 3-9.
 § 11. Styrelsen for Institutioner og Uddannelsesstøtte kan i særlige tilfælde godkende fravigelser fra bekendtgørelsens § 3.
 § 12. Bekendtgørelsen træder i kraft den 1. maj 2019.
 Stk. 2. Bekendtgørelse nr. 502 af 20. maj 2013 om tildeling af titlerne adjungeret professor og adjungeret lektor ophæves.
