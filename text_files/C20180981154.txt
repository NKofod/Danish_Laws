Skrivelse om ændring af vejledning om selvforskyldt ledighed I vejledning nr. 9404 af 28. april 2017 om vejledning til bekendtgørelse om selvforskyldt ledighed foretages med virkning fra den 1. oktober 2018 følgende ændringer:
 1. Vejledningen Til § 1, stk. 1, nr. 2, affattes således:
»Hvis der opstår tvivl om, hvorvidt der er tale om et ordinært arbejde udbudt på almindelige løn- og arbejdsvilkår, skal tvivlen afgøres efter bestemmelserne om lønarbejde i bekendtgørelse om indkomst- og beskæftigelseskravet for ret til dagpenge.« 2. I vejledningen Til § 2, stk. 1, nr. 2, ændres i 6. afsnit »§ 53, stk. 7, nr. 2« til: »§ 53, stk. 14, nr. 2«.
 3. I vejledningen Til § 2, stk. 4, affattes nr. 2) således:
 »2) medlemmet ikke har ret til dagpenge i 1 eller 3 uger efter ophør med selvstændig virksomhed eller ved udtræden af medarbejdende ægtefæller med lønaftale, jf. § 63, stk. 2, i loven,«.
 4. Vejledningen Til § 17 affattes således:
»Til § 17 Tab af supplerende dagpenge Et medlem kan tidligst afslå et arbejde efter udløbet af den måned, hvori retten til supplerende dagpenge er udløbet.
 Et medlem kan tidligst opsige et arbejde til fratræden ved udløbet af den måned, hvori retten til supplerende dagpenge er udløbet efter lovens § 60, stk. 1, og § 73, stk. 2. Dette gælder også i de tilfælde, hvor medlemmet har mulighed for at forlænge perioden med supplerende dagpenge efter lovens § 60, stk. 2 og 4, og § 73, stk. 3 og 5.
 I de tilfælde, hvor tidspunktet for bortfald af retten til supplerende dagpenge bliver rykket af en uforudsigelig eller pludseligt opstået situation, er det et krav, at medlemmet ikke beder om supplerende dagpenge, før medlemmet har opfyldt arbejdskravet i § 60, stk. 6, eller § 73, stk. 7, i loven.
Retten til supplerende dagpenge anses for bortfaldet ved udløbet af den 30. uge, hvor medlemmet inden for de sidste 104 uger har fået supplerende dagpenge.
Medlemmet kan dog få supplerende dagpenge for hele den måned, hvor retten til supplerende dagpenge udløber.
Der henvises til bekendtgørelse om udbetaling af dagpenge.
Et medlem kan bruge »Erklæring om fratræden« (AR 230), hvis medlemmet arbejder på nedsat tid, og arbejdet kun kan opsiges til fratræden på et bestemt tidspunkt i måneden.
Når en arbejdsgiver har underskrevet erklæringen, har medlemmet mulighed for at opsige arbejdet til fratræden samtidig med, at retten til supplerende dagpenge falder bort.
Det er uden betydning, hvornår i måneden de supplerende dagpenge falder bort.
 Det er dog ikke en gyldig grund at afslå eller opsige et arbejde, hvis medlemmet alligevel ikke kan få dagpenge som følge af reglerne om mindsteudbetaling.
Til stk. 2 Et medlem kan opsige et arbejde og fratræde inden for 26 uger efter udløbet af den måned, hvori retten til supplerende dagpenge er ophørt.
Dette gælder også i de tilfælde, hvor medlemmet har mulighed for at forlænge perioden med supplerende dagpenge efter lovens § 60, stk. 2 og 4, og § 73, stk. 3 og 5.
De 26 uger kan forlænges efter principperne i § 55, stk. 5, i loven.« 5. Vejledningen til § 27, stk. 2-4 samt stk. 6-8 affattes således:
»Til stk. 2, 3 og 7 Hvis medlemmet kun har fået indberettet løntimer månedsvist, skal der for det fuldtids- hhv. deltidsforsikrede medlem være indberettet 300 hhv. 150 løntimer inden for en sammenhængende periode, der dækker 3 måneder.
 Hvis medlemmet kun har fået indberettet løntimer 14-dages eller ugevist, skal der for det fuldtids- hhv. deltidsforsikrede medlem være indberettet 276 hhv. 138 løntimer inden for en sammenhængende periode, der dækker 12 uger.
 Opgørelsen af løntimer sker efter principperne i §§ 14-15 i bekendtgørelse om indkomst og beskæftigelseskravet for ret til dagpenge.
 Opgørelsen af 3-måneders- hhv. 12-ugersperioden sker efter principperne i kapitel 4 i bekendtgørelse om indkomst- og beskæftigelseskravet for ret til dagpenge.
Til stk. 4 Hvis medlemmet både har fået indberettet løntimer månedsvist og 14-dages- eller ugevist, er det den seneste lønindberetning, der er indberettet til indkomstregisteret, der er styrende for, hvilket løntimekrav, medlemmet skal opfylde.
 Det betyder, at hvis den seneste indberetning for et fuldtidsforsikret medlem er en månedsindberetning, opgøres kravet om antallet af løntimer på grundlag af timekravet for månedsindberetninger (300 timer), uanset der for en del af perioden også er foretaget uge- eller 14-dages-indberetninger.
 Et medlem skal opfylde det løntimekrav, som gælder for den forsikringsstatus, medlemmet har på det tidspunkt, hvor medlemmet søger om at få dagpenge igen.
Til stk. 5 Et medlem kan igen få dagpenge, når medlemmet har haft en samlet indtægt, der i et indkomstår udgør mindst 228.348 kr. (2018) for fuldtidsforsikrede og mindst 152.232 kr. (2018) for deltidsforsikrede, og medlemmet ikke i det pågældende år har modtaget dagpenge.
Indkomståret er det kalenderår, der går forud for årsopgørelsen.
Hvis der medregnes overskud af selvstændig virksomhed til opfyldelse af indkomstkravet, er indkomståret det år, som den skattemæssige opgørelse af indkomst og fradrag vedrører.
Kun indkomstår, der er afsluttet efter det tidspunkt, hvor medlemmet har mistet retten til dagpenge, kan anvendes.
Indtægt i det indkomstår, hvor gentagelsesvirkningen er givet, kan bruges til at generhverve dagpengeretten, hvis betingelserne i øvrigt er opfyldt, herunder at medlemmet ikke har modtaget dagpenge i indkomståret.
 Eksempel:
Medlemmet har på grund af selvstændig virksomhedet et regnskabsår, der går fra 1. april til 31. marts.
I forbindelse med et arbejdsophør den 30. juni 2019 bliver der truffet afgørelse om, at medlemmet mister retten til dagpenge som følge af gentagelsesvirkningen.
Medlemmet kan bruge hele indkomsten fra indkomståret 1. april 2019 til 31. marts 2020 til opfyldelse af indkomstkravet.
Medlemmet kan dog tidligst få dagpenge fra det tidspunkt, hvor årsopgørelsen for indkomståret foreligger.
Til stk. 6 og 8 Kun indberettede løntimer, der vedrører perioder, der ligger efter det tidspunkt, hvor medlemmet mistede retten til dagpenge, kan medregnes i opgørelsen af, om løntimekravet er opfyldt.
Løntimer i en indberetningsperiode, der går henover det tidspunkt, hvor medlemmet har mistet sin ret til dagpenge, kan medregnes forholdsmæssigt.
 Eksempel:
Medlemmet har et deltidsarbejde på 25 timer om ugen.
Den 9. maj 2019 mister medlemmet retten til dagpenge på grund af en gentagelsesvirkning.
Han går umiddelbart herefter op på fuld tid i en 2-måneders periode hos samme arbejdsgiver.
Den 31. maj indberetter hans arbejdsgiver 124 løntimer for perioden 1.-31. maj.
Løntimerne kan medregnes forholdsmæssigt i forhold til antallet af kalenderdage i indberetningsperioden, dvs. med 4 timer pr. dag fra den 9. maj 2019.
 Der vil som hovedregel kun være behov for en forholdsmæssig medregning, hvis medlemmet ikke har fået indberettet et tilstrækkeligt antal løntimer inden for en 3-måneders eller 12-ugers periode på det tidspunkt, hvor a-kassen skal opgøre, om arbejdskravet er opfyldt, fordi medlemmet melder sig helt eller delvist ledig.
 Der skal ikke ske forholdsmæssig medregning af løntimer, hvis det på baggrund af oplysninger i indkomstregisteret klart kan konstateres, hvornår et ansættelsesforhold er startet efter det tidspunkt, hvor medlemmet mistede retten til dagpenge, eller hvornår et ansættelsesforhold er ophørt i løbet af en indberetningsperiode.
 Eksempel:
Medlemmet har mistet retten til dagpenge fra den 9. maj 2019. Den 1. juni får hun et deltidsarbejde på 28 timer om ugen hos en arbejdsgiver, som indberetter løn månedsvist.
Den 10. juli indberetter arbejdsgiveren 120 løntimer for perioden 1.-30. juni, den 9. august 120 timer for perioden 1.-31. juli og den 10. september 120 timer for perioden 1.-31. august.
Den 10. september har medlemmet fået indberettet 360 løntimer, og løntimekravet er hermed opfyldt.
Da hun imidlertid er delvist ledig og gerne vil have supplerende dagpenge, medregnes de løntimer, der er indberettet for august, forholdsmæssigt i forhold til antallet af kalenderdage i indberetningsperioden (120/31), dvs. med 3,87 timer pr. dag fra den 1. august.
Da hun mangler 60 timer i at opfylde løntimekravet, har hun ret til supplerende dagpenge fra den 17. august (60/3,87=15,5 dage).
