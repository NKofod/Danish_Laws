Skriftlig fremsættelse (10. februar 2022) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om ændring af lov om dyreforsøg og lov om kloning og genmodificering af dyr m.v. (Supplerende implementering af dyreforsøgsdirektivet) (Lovforslag nr.
L 128) Formålet med lovforslaget er at foretage en mere tekstnær gennemførelse af dele af Europa-Parlamentets og Rådets direktiv 2010/63/EU af 22. september 2010 om beskyttelse af dyr, der anvendes til videnskabelige formål (dyreforsøgsdirektivet) for at imødekomme EU-Kommissionens åbningsskrivelse nr. 2019/2219 af 11. oktober 2019 om mangelfuld gennemførelse af dyreforsøgsdirektivet.
Med lovforslaget foretages en præcisering af lovens anvendelsesområde samt en præcisering af, til hvilke formål dyr må anvendes til forsøg.
Endvidere ophæves bestemmelsen om, at der ikke kan meddeles tilladelse til udførelse af dyreforsøg med færdige kosmetiske midler eller bestanddele eller sammensætninger af bestanddele heraf, hvis forsøget udføres for at opfylde kravene til kosmetiske produkters sikkerhed.
Bestemmelsen ophæves, da kosmetikdirektivet, som den gældende bestemmelse gennemfører dele af, er ophævet og afløst af kosmetikforordningen, som finder direkte anvendelse i alle EU-lande, herunder Danmark.
Endvidere fastsættes, at virksomheder og institutioner, hvor der anvendes dyr til forsøg, skal have en eller flere personer, der er ansvarlige for bl.a. tilsyn med dyrenes velfærd, at personalet har adgang til relevante oplysninger om dyrene, og at personalet er tilstrækkeligt uddannet, kompetent og efteruddannes m.v.
Disse virksomheder og institutioner skal endvidere godkendes og registreres af Dyreforsøgstilsynet, og der fastsættes krav til indholdet af godkendelsen.
Der skal desuden for hver virksomhed og institution udpeges en person, som har ansvaret for overholdelse af reglerne for dyreforsøg.
 Der fastsættes desuden krav om, at Dyreforsøgstilsynets vurdering af ansøgninger om tilladelse til dyreforsøg skal afstedkomme et positivt resultat, før tilladelse kan udstedes, samt at tilladelser kan gives for en periode på højst fem år, og at ændring eller fornyelse af tilladelsen, der kan have negativ virkning på dyrevelfærden, skal godkendes af Dyreforsøgstilsynet.
Lovforslaget fastsætter endvidere, at forsøg kun må udføres i den virksomhed eller institution, hvortil tilladelsesindehaveren er tilknyttet, og som er godkendt af Dyreforsøgstilsynet.
Der kan dog dispenseres fra kravet, hvis det er videnskabeligt begrundet.
 Endelig fastsættes en definition af, hvornår et forsøg anses for afsluttet, samt at en dyrlæge eller anden kompetent person ved afslutningen af et forsøg skal træffe afgørelse om, hvorvidt dyret skal holdes i live.
 Da en række bestemmelser i dyreforsøgsloven også finder anvendelse for lov om kloning og genmodificering af dyr m.v., foreslås en konsekvensændring i sidstnævnte lov vedrørende opdatering af en paragrafhenvisning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
