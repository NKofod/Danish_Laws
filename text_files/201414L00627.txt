Betænkning afgivet af Kirkeudvalget den 25. februar 2015 Betænkning over Forslag til lov om ændring af lov om ændring af lov om folkekirkens økonomi (Ophævelse af revisionsklausul) [af kirkeministeren (Marianne Jelved)]:
1. Udvalgsarbejdet Lovforslaget blev fremsat den 17. december 2014 og var til 1. behandling den 20. januar 2015. Lovforslaget blev efter 1. behandling henvist til behandling i Kirkeudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kirkeministeren sendte den 13. oktober 2014 dette udkast til udvalget, jf.
KIU alm. del  bilag 4. Den 17. december 2014 sendte kirkeministeren de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Dansk Folkepartis medlemmer af udvalget mener, at forslaget er meget teknisk og angår ophævelse af en revisionsklausul i lov om folkekirkens økonomi (lov nr. 506 af 12. juni 2009 om etablering af permanente stiftsråd). I den forbindelse ønsker DF at fremlægge en evaluering og holdningstilkendegivelse i forhold til stiftsråd.
Stiftsrådene blev oprettet i 2009 og skulle være råd, hvor menighedsrådene blev repræsenteret på stiftsplan, med en udelukkende rådgivende og koordinerende funktion.
DF stemte med en vis tøven ja til lovforslaget og kan konstatere, at de bange anelser, som partiet dengang nærede, viste sig at være velbegrundede.
DF frygtede, at stiftsrådene ville tiltage sig en magt, som lå ud over de beføjelser, der var i loven.
Stiftsrådene var netop aldrig tænkt som overmenighedsråd, der skulle sidde og bestemme over de enkelte sogne.
I forbindelse med kirkelukningerne i København var det Københavns Stiftsråd, der udpegede 17 kirker til lukning i april 2012. Det lå klart ud over stiftsrådenes magtbeføjelser.
Der er intet i loven, der giver mandat til, at stiftsrådene kan udpege kirker til lukning, og stiftsrådene optræder dermed som et overmenighedsråd.
Det er DFs klare holdning, at der ikke kan lukkes en sognekirke, uden at det sker med det respektive menighedsråds samtykke.
Derfor vil DF også se med stor alvor på det, hvis de enkelte stiftsråd igen forsøger at tiltage sig magtbeføjelser, som de ikke har.
For så vil Dansk Folkepartis ja til stiftsråd ændres til et nej: Det enkelte sogn er det omdrejningspunkt, rundt om hvilket folkekirken drejer.
Man kan også sige, at Folkekirken er det enkelte sogn.
Stiftsrådene må aldrig få karakter af overmenighedsråd.
I så fald vil DF arbejde for, at de bliver nedlagt.
 Et mindretal i udvalget (EL) vil ved 3. behandling hverken stemme for eller imod lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karen J.
Klint (S) fmd.
Flemming Møller Mortensen (S) Julie Skovsby (S) Leif Lahn Jensen (S) Ole Hækkerup (S) Orla Hav (S) Rasmus Horn Langhoff (S) Marlene Borst Hansen (RV) Helle Løvgreen Mølvig (RV) Jeppe Mikkelsen (RV) Pernille Vigsø Bagge (SF) Eigil Andersen (SF) Jørgen Arbo-Bæhr (EL) Rosa Lund (EL) Per Clausen (EL) Erling Bonnesen (V) Birthe Rønn Hornbech (V) Bertel Haarder (V) Birgitte Josefsen (V) Flemming Damgaard Larsen (V) Kristian Pihl Lorentzen (V) Søren Pind (V) Hans Christian Schmidt (V) Christian Langballe (DF) Morten Marinus (DF) Marie Krarup (DF) Søren Espersen (DF) Mette Bock (LA) nfmd.
Charlotte Dyremose (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
