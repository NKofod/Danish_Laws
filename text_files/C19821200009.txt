(Til biskopperne) I § 50 i lov om arbejdsmiljø er det fastsat, at arbejdstiden skal  

 tilrettelægges således, at der i hvert døgn gives den ansatte en  

 sammenhængende hvileperiode på mindst 11 timer.
Ved lovens § 53 er det  

 endvidere fastsat, at der indenfor hver periode på 7 døgn skal gives de  

 ansatte et ugentligt fridøgn, der skal ligge i umiddelbar tilslutning til en  

 daglig hvileperiode.
Disse regler omfatter også ansatte i det offentlige,  

 herunder i folkekirken.
I bekendtgørelse nr. 372 af 15. august 1980, der vedlægges som bilag, har  

 arbejdsministeriet fastsat nærmere regler om hviletid og fridøgn, herunder om  

 under hvilke betingelser lovens hovedregel om en daglig hvileperiode på 11  

 timer og om et ugentligt fridøgn kan fraviges.
Man henviser herom særligt til  

 bekendtgørelsens § 5,stk. 3 og § 7, nr. 3.
I bekendtgørelsens kapitel 4 indeholdes endvidere regler om, i hvilket  

 omfang lovens bestemmelser om hviletid og fridøgn kan fraviges ved aftale  

 mellem vedkommende arbejdsgiverpart og arbejdstagerorganisationen.
I medfør  

 af disse bestemmelser er der mellem finansministeriet og Den danske  

 Præsteforening efter bemyndigelse af Akademikernes Centralorganisation  

 indgået aftale med virkning for tjenestemandsansatte præster i folkekirken  

 om, at den daglige hvileperiode (i begrænset omfang) kan udskydes eller  

 nedsættes til 8 timer, samt at det ugentlige fridøgn kan omlægges, således at der maksimalt kan være  

 12 døgn mellem 2 fridøgn i forbindelse med udførelsen af sjælesorg, nøddåb,  

 sygebesøg o.lign.
 Enslydende aftale er tillige indgået for så vidt angår hjælpepræster, der  

 aflønnes i henhold til overenskomsten mellem finansministeriet og Den danske  

 Præsteforening.
 Bestemmelserne i de indgåede aftaler anvendes i alle tilfælde, hvor  

 udførelsen af sjælesorg, nøddåb, sygebesøg o.lign. forhindrer en præst i at  

 opnå en samlet hvileperiode pr. døgn på 11 timer eller i at få et ugentligt  

 fridøgn.
 Såfremt de foretagne begrænsninger i præsters adgang til daglig  

 hvileperiode og ugentligt fridøgn i forbindelse med de i bekendtgørelsen  

 indeholdte undtagelser fra lovens bestemmelser viser sig utilstrækkelige for  

 en tilfredsstillende udførelse af præstegerningen, udbeder man sig  

 biskoppernes indberetning herom.
 Man henleder opmærksomheden på, at provster er undtaget fra  

 arbejdsmiljølovens regler om hviletid og fridøgn ved bestemmelsen i  

 bekendtgørelsen § 1.
 Nærværende cirkulære bedes bekendtgjort for stiftets provster og præster -  

 herunder hjælpepræster.
Kirkeministeriet, den 25. februar 1982 P.M.V.
