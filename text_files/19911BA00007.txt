Nr BSF 7 Forslag til folketingsbeslutning om direkte demokrati (vejledende  

 folkeafstemninger ved vælgerinitiativ) Fremsat af Pia Kjærsgaard (FP) Kim Behnke (FP) Aage Brusgaard (FP) Ole  

 Donner (FP) Kirsten Jacobsen (FP) Poul Nødgaard (FP) den 22. oktober 1991 Folketinget opfordrer regeringen til at fremsætte lovforslag, der sikrer, at der afholdes vejledende folkeafstemninger efter følgende retningslinier:
 1. Landsdækkende folkeafstemning afholdes, når 20.000 vælgere anmoder  

 herom.
 2. Regionale folkeafstemninger afholdes, når 5 pct. af de vælgere, der er  

 optaget på valglisten i den eller de pågældende kommuner, anmoder herom.
 3. Anmodning om afholdelse af folkeafstemning skal være skriftlig og  

 indeholde angivelse af det afstemningstema, der ønskes prøvet ved  

 afstemningen.
 4. Afstemningens udfald afgøres ved almindeligt stemmeflertal og er  

 vejledende for Folketinget respektive for den eller de administrative  

 myndigheder, der berøres af afstemningstemaet.
 5. Indenrigsministeriet fører tilsyn med, at anmodning om afholdelse af  

 folkeafstemning tilfredsstiller formelle krav (antal underskrifter m.v.), og  

 tilrettelægger afstemningen.
Bemærkninger til forslaget Almindelige bemærkninger 1. Baggrund og historie Det er forslagsstillernes mening, at regelmæssig brug af  

 folkeafstemninger ved vælgerinitiativ åbner mulighed for en væsentlig  

 styrkelse og modernisering af folkestyret.
 Erfaringerne viser, at de her i landet eksisterende grundlovsfæstede  

 folkeafstemningsinstitutter kun anvendes overordentlig sjældent.
 Det obligatoriske referendum ved grundlovsændringer har været benyttet ved  

 forslag til grundlovsændring som følge af genforeningen (vedtaget 1920), ved  

 forslag til Danmarks Riges Grundlov (forkastet 1939) og ved forslag til den  

 gældende grundlov (vedtaget 1953).
 Folkeafstemninger vedrørende forslag til ændringer i valgretsalderen har  

 været afholdt i 1953 (valgretsalderen blev 23 år), i 1961 (valgretsalderen  

 blev nedsat til 21 år), i 1969 (valgretsalderen forblev uændret 21 år), i  

 1971 (valgretsalderen blev nedsat til 20 år) og i 1978 (valgretsalderen blev  

 nedsat til 18 år). Endvidere afholdtes folkeafstemning om Danmarks indtræden  

 i EF (1972).
 Folkeafstemninger i medfør af grundlovens § 42, efter Folketingets  

 vedtagelse af en lov og på forlangende af en tredjedel af Tingets medlemmer  

 er alene afholdt i 1963, hvor de fire jordlove bortfaldt ved  

 folkeafstemningen.
 Folkeafstemninger, der ikke er foreskrevet i grundloven, er efter  

 lovgivningsmagtens beslutning alene afholdt i to tilfælde, nemlig om salget  

 af De Vestindiske Øer (1916) og om Danmarks tiltrædelse af EF-pakken (1986).
2. Terminologi Man sondrer traditionelt mellem referendum og vælgerinitiativ.
Ved  

 referendum kan vælgerne vedtage eller forkaste den lovgivende magts  

 beslutninger.
Ved vælgerinitiativ har vælgerne adgang til selv at fremsætte  

 forslag og forlange disse underkastet afstemning.
Afstemningen kan principielt være bindende eller vejledende.
Reglerne i  

 grundloven om folkeafstemninger (§ 20, stk. 2, om suverænitetsafgivelse, §  

 29, stk. 2, om valgretsalder og § 42 om lovforslag) omfatter alene  

 afstemninger, der finder sted på grundlag af beslutninger, som er truffet af  

 Folketinget.
Formålet med dette forslag til folketingsbeslutning er at  

 supplere med mere generelle regler for afholdelse af vejledende  

 folkeafstemninger, der iværksættes ved vælgerinitiativ.
 I beslutningsforslagets titel indgår ordene »direkte demokrati«  

 som udtryk for, at vejledende folkeafstemninger efter forslaget iværksættes  

 alene på grundlag af befolkningens eget direkte initiativ, således at  

 administrative myndigheder alene har en række praktiske opgaver i forbindelse  

 med afstemningens tilrettelæggelse.
3. Udviklingstendenser.
Principperne i amerikansk og schweizisk  

 lovgivning Siden 1960'erne er folkeafstemninger i stigende omfang benyttet i en  

 række forskellige lande, herunder også i lande, der ikke har tradition for  

 sådanne afstemninger.
Især i løbet af 1970'erne er afstemninger på befolkningens eget initiativ  

 blevet mere udbredt end tidligere.
Det gælder således i USA, hvor der i mange  

 delstater findes regler om folkeafstemninger.
I USA er folkeafstemninger obligatoriske ved grundlovsændringer i 49 af  

 delstaterne.
Derudover kendes folkeafstemninger på delstatsniveau under  

 forskellige former i i alt 39 stater.
Direkte lovgivning ved folkeafstemning  

 er særlig udbredt i de vestlige stater, herunder i Californien.
I 22 stater  

 forekommer forskellige former for lovinitiativ.
Den mindst udbredte form for  

 direkte lovgivning er forfatningsinitiativ, hvor vælgerne selv fremlægger  

 forslag om grundlovsændringer til folkeafstemning.
Det praktiseres i 14  

 delstater.
På lokalt plan har 39 af USA's delstater regler om, at forskellige lokale  

 myndigheder kan eller skal afholde folkeafstemning om lokale spørgsmål,  

 herunder bestemmelser, vedtægter og lignende.
Det kan skønnes, at der i USA  

 årligt afholdes i alt mellem ti og femten tusinde sådanne afstemninger.  

 Derimod kendes landsdækkende folkeafstemninger ikke i USA.
 I Schweiz findes regler, der sikrer, at både referendum og vælgerinitiativ  

 kan benyttes på alle niveauer, såvel på forbundsniveau som på kanton- og på  

 kommuneniveau.
 Grundlaget for folkeafstemninger findes i den schweiziske  

 forbundsforfatning, og alle afstemninger har bindende virkning.
 Vælgerinitiativ kræver skriftlig anmodning fra mindst 100.000 vælgere, og  

 underskrifterne skal samles inden for en 18-måneders-periode.
 Referendumreglerne indebærer, at enhver føderal beslutning skal  

 underkastes folkeafstemning, hvis krav herom stilles af mindst 50.000  

 vælgere.
4. Argumenter for beslutningsforslaget Efter forslagsstillernes mening vil regler om vejledende  

 folkeafstemninger betyde en afgørende styrkelse af folkestyret og rumme en  

 tiltrængt modernisering af den politiske beslutningsproces her i landet.
Den tid er for længst forbi, hvor politikerne kunne påberåbe sig særlig  

 viden eller større indsigt end den øvrige del af befolkningen.
Folkestyret  

 har her i landet fungeret på godt og ondt i hen ved 150 år, og det er udtryk  

 for manglende demokratisk sindelag, hvis nogen vil hævde, at Folketinget er i  

 stand til at bedømme samfundsspørgsmål mere sagligt eller kvalificeret, end  

 befolkningen er.
 Erfaringerne fra USA og Schweiz har for længst leveret dokumentation for,  

 at det direkte demokrati, som folkeafstemningerne er udtryk for, ikke har  

 erstattet, men på meget positiv måde suppleret det repræsentative demokrati.  

 Der findes i øvrigt i disse lande mulighed for, at politikerne kan udarbejde  

 modforslag, der kan omfattes af afstemningen, hvis politikerne ikke anser  

 vælgerinitiativet for at være kvalificeret nok.
Navnlig i Schweiz viser erfaringerne tillige, at forbundspolitikerne  

 vælger at bruge mere tid på at udforme og omskrive lovforslagene og på at  

 opnå bæredygtige og langsigtede løsninger frem for at løbe risikoen for, at  

 lovgivning af utilstrækkelig kvalitet og med kortsigtet virkning forlanges  

 sendt til folkeafstemning.
Det anføres undertiden i Schweiz, at de vigtigste  

 referenda således er dem, der slet ikke finder sted.
Forslagsstillerne mener, at vejledende folkeafstemninger her i landet  

 såvel på landsdækkende som på kommunalt plan vil føre til, at der opbygges en  

 større interesse og ansvarsfølelse for samfundsforhold.
Vælgerne opnår en  

 direkte deltagelse i de politiske beslutninger og har al mulig grund til at  

 engagere sig, diskutere på arbejdspladser, i hjemmene, i nærmiljøet i øvrigt,  

 frem for blot passivt at skulle affinde sig med, at politikerne tiltager sig  

 hele beslutningsretten.
Det kan i flere lande påvises, at oplysningskampagner forud for  

 folkeafstemninger virker som en politisk debat- og læreproces.
Det, der i  

 lande som Danmark er et »internt anliggende« for politikere og  

 embedsmænd, bliver i lande med folkeafstemningsinstitution til reelle  

 debatemner, hvor sagernes indhold, argumenter og konsekvenser bringes frem i  

 åben diskussion i medier, ved informationsmøder og på andre måder.  

 Traditionen i Schweiz dokumenterer, at vælgerne træffer velgennemtænkte valg,  

 og mulighederne for korridorpolitik, pression og manipulering begrænses.
Den svigtende vælgerinteresse for at deltage aktivt i partipolitisk  

 arbejde er et yderligere vigtigt argument for folkeafstemninger.
Omkring  

 1945-50 var op imod en fjerdedel af vælgerne her i landet medlemmer af en  

 vælgerforening og deltog derigennem i den politiske beslutningsproces.
I dag  

 er kun omkring 7 pct. af vælgerne medlemmer af vælgerforeninger.
Denne  

 udvikling fører gradvis til, at kun en meget lille politisk elite deltager i  

 politisk beslutningstagning, hvilket yderligere forøger afstanden imellem  

 politikerne og befolkningen.
 Fremskridtspartiet mener, at indførelse af vejledende folkeafstemninger  

 vil være en virksom og positiv metode til igen at inddrage befolkningen i de  

 politiske beslutninger.
 Modstand imod regler om folkeafstemning vil formentlig være mest udbredt  

 blandt interessegrupper, der i øjeblikket føler deres særinteresser  

 tilfredsstillende varetaget af regering og folketingsflertal, men frygter, at  

 deres synspunkter ikke har dækning hos befolkningens flertal.
Indførelse af folkeafstemninger i Danmark vil have den afgørende virkning,  

 at regering og lovgivningsmagt med styrke kan afvise at bøje sig for  

 pressionsgruppers ønsker og krav i tilfælde, hvor disse er stridende mod  

 befolkningsflertallets interesser.
Det danske parlamentariske system, der  

 afløste enevælden, kunne naturligt nok ikke forudse omfanget af den magt, som  

 f.eks. interesseorganisationer og centraladministration ville opnå igennem  

 årene på bekostning af befolkningens indflydelse gennem sine folkevalgte  

 repræsentanter.
Denne udvikling har tydeliggjort, at pressionsgrupper og  

 særinteresser kan manipulere med et folketingsflertal.
Derimod kan sådanne  

 interessegrupper ikke manipulere med en hel befolkning.
 Erfaringerne fra lande med folkeafstemning efter vælgerinitiativ viser i  

 øvrigt, at lovproduktionen dæmpes, i modsætning til erfaringerne fra Danmark  

 og andre repræsentative demokratier uden tilsvarende folkeafstemningsregler.  

 Her øges lovproduktionen til stadighed, og ikke mindst mængden af ændringer  

 til eksisterende lovgivning griber om sig.
Derudover viser udenlandske erfaringer, at folkeafstemninger er populære  

 og skaber en større følelse af politisk ansvar hos befolkningen.
I de lande,  

 hvor regler herom findes, ses der ikke at foreligge ønsker om at ophæve  

 reglerne.
5. Folkeafstemningers betydning for skattetrykket Befolkningens ansvar øges ved folkeafstemninger.
Vælgerne inddrages i at  

 forholde sig til sammenhængen imellem de beslutninger, man træffer, og de  

 økonomiske og sociale konsekvenser, der opstår.
Befolkningen kan f.eks. vælge  

 udgiftskrævende foranstaltninger, men kender prisen og har friheden til at  

 fravælge.
 I den forbindelse er der grund til at fremhæve, at det er overvejende  

 sandsynligt, at indførelse af regler om folkeafstemninger vil få en  

 skattedæmpende effekt.
Erfaringerne fra USA viser, at et flertal af de syv delstater, der har de  

 højeste omsætningsskatter, mangler folkeafstemning ved vælgerinitiativ.
Det  

 samme er tilfældet for de fem delstater, der har den højeste indkomstskat.  

 Blandt de syv delstater, som ikke har indkomstskat, har et flertal  

 folkeafstemninger ved vælgerinitiativ.
Fjernelsen af indkomstskatten i disse  

 syv stater, som er Alaska, Florida, Nevada, South Dakota, Texas, Washington  

 og Wyoming, har utvivlsomt sammenhæng med, at folkeafstemningsmuligheden  

 påvirker politikerne til at udvise større forsigtighed over for de offentlige  

 finanser.
Forholdene i Schweiz viser den samme tendens.
Det offentliges  

 skatteindtægter i Schweiz målt i forhold til bruttonationalproduktet, BNP, er  

 blandt de laveste i Europa.
Også i Danmark er det sandsynligt, at den blotte adgang til afholdelse af  

 vejledende folkeafstemninger vil præge de politiske beslutninger i retning af  

 større økonomisk ansvarsbevidsthed.
Det vil være politisk uklogt at bevilge  

 afholdelse af udgifter, der af befolkningen betragtes som unyttige eller  

 måske endog er i åbenbar modstrid med befolkningens ønsker.
6. Tidligere forslag om folkeafstemninger Medlemmer af Fremskridtspartiets folketingsgruppe fremsatte den 2. april  

 1975 forslag til folketingsbeslutning om vejledende folkeafstemninger om  

 kommunale anliggender (af Kjærulff-Schmidt m.fl., se Folketingstidende  

 1974-75, 2. samling, forhandlingerne sp. 2544 og 4720, og tillæg A sp. 3861,  

 jf.
Folketingets Årbog 1974-75, side 686 ff.
 I beslutningsforslaget opfordrede Folketinget indenrigsministeren til at  

 fremsætte lovforslag, der åbnede mulighed for, at kommunale anliggender kunne  

 underkastes en vejledende folkeafstemning i kommunen på begæring af et  

 mindretal af kommunalbestyrelsesmedlemmer og/eller et mindretal af de  

 vælgere, der var optaget på valglisten i vedkommende kommune.
Ved 1. behandling af forslaget kunne indenrigsministeren erklære sig enig  

 i den målsætning, der lå bag forslaget, hvorimod han ikke følte sig  

 overbevist om, at den foreslåede løsning på tilfredsstillende måde ville føre  

 frem til det ønskede mål.
Også de øvrige partiers ordførere var i overvejende  

 grad positive for så vidt angik det principielle sigte i forslaget, men havde  

 betænkeligheder ved forslagets udformning.
 Kommunaludvalget afgav ikke betænkning over forslaget inden  

 folketingsårets udløb.
Den 16. marts 1977 fremsatte medlemmer af Fremskridtspartiets  

 folketingsgruppe forslag til lov om folkeafstemninger i kommunerne (af  

 Kjærulff-Schmidt m.fl., se Folketingstidende 1976-77, 2. samling,  

 forhandlingerne sp. 709 og sp. 2979, og tillæg A sp. 3701, jf.
Folketingets  

 Årbog 1976-77, side 500 ff.).
 Ifølge lovforslaget kunne ethvert spørgsmål, der var omfattet af det  

 kommunale selvstyre, underkastes en vejledende folkeafstemning i en kommune,  

 såfremt det begæredes af mindst 10 pct. af de på valglisten opførte vælgere  

 eller mindst en tredjedel af kommunalbestyrelsens medlemmer.
 Om baggrunden for lovforslaget hed det i de ledsagende almindelige  

 bemærkninger bl.a.:
 »Ved gennemførelsen af kommunalreformen reduceredes antallet af  

 kommuner fra ca. 1.300 til 275. Storkommuneideen har gjort det umuligt at  

 opretholde den tidligere nære kontakt imellem borgerne og de folkevalgte, og  

 det er til dato ikke lykkedes at gennemføre foranstaltninger, der har kunnet  

 erstatte den personlige kontakt mellem befolkningen og dens valgte  

 repræsentanter.
Fremskridtspartiet har fra første færd arbejdet for hyppige  

 folkeafstemninger som en nærdemokratisk foranstaltning.
Et forslag til  

 folketingsbeslutning om vejledende folkeafstemninger i kommunerne blev  

 fremsat i folketingsåret 1974-75, 2. samling (. . .) Ved 1. behandling  

 erklærede såvel indenrigsministeren som en række ordførere sig enige i den  

 målsætning, der lå bag forslaget, men på en række punkter anførtes saglige  

 indvendinger mod forslagets udformning.
Disse indvendinger er søgt  

 imødekommet ved udarbejdelsen af nærværende lovforslag, og det er derfor  

 forslagsstillernes håb, at der vil kunne opnås tilslutning til forslaget i  

 dets foreliggende skikkelse (. . .)».
 Ved 1. behandling af lovforslaget fik dette en overvejende kritisk  

 modtagelse såvel af indenrigsministeren som af de fleste øvrige partiers  

 ordførere bortset fra ordførerne for Det Radikale Venstre og Danmarks  

 Retsforbund.
 Kommunaludvalget afgav ikke betænkning over lovforslaget.
Folketinget har ikke i de mellemliggende år behandlet lovforslag eller  

 beslutningsforslag om indførelse af generelle regler om vejledende  

 folkeafstemninger.
Derimod har Tinget flere gange behandlet forslag om  

 afholdelse af vejledende folkeafstemninger vedrørende konkrete spørgsmål,  

 f.eks. forslag til lov om folkeafstemning om flygtninge (L 38 af Knud Lind  

 (FP) m.fl., se Folketingstidende, Årbog og Registre 1989-90, side 74), og  

 forslag til lov om afholdelse af vejledende folkeafstemning om en fast  

 forbindelse over Øresund (L 160 af Kim Behnke (FP) m.fl., se  

 Folketingstidende 1990-91, 2. samling, forhandlingerne sp. 3344, 4471 og  

 tillæg A sp. 4077).
 Disse forslag blev afvist af Folketingets øvrige partier, bl.a. med  

 henvisning til, at emnerne ikke var egnede til at blive undergivet  

 folkeafstemning.
7. Beslutningsforslagets forhold til forfatningen De muligheder for folkeafstemning, der er taget stilling til i  

 grundloven, er, jf. foran under bemærkningerne punkt 1 og 2, følgende:
- § 20, stk. 2, om overladelse af suverænitetsbeføjelser til  

 mellemstatslige myndigheder - § 29, stk. 2, om valgretsalderen - § 42, om lovforslag Medens de to førstnævnte bestemmelser alene angår afstemning om helt  

 specifikke emner (suverænitetsafgivelse respektive valgretsalder), angår  

 bestemmelsen i § 42 et spektrum af afstemningstemaer, der alene afgrænses i §  

 42, stk. 6. § 42, stk. 6, opregner bestemte typer af lovforslag, der ikke kan  

 forlanges underkastet afstemning.
En tredjedel af Folketingets medlemmer kan  

 således ikke begære folkeafstemning om forslag til finanslove,  

 tillægsbevillingslove, midlertidige bevillingslove, statslånslove,  

 normeringslove, lønnings- og pensionslove, love om meddelelse af indfødsret,  

 love om ekspropriation, love om direkte og indirekte skatter og love til  

 gennemførelse af bestående traktatmæssige forpligtelser.
Den  

 minoritetsbeskyttelse, som grundloven tillægger en tredjedel af Folketingets  

 medlemmer, nemlig at kunne forlange afholdelse af folkeafstemning med  

 bindende virkning, er altså beskåret bl.a. på vigtige områder, der direkte  

 angår statens indtægter og udgifter.
Ud over folkeafstemninger på grundlag af de foran nævnte bestemmelser, der  

 alle har bindende virkning, kan et folketingsflertal selvsagt beslutte  

 afholdelse af vejledende folkeafstemning om ethvert emne.
Under den nuværende  

 grundlov har en sådan afstemning alene været afholdt i 1986 på grundlag af  

 lov nr. 24 af 5. februar 1986 om afholdelse af vejledende folkeafstemning om  

 Danmarks tiltrædelse af EF-pakken (Europæisk Fælles Akt, se Folketingets  

 Årbog 1985-86, side 241). Her gælder ingen begrænsninger i emnevalget. Ønsker  

 et folketingsflertal at kende vælgernes mening om finansloven eller enkelte  

 af finanslovens poster, om indkomstskattens personfradrag, om  

 merværdiafgiftens højde, om punktafgifter eller ethvert andet emne, kan en  

 sådan vejledende afstemning naturligvis besluttes af Folketinget med  

 almindelig majoritet.
Det nye, der indføres, hvis nærværende beslutningsforslag vedtages, er  

 alene, at et nærmere bestemt antal vælgere på landsplan eller regionalt plan  

 kan forlange afholdelse af vejledende folkeafstemning.
Dette berører ikke  

 forfatningen, svækker ikke Folketingets beslutningsdygtighed, hæmmer ikke  

 regeringens eller partiernes lovforberedelse, blokerer ikke det kommunale  

 eller amtskommunale selvstyre, men tjener alene som en værdifuld vejledende  

 rettesnor i lovgivningsarbejdet såvel som i lovforvaltningen.
Forslagsstillerne afstår fra at argumentere for bestemmelser om  

 folkeafstemninger med bindende virkning eller andre regler, der ville kræve  

 ændringer i forfatningen.
Forslaget om vejledende afstemninger ved  

 vælgerinitiativ kan vedtages i god harmoni med den gældende grundlov.
8. Den tekniske gennemførelse af folkeafstemninger Vejledende folkeafstemninger kan ret enkelt afholdes i forbindelse med  

 valghandlinger.
I årene mellem 1970 og 1990 har der her i landet været afholdt tilsammen  

 20 folketingsvalg, kommunalvalg eller folkeafstemninger på i alt 19  

 forskellige valg- eller afstemningsdatoer.
Landsdækkende eller regionale  

 afstemninger kan uden særlige administrative vanskeligheder afholdes i  

 tilknytning til sådanne valghandlinger.
Endnu enklere vil det formentlig være at lade afstemningerne foregå f.eks.  

 pr. brev eller ved brug af elektroniske hjælpemidler.
Hvis der fastlægges en  

 afstemningsform, der forudsætter vælgernes personlige tilstedeværelse på  

 afstemningsstedet, taler meget for, at f.eks. rådhuse, posthuse, biblioteker  

 eller andre tilsvarende centralt placerede steder kan benyttes som  

 afstemningssteder.
Der er ikke som ved folketingsvalg og kommunale valg behov  

 for de samme administrative foranstaltninger med udpegning af valgstyrere,  

 valgtilforordnede etc., og optællingen af afstemningsresultatet kan ske  

 elektronisk, eventuelt under kontrol af uafhængige statsautoriserede  

 revisorer.
 Omkostningerne ved afholdelse af afstemninger vil efter de her anførte  

 retningslinier kunne begrænses til et minimum, men man må i øvrigt i denne  

 forbindelse være opmærksom på, at afstemningerne generelt vil føre til større  

 påpasselighed i politikernes dispositioner over befolkningens økonomiske  

 ressourcer, jf. de udenlandske erfaringer, der er redegjort for ovenfor.
 Forslagsstillerne anbefaler, at regeringen ved udformning af lovforslag  

 vælger at udforme så enkle og smidige regler om afstemnings- og  

 optællingsprocedurer som muligt.
9. Ingen begrænsning i emner, der kan underkastes folkeafstemning Det er væsentligt at være opmærksom på, at vejledende folkeafstemninger  

 bør kunne afholdes uden begrænsninger i temavalg.
Det er de vælgere, der  

 tager initiativ til anmodningen om afholdelse af afstemning, der selv  

 udformer afstemningens tema og samler det nødvendige antal underskrifter bag  

 kravet.
Nogle politikere anser folkeafstemninger for en principielt god ide, men  

 kun under forudsætning af, at det er de »rigtige« emner, der sættes  

 under afstemning.
De anser nogle emner for at være for vigtige, andre for at  

 være betydningsløse, atter andre for at være for specielle eller for  

 generelle etc. etc.
Derfor møder man undertiden det standpunkt, at  

 folkeafstemninger bør afholdes her i landet, men man må først lade  

 politikerne nøje overveje de emner, der ønskes afstemning om.
Af samme grund  

 ynder nogle at fremhæve, at eksempelvis skattespørgsmål, indvandrerpolitik,  

 kriminalpolitik, socialpolitik og mange andre områder er uegnede for  

 afholdelse af folkeafstemninger.
Bag sådanne synspunkter ligger et politisk hovmod, som er så markant en  

 svaghed ved det repræsentative demokrati.
Det er styret af frygt for, at der  

 vil opstå situationer, hvor de folkevalgte ikke har dækning for deres  

 synspunkter hos befolkningens flertal.
På det grundlag drager man den  

 forkerte konklusion, at det er de folkevalgtes synspunkter, der er  

 »rigtige«, og befolkningsflertallets synspunkter, der er  

 »forkerte«, og at folkeafstemninger derfor bør undgås.
Forslagsstillerne mener, at folkeafstemningsmuligheden kan hjælpe med til  

 at sikre, at politikerne holder den kurs, som befolkningens flertal ønsker.  

 Dette er en værdifuld styrkelse af og ikke en trussel imod det repræsentative  

 demokrati.
Politikerne vil meget hurtigt værdsætte folkeafstemninger, der kun  

 kan virke i retning af at stabilisere demokratiet.
Det er for forslagsstillerne selvfølgeligt, at en lov om vejledende  

 folkeafstemning ikke på forhånd skal bortcensurere visse emner som uønskede  

 eller uegnede.
Hvis befolkningens flertal har en anden opfattelse end  

 Folketinget af skattepolitik, indvandrerspørgsmål, bistandsydelser,  

 kulturpolitik, ulandsbistand, trafikanlæg eller andet, er opgaven for  

 politikerne ikke at regere på tværs af befolkningens ønsker, men at lytte  

 hertil og justere egne holdninger ind, så de bedre svarer til befolkningens.  

 Ellers udvikler samfundssystemet sig til et repræsentativt  

 »udemokrati«.
10. Forslagets udformning Forslagsstillerne er opmærksomme på, at regler om vejledende  

 folkeafstemninger kan udformes efter flere forskellige retningslinier.  

 Forslagsstillerne har valgt en ordning, der omfatter to typer afstemninger:
 1) Landsdækkende folkeafstemning, der afholdes, når 20.000 vælgere anmoder  

 herom (forslagets punkt 1).
 2) Regional folkeafstemning, der afholdes, når 5 pct. af de vælgere, der  

 er optaget på valglisten i den eller de pågældende kommune(r), anmoder herom  

 (forslagets punkt 2).
Forslagsstillerne finder, at det er væsentligt, at kriterierne for  

 afholdelse af afstemninger er realistiske, således at det kan forventes, at  

 reglerne i praksis vil blive benyttet i ikke uvæsentligt omfang.
De  

 foreslåede krav til antallet af vælgere, der skal anmode om afstemning, kan  

 ses i forhold til valglovens krav til antallet af underskrifter ved  

 anmeldelse af nye partier, nemlig 1/175 af de ved sidste folketingsvalg  

 afgivne gyldige stemmer, altså i disse år normalt ca. 19.000 underskrifter.  

 Set i lyset af den betydning, et nyt politisk partis deltagelse i valget kan  

 få for den politiske beslutningsproces, hvis partiet opnår repræsentation, må  

 kravet om 20.000 underskrifter som nødvendig betingelse for at forlange  

 folkeafstemning anses for at være forholdsvis strengt.
Kravet om 5 pct.s vælgertilslutning til en anmodning om regional  

 folkeafstemning er, sammenholdt med f.eks. den kommunale valglovs  

 opstillingsregler, også ret strengt.
Kandidatlister ved kommunale valg skal  

 således være underskrevet af mindst 25 vælgere i kommunen, idet  

 kommunalbestyrelsen dog kan fastsætte et højere mindstetal - indtil 50 - i  

 kommuner med over 25.000 kommunale vælgere.
I landets største kommune,  

 København, kan mindsteantallet dog højst sættes til 150 underskrifter.
Det  

 foreslåede krav om 5 pct.s vælgertilslutning vil i kommuner med f.eks.  

 20.000-30.000 vælgere forudsætte indsamling af ca. 1.000-1.500 underskrifter  

 på anmodningen.
Det er herved sikret, at folkeafstemning alene iværksættes,  

 når der er en væsentlig tilslutning til anmodningen.
 Forslagsstillerne er ikke afvisende over for, at der kan argumenteres for  

 såvel strengere som lempeligere betingelser, men finder, at opgaven for  

 Folketingets partier må være at opstille overkommelige krav, der ikke  

 forhindrer, men snarere opmuntrer til afholdelse af afstemninger i væsentligt  

 omfang.
Man må i denne forbindelse være opmærksom på, at skærpelse af kravene vil  

 føre til, at det bliver vanskeligt for andre end interesseorganisationer med  

 store økonomiske ressourcer at påtage sig at være drivkraft bag  

 afstemningsinitiativer.
Det bør være muligt også for frivillige foreninger,  

 private, græsrodsbevægelser og andre grupper af borgere at tage initiativer,  

 der kan føre til afstemning, når der er en rimelig opbakning bag ønsket.
 Efter beslutningsforslaget skal anmodningen om afholdelse af  

 folkeafstemning være skriftlig og indeholde angivelse af det afstemningstema,  

 der ønskes prøvet ved afstemningen, jf. forslagets punkt 3.
 Det er vigtigt for forslagsstillerne at understrege, at vælgerne selv  

 udformer afstemningstemaet uden den mindste form for censur fra politikere  

 eller forvaltning, jf. foran under bemærkningernes afsnit 9.
Beslutningsforslagets punkt 4 fastslår, at afstemningens udfald afgøres  

 ved almindeligt stemmeflertal, og at udfaldet er vejledende.
Der er således  

 ikke nogen pligt for berørte administrative myndigheder eller andre til at  

 følge den vejledning, som resultatet giver.
Forslagsstillerne anser det dog  

 for sandsynligt, at der vil udvikle sig en praksis, hvor folkeafstemningerne  

 får en markant indflydelse på de politiske og administrative procedurer.
 Beslutningsforslagets punkt 5 fastslår, at Indenrigsministeriet fører  

 tilsyn med, at anmodning om folkeafstemning tilfredsstiller formelle krav  

 (antal underskrifter m.v.), og tilrettelægger afstemningen.
Forslagsstillerne vil finde det naturligt, at man under  

 udvalgsbehandlingen overvejer at henstille til regeringen at indarbejde en  

 revisionsbestemmelse i lovforslaget.
Det er meget tænkeligt, at de  

 erfaringer, der indhøstes, når vejledende folkeafstemninger er indført, efter  

 en kortere årrække naturligt bør medføre justeringer i det lovgrundlag, der  

 indføres.
 Beslutningsforslaget indeholder ingen tidsfrist, inden hvilken lovforslag  

 skal fremsættes, men det er forslagsstillernes opfattelse, at regeringen bør  

 kunne fremsætte lovforslag senest i folketingssamlingen 1992-93 med henblik  

 på ikrafttræden den 5. juni 1993.
 Det vil være en værdig markering af 40-års-dagen for grundlovens  

 ikrafttræden den 5. juni 1953, en markering, der kan vise befolkningen, at  

 politikerne ikke er sig selv nok, men har brug for en aktiv, engageret og  

 velorienteret befolkning, der ønsker at deltage direkte i den demokratiske  

 beslutningsproces.
 Nærværende beslutningsforslag er indeholdt i Fremskridtspartiets  

 lovkatalog 1991-92 udgivet af Fremskridtspartiets folketingsgruppe oktober  

 1991, forslag nr. 41 (ISBN 87-89766-00-8).
