 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarksen,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Ved ferskvandsfisk forstås i denne lov alle  

 fiskearter, der lever eller yngler i dambrug, vandløb og søer.
 § 2.  Landbrugsministeren fastsætter efter forhandling  

 med fiskeriministeren bestemmelser om, hvilke smitsomme sygdomme hos  

 ferskvandsfisk loven skal omfatte, samt om, hvilke foranstaltninger der skal  

 træffes for at bekæmpe sådanne sygdomme eller hindre eller begrænse deres  

 udbredelse.
 Stk. 2.  Landbrugsministeren fastsætter efter  

 forhandling med fiskeriministeren nærmere regler om, hvorledes der skal  

 forholdes i tilfælde af mistanke om, at nogen i et dambrug værende  

 ferskvandsfisk er angrebet af eller døde af en af loven omfattet sygdom.
 § 3.  Landbrugsministeren kan efter forhandling med  

 fiskeriministeren for at hindre smittespredning fastsætte bestemmelser om  

 kontrol med handel her i landet med ferskvandsfisk samt æg og sæd af disse og  

 ved udførsel her fra landet stille krav med hensyn til attestation for, at  

 nævnte fisk m.m. er sygdomfri.
§ 4.  Der ydes erstatning af statskassen for fisk, der  

 af veterinærdirektoratet påbydes dræbt og destrueret på grund af en af loven  

 omfattet sygdom.
Erstatningen fastsættes af 3 vurderingsmænd, hvoraf 2  

 udpeges af ministeren efter indstilling af det i § 5, stk. 1, omhandlede  

 udvalg og 1 udpeges af ejeren.
Fiskens værdi bestemmes efter den tilstand ved  

 aflivningen.
I beløbet fradrages fiskens destruktionsværdi.
 Stk. 2.  Såfremt ejeren selv ved sit forhold har givet  

 anledning til, at således aflivede fisk er blevet angrebet af den pågældende  

 sygdom, fortaber han den ret til erstatning af det offentlige, der ellers  

 ville have tilkommet ham.
 Stk. 3.  Udgifterne ved taksationsforretningen afholdes  

 af statskassen.
 § 5.  Ved administrationen af denne lov og de i medfør  

 heraf udstedte bestemmelser bistås landbrugsministeren af et udvalg, der  

 nedsættes af ham, og hvori repræsentanter for de interesserede organisationer  

 skal have sæde.
 Stk. 2.  Landbrugsministeren kan pålægge dambrugere at  

 give veterinærdirektoratet de oplysninger, der er nødvendige til at føre et  

 register over dambrug, som er fri for de af denne lov omfattede sygdomme.
 § 6.  Til delvis dækning af udgifterne ved de i medfør  

 at loven iværksatte bekæmpelsesforanstaltninger pålægges der hvert dambrug en  

 afgift, der fastsættes af landbrugsministeriet efter forhandling med det i §  

 5, stk. 1, nævnte udvalg.
 Stk. 2.  Udgifterne ved gennemførelsen af en i medfør af  

 loven fastsat kontrol med udførsel af ferskvandsfisk samt æg og sæd af  

 sådanne fisk afholdes af vedkommende eksportør.
 § 7.  I forskrifter, der udstedes i medfør af loven,  

 kan der fastsættes straf af bøde for overtrædelse af bestemmelser i  

 forskrifterne eller af forbud eller påbud i henhold til forskrifterne.
 Stk. 2.  For overtrædelser, der begås af aktieselskaber,  

 andelsselskaber el.lign., kan der pålægges selskabet som sådant bødeansvar.
 § 8.  Loven træder i kraft dagen efter bekendtgørelsen  

 i Lovtidende.
 Stk. 2.  Forslag om revision af loven fremsættes for  

 folketinget i folketingsåret 1971-72.
 § 9.  Denne lov gælder ikke for Færøerne og Grønland.
 Givet på Christiansborg slot, den 18.  

 juni 1969.
 Under Vor Kongelige Hånd og Segl.
 FREDERIK R.
