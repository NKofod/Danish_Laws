En klager havde i en årrække været ansat i et aktieselskab og omfattet  

 af selskabets pensionsordning, dels med en kapitalpension og dels en ordning  

 med løbende udbetaling.
Begge var i 1978 konverteret til fripolicer.
I  

 forbindelse med nedlæggelse af selskabets driftsvirksomhed blev klageren i  

 1986 opsagt til udgangen af 1987, men blev i løbet af 1987 genansat til visse  

 afviklingsfunktioner og med forkortet opsigelsesvarsel samt med løn og  

 arbejdstid, der kunne reguleres efter selskabets behov og uden  

 pensionsordning.
Landsskatteretten var enig med Ligningsrådet i, at  

 kapitalpensionsordningen kun kunne ophæves mod betaling af såvel afgift som  

 tillægsskat.
Derimod fandt Landsskatteretten - modsat Ligningsrådet - at  

 ordningen med løbende udbetaling kunne ophæves mod kun at betale afgift i  

 henhold til pensionsbeskatningslovens kap. 3.
 A klagede over den af Ligningsrådet afgivne bindende forhåndsbesked,  

 hvorefter han ved ophævelse efter 1. januar 1989 af hans kollektive  

 pensionsforsikring i forsikringsselskabet B, tegnet med hans tidligere og  

 nuværende arbejdsgiver, C A/S, skulle svare afgift samt tillægsskat i medfør  

 af pensionsbeskatningslovens kap. 3, jf. § 48.
Det fremgik af sagens oplysninger, at klageren havde været ansat i C A/S  

 siden marts 1955. Klageren havde været omfattet af den mellem C A/S og B  

 indgåede aftale om pensionsordning.
Der var for klageren oprettet en  

 kombineret pensionsordning, bestående af dels en kapitalforsikring og dels en  

 pensionsordning med løbende udbetalinger.
Klageren havde indbetalt til pensionsordningen indtil udgangen af 1978,  

 idet C A/S med B's tiltrædelse havde ændret den kollektive aftale, således at  

 medarbejderne fra 1979 havde været frit stillet med hensyn til de videre  

 indbetalinger til ordningen.
Klageren var herefter udtrådt af den kollektive  

 pensionsordning og havde fået sin police ændret til fripolice i august 1978.
C A/S havde i 1986 på grund af utilfredsstillende driftsresultater  

 besluttet at ophøre som driftsselskab, hvorefter selskabet alene skulle  

 fungere som holdingselskab for en række datterselskaber.
I forbindelse med  

 nedlæggelse og afhændelse af selskabets aktiviteter var samtlige medarbejdere  

 fratrådt.
I 1987 havde C A/S således ingen produktionsaktivitet og ingen  

 ansatte udover klageren samt en yderligere medarbejder, som begge var ansat  

 på deltid.
Klageren var i juni 1986 opsagt fra sin stilling pr. 31. december 1987.  

 Ved sin fratrædelse havde han fået udbetalt en fratrædelsesgodtgørelse i  

 henhold til funktionærlovens § 2 a.
Denne var efter det oplyste selvangivet  

 og godkendt som særlig indkomst.
C A/S havde genansat klageren i maj 1987. Det fremgik af  

 ansættelsesbrevet, at C A/S havde anset ansættelsen som et nyt  

 ansættelsesforhold bl.a. under henvisning til, at opsigelsesvarslet var  

 reduceret fra 6 til 5 måneder, samt til, at selv om lønnen for klageren var  

 forblevet uændret i forhold til lønnen i 1987, var C A/S berettiget til  

 løbende at tilpasse såvel arbejdstiden som månedslønnen til det behov, der  

 måtte være.
I denne forbindelse var det oplyst, at klagerens månedsløn nu  

 faktisk var reduceret med ca. 10.000 kr.
 Endvidere var det oplyst, at klageren - som førhen havde bestridt en  

 stilling som afdelingschef - nu foretog afviklingen af C A/S's tekniske  

 arkiv.
 For så vidt angik den del af klagerens pensionsordning, der var en  

 kapitalforsikring, havde Ligningsrådet ved afgørelsen fundet, at denne ikke  

 kunne anses for omfattet af fritagelsesbestemmelsen i § 1, stk. 2, i  

 bekendtgørelse nr. 75 af 16. marts 1972, som ændret ved bekendtgørelse nr.  

 400 af 12. september 1979. Der var herved henvist til, at denne del af  

 pensionsordningen ikke opfyldte fritagelsesbestemmelsens betingelse om, at  

 forsikringen skulle være omfattet af pensionsbeskatningslovens §§ 2, 5 eller  

 7.
For så vidt angik den del, der bestod af en pensionsordning med løbende  

 udbetalinger, havde Ligningsrådet fundet, at klageren ikke kunne anvende  

 nævnte fritagelsesbestemmelse, da klageren efter fratræden den 31. december  

 1987 var tiltrådt i samme stilling pr. 1. januar 1988 med de ændringer, der  

 fulgte af virksomhedens økonomiske problemer og den deraf følgende omlægning  

 fra at være et driftsselskab til at være holdingselskab.
Endvidere fandtes  

 den omstændighed, at der på tidspunktet for tiltrædelsen reelt ikke var nogen  

 igangværende pensionsordning at kunne indtræde i, og således ikke nogen reel  

 interesse i at opretholde eller etablere en ny ordning, ligeledes at være til  

 hinder for en anvendelse af fritagelsesbestemmelsen.
 Klagerens repræsentant nedlagde over for Landsskatteretten påstand om, at  

 betingelsen i § 1, stk. 2, i bekendtgørelse nr. 75 af 16. marts 1972 om  

 fritagelse for tillægsskat efter pensionsbeskatningsloven var opfyldt, for så  

 vidt angik den del af klagerens pensionsordning, der var en  

 pensionsforsikring med løbende udbetalinger.
Repræsentanten anførte herved bl.a., at der var forløbet mindst 1 år efter  

 arbejdsforholdets ophør, uden at klageren havde fået ansættelse i en  

 stilling, hvor arbejdsgiveren ville fortsætte præmiebetalingen til  

 pensionsordningen.
Uanset at klageren havde fået ny beskæftigelse pr. 2.  

 januar 1988, berettigede denne stilling ikke til pensionsret, hvilket var  

 normal praksis for midlertidige stillinger.
Hertil kom, at klageren reelt  

 kunne opsiges helt uden varsel alene derved, at arbejdsgiveren reducerede  

 klagerens arbejdstid.
Klagerens repræsentant henviste herom til en erklæring fra arbejdsgiveren,  

 hvoraf det bl.a. fremgik, at klageren ikke efter den 31. december 1987 havde  

 haft ansættelse i en stilling, hvor han var optaget eller skulle optages i en  

 pensionsforsikringsordning eller pensionsordning, og at han ikke havde  

 ansættelse i en stilling, hvor arbejdsgiveren ville deltage i  

 præmiebetalingen på den fra det tidligere ansættelsesforhold medbragte  

 police.
Baggrunden for, at arbejdsgiveren ikke ønskede at indtræde i  

 pensionsforsikringsordningen var, at klageren alene havde haft ansættelse i  

 en stilling, der efter sin karakter var midlertidig.
 Endvidere anførte klagerens repræsentant, at den omstændighed, at klageren  

 på tidspunktet for fratrædelsen af sin stilling ikke havde en igangværende  

 pensionsordning, ikke kunne tillægges betydning, idet det ikke indgik som en  

 betingelse for fritagelse af tillægsskat i ovennævnte bekendtgørelse, at  

 pensionsordningen var igangværende.
 For så vidt angik den del af klagerens pensionsordning, der var en  

 kapitalforsikring, var Landsskatteretten enig med Ligningsrådet i, at denne  

 ikke kunne anses for omfattet af fritagelsesbestemmelsen i § 1, stk. 2, i  

 bekendtgørelse nr. 75 af 16. marts 1972.
For så vidt angik den del af klagerens pensionsordning, der var en  

 pensionsforsikring med løbende udbetalinger, fandt Landsskatteretten, at  

 klageren efter 1. januar 1989 kunne hæve sin kollektive pensionsforsikring i  

 B, tegnet med den tidligere og nuværende arbejdsgiver, C A/S, således at der  

 alene skulle svares afgift i henhold til pensionsbeskatningslovens kap. 3.  

 Der var herved henset til, at uanset at arbejdsgiveren var den samme både før  

 og efter årsskiftet 1988, kunne klagerens stilling ikke antages at være den  

 samme, hverken af indhold eller vilkår.
Den omstændighed, at klagerens  

 pensionsordning i en årrække havde været hvilende, fandt Landsskatteretten  

 ikke kunne være til hinder for anvendelsen af fritagelsesbestemmelsen i  

 ovennævnte bekendtgørelse.
 Da selskabet efter det oplyste ikke havde villet indtræde i klagerens  

 pensionsforsikringsordning, fandtes betingelserne for fritagelse for betaling  

 af indkomstskat efter § 1, stk. 2, i bekendtgørelse nr. 75 af 16. marts 1972  

 herefter opfyldt.
 LV 1989, I 2.12.
 (* 1) Afgørelsen er offentliggjort i Skat 10, 1990, s. 794.
