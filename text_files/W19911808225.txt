En dansk kvinde, der arbejder her i landet, flyttede i oktober 1986 -  

 efter i 1985 at have indgået ægteskab med en tysk statsborger - sammen med  

 sit barn til ægtefællens bopæl i Tyskland.
En andelslejlighed, hun havde et  

 andet sted i Danmark, blev udlejet til en slægtning for 2 år fra 1. januar  

 1987, og blev solgt 1. april 1989. Der forelå erklæring om, at hun fra  

 oktober 1986 var anset for skattepligtig til Tyskland efter reglerne for  

 derboende personer.
 Landsskatteretten fandt, at hun efter de foreliggende omstændigheder -  

 bl.a. at hun ikke kunne antages at have haft til hensigt fortsat at have  

 hjemsted her i landet - ikke kunne anses for skattepligtig her til landet  

 efter fraflytning i oktober 1986.
 A klagede over, at de stedlige skattemyndigheder havde anset hende for  

 fuldt skattepligtig her til landet i henhold til kildeskattelovens § 1, nr.  

 1, for hele indkomståret 1986.
Det fremgik af sagens oplysninger, at klageren, der arbejder på et sygehus  

 i Sønderjylland, i december 1985 havde indgået ægteskab med en tysk  

 statsborger, og at hun den 13. oktober 1986 med sin søn var fraflyttet den af  

 hende hidtid beboede andelslejlighed i X.
Fra nævnte dato var hun flyttet  

 sammen med ægtefællen på en adresse i en tysk by, hvorfra familien senere var  

 flyttet til en adresse i en anden tysk by.
Ifølge attestation fra vedkommende  

 Finanzamt var klageren fra den 13. oktober 1986 blevet undergivet skattepligt  

 til Tyskland efter reglerne for derboende personer.
Den pågældende andelslejlighed i X var fra og med den 1. januar 1987  

 udlejet til klagerens fætter for en periode på 2 år, hvilket ifølge  

 andelsboligforeningens vedtægter normalt var den maksimalt tilladte  

 udlejningsperiode.
Klageren havde afhændet andelslejligheden med virkning fra  

 den 1. april 1989.
 De stedlige skattemyndigheder havde anset klageren for fuldt skattepligtig  

 i henhold til kildeskattelovens § 1, nr. 1, indtil afhændelsen af  

 andelslejligheden pr. 1. april 1989. Man havde henvist til, at det efter  

 gældende praksis i almindelighed var en betingelse for ophør af skattepligt  

 efter den nævnte bestemmelse, at den hidtidige bolig i forbindelse med  

 fraflytning til udlandet blev udlejet uopsigeligt for udlejeren i en periode  

 af mindst 3 års varighed.
 Klageren påstod den fulde skattepligt ophævet fra og med den 13. oktober  

 1986, idet hun bl.a. gjorde gældende, at der ikke efter fraflytningen fra  

 andelslejligheden i X pr. 13. oktober 1986 var tale om et blot ophold i  

 Tyskland, men derimod en reel fraflytning, med mand og barn med samtidig  

 etablering af fast bopæl/familie osv. uden hensigt til senere at flytte  

 tilbage til andelslejligheden.
Landsskatteretten fandt, at det under de foreliggende omstændigheder måtte  

 anses for utvivlsomt, at klageren den 13. oktober 1986 var fraflyttet her fra  

 landet til Tyskland, og at hun ikke kunne antages at have haft til hensigt  

 fortsat at have hjemsted her i landet.
Retten fandt herefter ikke grundlag  

 for at opretholde klagerens skattepligt i henhold til kildeskattelovens § 1,  

 nr. 1, efter den nævnte dato.
Under hensyn til den af vedkommende Finanzamt  

 afgivne attestation fandt retten endvidere, at der ikke efter den nævnte dato  

 kunne antages at være indtrådt skattepligt i henhold til kildeskattelovens §  

 1, nr. 2. Klagerens skattepligt blev herefter anset for ophørt fra den 13.  

 oktober 1986.
 LV 1989, DA 1.1.2.
