Skriftlig fremsættelse (22. april 2009) Skatteministeren (Kristian Jensen):
Forslag til lov om om ændring af lov om afgift af spildevand og forskellige andre love (Forhøjelse af spildevandsafgiften og afgiften af HFC-gasser m.fl., nedsættelse af afgiften af emballage til vin og spiritus m.m) (Lovforslag nr.
L 204).
Forslag til lov om ændring af lov om afgift efter brændstofforbrug for visse personbiler, registreringsafgiftsloven og forskellige andre love (Grøn omlægning af bilbeskatningen) (Lovforslag nr.
L 205).
  Spildevandsafgiftens satser for udledning af blandt andet kvælstof, fosfor og organisk materiale forhøjes med 50 pct. fra 1. januar 2011. Det vil tilskynde til bedre rensning af spildevandet og dermed reduktion i udledningerne til gavn for vandmiljøet.
  Afgiften af CFC og andre industrielle drivhusgasser sættes op, således at afgifterne på disse drivhusgasser svarer til CO2-afgiften på 150 kr. pr. ton CO2 målt i CO2-ækvivalenter, med virkning fra 1. januar 2011.
 Den volumenbaserede afgift på emballage til vin og spiritus sættes ned med 50 pct.
Det vil reducere mængden af flasker, der skylles, og dermed den indirekte statsstøtte til flaskeskyllerierne.
Initiativet træder i kraft 1. november 2010.
 Der indføres et afgiftstillæg på alle dieseldrevne personbiler, samt på nye varebiler fra d. 18. marts 2009 eller senere, som ikke har monteret et partikelfilter.
Tilskyndelsen til at anskaffe dieselbiler uden partikelfilter reduceres hermed.
Tillægget er på 1000 kr. årligt.
Tillægget opkræves fra 2010.
  Nye varebiler beskattes fra 2010 af bilernes brændstofforbrug frem for efter bilens vægt efter de satser, der gælder for personbiler.
 Registreringsafgiften for hyrevogne forhøjes fra 20 pct. til 70 pct., men samtidig forhøjes bundgrænsen for registreringsafgiften fra 12.100 kr. til 230.000 kr. Ændringen vil tilskynde hyrevognsbranchen til at anskaffe mindre miljøbelastende vogne.
Forslaget træder i kraft d. 1. januar 2010.
