Skriftlig fremsættelse (10. november  

 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om tandpleje  

 m.v. (Amtstandpleje m.v.).
(Lovforslag nr.
L 88).
Formålet med lovforslaget  

 er at sikre et reelt tandplejetilbud til grupper af personer, der i dag ikke  

 kan udnytte de eksisterende tandplejetilbud, enten fordi de ikke er i stand  

 til det af fysiske eller psykiske årsager, eller fordi udgifterne for  

 patienterne er væsentligt højere end normalt for  

 regelmæssige brugere af tandplejen.
Der er således tale om  

 patientgrupper, der har et specielt tandbehandlingsbehov.
Lovforslaget er en opfølgning på  

 Amtstandplejeudvalgets rapport fra juni 2000 vedrørende  

 »Tandplejetilbud til personer med særlige odontologiske  

 behandlingsbehov«.
Som led i Finanslovsaftalen for 2001 på  

 sundhedsområdet, er der afsat 30 mio. kr. årligt til en styrkelse  

 af tandplejen for de omhandlede grupper.
 Loven træder i kraft den 1. april 2001, og der er  

 derfor i år 2001 afsat 22,5 mio. kr.
 Forslaget indebærer en forbedring af  

 tandplejetilbuddene til visse sindslidende, udviklingshæmmede, personer  

 med manglende tandanlæg m.fl. samt personer med sjældne sygdomme  

 og handicap, der giver anledning til specielle problemer i tænder, mund  

 eller kæber, idet der for disse personer etableres et særligt  

 amtstandplejetilbud.
Med forslaget indføres endvidere særlige  

 tilskudsordninger for visse Sjøgren-patienter og visse  

 kræftpatienter, der har særlige tandproblemer.
De nævnte  

 patientgrupper vil normalt ikke have behov for et specialiseret  

 behandlingstilbud, men for almindelig forebyggende og behandlende tandpleje,  

 som de pågældende   ligesom den øvrige voksenbefolkning -  

 vil kunne modtage i privat tandlægepraksis.
Der er alene tale om, at  

 disse patienter  på grund af deres sygdom eller sygdomsbehandling har  

 behov for tandplejeydelser i langt videre omfang end øvrige borgere.  

 Tilskudsordningerne skal således sikre, at de pågældende i  

 videst muligt omfang sidestilles økonomisk med den øvrige  

 befolkning.
 Lovforslaget vil samlet medvirke til at reducere uligheden  

 i tandsundhed, idet der sker en udvidelse og forbedring af det offentlige  

 tandplejetilbud til grupper, der i dag kun i ringe omfang er dækket og  

 understøtter således også regeringens  

 folkesundhedsprogram, der som væsentligt mål har at reducere  

 ulighed i sundhed.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
