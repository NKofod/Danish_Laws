Fremsat den 29. januar 2003 af  

 integrationsministeren (Bertel Haarder) Forslag til Lov om etnisk ligebehandling1) Kapitel 1 Formål m.v.
Formål og anvendelsesområde § 1. Loven har til formål at forhindre  

 forskelsbehandling og at fremme ligebehandling af alle uanset race eller  

 etnisk oprindelse.
§ 2. Forbudet mod forskelsbehandling gælder for al  

 offentlig og privat virksomhed, for så vidt angår social  

 beskyttelse, herunder social sikring og sundhedspleje, sociale goder,  

 uddannelse samt adgang til og levering af varer og tjenesteydelser, herunder  

 bolig, der er tilgængelige for offentligheden.
Forbudet mod  

 forskelsbehandling gælder endvidere for medlemskab af og deltagelse i  

 en organisation, hvis medlemmer udøver et bestemt erhverv, samt de  

 fordele, sådanne organisationer giver medlemmerne.
 Stk. 2. Denne lov finder ikke anvendelse på  

 områder, der er omfattet af lov om forbud mod forskelsbehandling  

 på arbejdsmarkedet m.v.
 Stk. 3. Loven gælder ikke for udøvelse af  

 aktiviteter af rent privat karakter.
Forbud mod forskelsbehandling på grund af race  

 eller etnisk oprindelse § 3. Ingen må udsætte en anden person for direkte  

 eller indirekte forskelsbehandling på grund af vedkommendes eller en  

 tredjemands race eller etnisk oprindelse.
 Stk. 2. Der foreligger direkte forskelsbehandling, når  

 en person på grund af race eller etnisk oprindelse behandles ringere  

 end en anden bliver, er blevet eller ville blive behandlet i en tilsvarende  

 situation.
 Stk. 3. Der foreligger indirekte forskelsbehandling, hvis en  

 tilsyneladende neutral bestemmelse, betingelse eller praksis vil stille  

 personer af en bestemt race eller etnisk oprindelse ringere end andre  

 personer, medmindre den pågældende bestemmelse, betingelse eller  

 praksis er objektivt begrundet i et sagligt formål, og midlerne til at  

 opfylde det er hensigtsmæssige og nødvendige.
 Stk. 4. Chikane skal betragtes som forskelsbehandling,  

 når en optræden i relation til race eller etnisk oprindelse  

 finder sted med det formål eller den virkning at krænke en  

 persons værdighed og skabe et truende, fjendtligt, nedværdigende,  

 ydmygende eller ubehageligt klima for den pågældende.
 Stk. 5. En instruktion om at forskelsbehandle en person  

 på grund af race eller etnisk oprindelse betragtes som  

 forskelsbehandling.
 § 4. Loven er ikke til hinder for, at specifikke  

 foranstaltninger, der har til formål at forebygge eller opveje ulemper  

 knyttet til race eller etnisk oprindelse, opretholdes eller vedtages.
 Stk. 2. Specifikke foranstaltninger, der  

 iværksættes i henhold til stk. 1, kan alene opretholdes,  

 indtil formålet med dem er opfyldt.
Kapitel 2 Ugyldighed m.v.
 § 5. Bestemmelser, der strider mod § 3, og som  

 indgår i individuelle eller kollektive kontrakter, virksomheders  

 interne reglementer og vedtægter for foreninger og fonde m.v., er  

 ugyldige.
 § 6. Lovens bestemmelser kan ikke ved aftale fraviges til  

 ugunst for den, der udsættes for forskelsbehandling på grund af  

 race eller etnisk oprindelse.
Kapitel 3 Bevisbyrde § 7. Hvis en person, der anser sig for krænket, jf.  

 § 3, påviser faktiske omstændigheder, som giver anledning  

 til at formode, at der er udøvet direkte eller indirekte  

 forskelsbehandling, påhviler det modparten at bevise, at princippet om  

 ligebehandling ikke er blevet tilsidesat.
Repressalier § 8. Ingen må udsættes for ufordelagtig behandling  

 eller ufordelagtige følger som reaktion på en klage eller nogen  

 form for retsforfølgning, der iværksættes med det  

 formål at sikre, at princippet om ligebehandling iagttages.
Godtgørelse § 9. Personer, der er krænket ved overtrædelse af  

 §§ 3 og 8, kan tilkendes en godtgørelse for ikke-økonomisk  

 skade.
Kapitel 4 Institut for Menneskerettigheder § 10. Institut for Menneskerettigheder har til opgave at  

 fremme ligebehandling af alle uden forskelsbehandling på grund af race  

 eller etnisk oprindelse, herunder ved at bistå ofre for  

 forskelsbehandling med at få behandlet deres klager over  

 forskelsbehandling under hensyntagen til ofrenes, foreningernes,  

 organisationernes og andre juridiske personers rettigheder, indlede  

 uafhængige undersøgelser af forskelsbehandling og  

 offentliggøre rapporter og fremsætte henstillinger om  

 spørgsmål vedrørende forskelsbehandling.
Stk. 2. Institut for Menneskerettigheder kan behandle klager  

 over overtrædelse af forbudet mod forskelsbehandling på grund af  

 race eller etnisk oprindelse, jf. § 3, og over overtrædelse af  

 forbudet mod repressalier, jf. § 8, og give udtryk for sin opfattelse  

 af, om der er sket en overtrædelse af forbudet mod forskelsbehandling  

 på grund af race eller etnisk oprindelse eller forbudet mod  

 repressalier.
Institut for Menneskerettigheders udtalelser efter denne lov  

 kan ikke indbringes for anden administrativ myndighed.
 Stk. 3. Institut for Menneskerettigheder kan henstille, at der  

 i sager efter stk. 2, hvor instituttet finder, at der er sket en  

 overtrædelse af forbudet mod forskelsbehandling på grund af race  

 eller etnisk oprindelse eller af forbudet mod repressalier, meddeles fri  

 proces til klagere, der opfylder betingelserne i retsplejelovens § 330,  

 stk. 1, nr. 2.
 Stk. 4. Institut for Menneskerettigheder afgør, om en  

 klage giver tilstrækkelig anledning til undersøgelse.
Kapitel 5 Ikrafttrædelsesbestemmelser m.v.
 § 11. Loven træder i kraft den 1. juli 2003.
 § 12. Loven gælder ikke for Færøerne og  

 Grønland, men kan ved kongelig anordning helt eller delvis  

 sættes i kraft for disse landsdele med de afvigelser, som de  

 særlige grønlandske og færøske forhold  

 tilsiger.
Bemærkninger til lovforslaget Almindelige bemærkninger 1. Lovforslagets formål og hovedelementer Dette lovforslag har til formål at styrke  

 beskyttelsen mod forskelsbehandling og at fremme ligebehandling af alle  

 uanset race eller etnisk oprindelse.
Med lovforslaget sikres et højt  

 beskyttelsesniveau mod forskelsbehandling og mulighederne for, at alle uanset  

 race eller etnisk oprindelse kan deltage i samfundslivet, styrkes.
Lovforslaget har endvidere til formål at  

 gennemføre dele af et EU-direktiv om etnisk ligebehandling, jf.  

 nærmere herom nedenfor i afsnit 2. Lovforslaget bygger således  

 på Ligebehandlingsudvalgets betænkning (betænkning nr.  

 1422/2002) om gennemførelsen i dansk ret af direktivet for etnisk  

 ligebehandling.
Se nærmere om Ligebehandlingsudvalget og  

 betænkning nr. 1422/2002 nedenfor under punkt 3.
 Lovforslaget indeholder følgende hovedelementer:
 For det første indeholder forslaget et forbud mod  

 direkte og indirekte forskelsbehandling på grund af race eller etnisk  

 oprindelse samt et forbud mod chikane og instruktion om at forskelsbehandle.  

 Med lovforslaget gennemføres således en udvidet beskyttelse mod  

 forskelsbehandling på grund af race eller etnisk oprindelse.
For det andet indeholder forslaget bestemmelser om delt  

 bevisbyrde og forbud mod repressalier.
Anvendelsen af princippet om delt  

 bevisbyrde og forbudet mod repressalier bidrager til en effektiv  

 gennemførelse af princippet om ligebehandling.
Princippet om delt  

 bevisbyrde indebærer således, at bevisbyrden påhviler  

 modparten, når der påvises faktiske omstændigheder, som  

 giver anledning til at formode, at der er udøvet direkte eller  

 indirekte forskelsbehandling.
For det tredje foreslås der fastsat en bestemmelse  

 om adgang til godtgørelse.
Herved sikres en udvidet adgang til  

 godtgørelse for ikke-økonomisk skade, idet enhver  

 overtrædelse af forbudet mod forskelsbehandling og af forbudet mod  

 repressalier som udgangspunkt indebærer, at der skal tilkendes en  

 økonomisk godtgørelse til den, der har været udsat for  

 forskelsbehandling.
Det foreslås for det fjerde, at Institut for  

 Menneskerettigheder kan behandle klager over overtrædelse af forbudet  

 mod forskelsbehandling på grund af race eller etnisk oprindelse og over  

 overtrædelse af forbudet mod repressalier.
Instituttet kan give udtryk  

 for sin opfattelse af, om der i enkeltsager er sket en overtrædelse  

 heraf.
Instituttet kan i sådanne sager henstille, at der meddeles fri  

 proces.
 Lovforslaget supplerer den beskyttelse mod  

 forskelsbehandling på grund af race eller etnisk oprindelse, der  

 allerede findes i dansk ret, herunder i lov om forbud mod forskelsbehandling  

 på grund af race m.v. og lov om forbud mod forskelsbehandling på  

 arbejdsmarkedet m.v., jf. nærmere om forholdet til gældende ret  

 nedenfor afsnit 5.
Samtidig med lovforslaget fremsættes forslag til lov  

 om ændring af lov om forbud mod forskelsbehandling på  

 arbejdsmarkedet m.v.
Forslaget til ændring af lov om forbud mod  

 forskelsbehandling på arbejdsmarkedet m.v. tilsigter bl.a. at  

 gennemføre bestemmelserne i direktivet om etnisk ligebehandling  

 vedrørende forbud mod forskelsbehandling på arbejdsmarkedet.
2. EU-direktivet om etnisk ligebehandling Det følger af EF-traktatens artikel 13, at  

 Rådet med enstemmighed på forslag af Kommissionen og efter  

 høring af Europa-Parlamentet kan træffe hensigtsmæssige  

 foranstaltninger til at bekæmpe forskelsbehandling på grund af  

 køn, race eller etnisk oprindelse, religion eller tro, handicap, alder  

 eller seksuel orientering.
 Med hjemmel i denne bestemmelse vedtog Rådet den 29.  

 juni 2000 direktivet om gennemførelse af princippet om ligebehandling  

 af alle uanset race eller etnisk oprindelse (2000/43/EF). Den 27. november  

 2000 vedtog Rådet dels direktivet om generelle rammebestemmelser om  

 ligebehandling med hensyn til beskæftigelse og erhverv (2000/78/EF),  

 dels afgørelse om Fællesskabets handlingsprogram for  

 bekæmpelse af forskelsbehandling (2000/750/EF).
Direktivet om etnisk ligebehandling har til formål  

 at fastlægge en ramme for bekæmpelse af forskelsbehandling  

 på grund af race eller etnisk oprindelse med henblik på at  

 iværksætte princippet om ligebehandling i medlemsstaterne.  

 Direktivet indeholder bestemmelser om forbud mod forskelsbehandling, om  

 retsmidler og håndhævelse samt om udpegning af et eller flere  

 organer for fremme af ligebehandling.
Anvendelsesområdet for direktivet  

 omfatter arbejdsmarkedet, social beskyttelse, uddannelse og levering af varer  

 og tjenesteydelser, herunder bolig.
 Da direktivet fastsætter mindstekrav, har den  

 enkelte medlemsstat mulighed for at indføre eller opretholde  

 bestemmelser, som er gunstigere for beskyttelsen af princippet om  

 ligebehandling.
 Direktivet om generelle rammebestemmelser om  

 ligebehandling med hensyn til beskæftigelse og erhverv finder  

 anvendelse på arbejdsmarkedet og omfatter diskriminationsgrundene  

 religion og tro, handicap, alder og seksuel orientering.
 Der henvises til kapitel 3 i betænkning nr.  

 1422/2002.
3. Ligebehandlingsudvalget Den 8. juni 2001 nedsatte Indenrigsministeriet »Udvalget  

 om implementeringen i dansk ret af direktivet om gennemførelse af  

 princippet om ligebehandling af alle uanset race eller etnisk oprindelse  

 (Ligebehandlingsudvalget)«.
Udvalget, der bestod af repræsentanter fra en  

 række myndigheder, organisationer m.v., fik til opgave at udarbejde et  

 forslag til, hvordan direktivet mest hensigtsmæssigt gennemføres  

 i dansk ret.
I den forbindelse skulle udvalget bl.a. overveje, om direktivet  

 burde gennemføres i dansk ret som en ny samlet lov om forbud mod  

 forskelsbehandling på grund af race eller etnisk oprindelse eller ved  

 at supplere gældende lovgivning med nye bestemmelser om forbud mod  

 forskelsbehandling.
 Endvidere skulle udvalget tage stilling til  

 anvendelsesområdet for ny lovgivning om forbud mod forskelsbehandling,  

 ligesom udvalget fik til opgave at vurdere, om kredsen af ulovlige kriterier  

 skulle udvides til at omfatte andre kriterier end race og etnisk  

 oprindelse.
Det indgik desuden i udvalgets opgaver at overveje og  

 vurdere, hvorledes et eller flere organer for fremme af ligebehandling af  

 alle uden forskelsbehandling på grund af race eller etnisk oprindelse,  

 jf. herved direktivets artikel 13, mest hensigtsmæssigt etableres i  

 Danmark.
Udvalget skulle i den forbindelse tage stilling til, hvilke opgaver  

 organet mere præcist skal varetage, herunder særligt hvorledes  

 organets opgaver vedrørende bistand til ofre for forskelsbehandling  

 tilrettelægges bedst muligt.
Udvalget skulle også overveje, om  

 organet skulle have til opgave at træffe bindende afgørelser i  

 konkrete klagesager.
Udvalget skulle komme med forslag til  

 sammensætningen af et sådant organ.
 Udvalget skulle endelig foreslå, hvilke sanktioner  

 der skal anvendes i tilfælde af overtrædelse af forbudet mod  

 forskelsbehandling, herunder overveje behovet for at fastsætte  

 bestemmelser om straf- og erstatningsansvar.
 På den baggrund skulle udvalget udarbejde et udkast  

 til ny lovgivning på området.
 Særligt om udvalgets overvejelser om oprettelse af  

 et ligebehandlingsorgan bemærkes, at Folketinget den 29. maj 2002  

 vedtog lov om etablering af Dansk Center for Internationale Studier og  

 Menneskerettigheder (lov nr. 411 af 6. juni 2002 om etablering af Dansk  

 Center for Internationale Studier og Menneskerettigheder).
 Efter loven etableres et Dansk Center for Internationale  

 Studier og Menneskerettigheder, og i dette center indgår som én  

 af to selvstændige enheder Institut for Menneskerettigheder, jf. lovens  

 § 1.
 Af lovens § 2, stk. 2, nr. 4, fremgår, at  

 Institut for Menneskerettigheder bl.a. skal bidrage til at fremme  

 ligebehandling af alle uden forskelsbehandling på grund af race eller  

 etnisk oprindelse, herunder ved at bistå ofre for forskelsbehandling  

 med at få behandlet deres klager over forskelsbehandling under  

 hensyntagen til ofrenes, foreningernes, organisationernes og andre juridiske  

 personers rettigheder, indlede uafhængige undersøgelser af  

 forskelsbehandling og offentliggøre rapporter og fremsætte  

 henstillinger om spørgsmål vedrørende  

 forskelsbehandling.
 Ved lov om etablering af Dansk Center for Internationale  

 Studier og Menneskerettigheder er der taget stilling til, hvilket organ der  

 skal varetage de i direktivets artikel 13 nævnte opgaver.
 På den baggrund har udvalget særligt behandlet  

 spørgsmålet om, hvorvidt et ligebehandlingsorgan skal have til  

 opgave at varetage yderligere opgaver end de opgaver, der er nævnt i  

 direktivets artikel 13.
 Udvalget afgav den 18. september 2002 sin betænkning  

 (betænkning nr. 1422/2002) om gennemførelsen i dansk ret af  

 direktivet om etnisk ligebehandling.
4. Direktivets gennemførelse i dansk ret Direktivet om etnisk ligebehandling tilsigtes  

 gennemført ved følgende lovgivning:
 Forslaget til lov om etnisk ligebehandling har til  

 formål at gennemføre bestemmelserne i direktivet om forbud mod  

 forskelsbehandling m.v. på de af direktivet omfattede  

 samfundsområder med undtagelse af arbejdsmarkedet.
 Forslaget til lov om ændring af lov om forbud mod  

 forskelsbehandling på arbejdsmarkedet m.v. har til formål at  

 gennemføre bestemmelserne i direktivet om forbud mod  

 forskelsbehandling m.v. på arbejdsmarkedet.
 Bestemmelsen i direktivets artikel 13 om udpegning af et  

 eller flere organer for fremme af ligebehandling er gennemført ved lov  

 om etablering af Dansk Center for Internationale Studier og  

 Menneskerettigheder.
5. Forholdet til gældende ret Lovforslaget supplerer den beskyttelse mod  

 forskelsbehandling på grund af race eller etnisk oprindelse, der  

 allerede findes i dansk ret, herunder særligt i lov om forbud mod  

 forskelsbehandling på grund af race m.v. og lov om forbud mod  

 forskelsbehandling på arbejdsmarkedet m.v.
Dansk ret indeholder således allerede en omfattende  

 beskyttelse mod forskelsbehandling på grund af race eller etnisk  

 oprindelse.
For en beskrivelse af gældende dansk ret henvises til  

 kapitel 4 i Ligebehandlingsudvalgets betænkning.
 På nogle punkter må det dog anses for  

 tvivlsomt, om den beskyttelse mod forskelsbehandling, der følger af  

 dansk ret, sikrer direktivets opfyldelse i dansk ret.
Der kan således bl.a. peges på, at det  

 må anses for tvivlsomt, om gældende dansk ret til fulde opfylder  

 direktivets krav om indførelse af et forbud mod indirekte  

 forskelsbehandling inden for de områder, der er dækket af  

 direktivet.
Det kan også give anledning til tvivl, om dansk ret  

 indeholder et tilsvarende forbud mod etnisk chikane, som det forbud, der  

 følger af direktivet.
Endvidere er direktivets forbud mod repressalier  

 formentlig alene delvist opfyldt i dansk ret, ligesom det kan give anledning  

 til tvivl, om princippet om delt bevisbyrde gælder i forbindelse med  

 sager om overtrædelse af forbudet mod forskelsbehandling.
6. Lovforslagets bestemmelser 6.1. Begreberne forskelsbehandling og diskrimination Direktivet indeholder et forbud mod direkte og indirekte  

 forskelsbehandling på grund af race eller etnisk oprindelse.  

 Direktivets (danske) tekst anvender således begrebet  

forskelsbehandling frem for begrebet  diskrimination som  

 betegnelse for det forhold, at en eller flere personer behandles ringere end  

 andre personer i sammenlignelige situationer eller stilles særligt  

 ufordelagtigt på grund af race eller etnisk oprindelse.
6.1.1. Udvalgets overvejelser Udvalget har overvejet, om ny lovgivning til  

 gennemførelse af direktivet bør anvende forskelsbehandling  

 eller diskrimination for det forhold, at en eller flere personer behandles  

 ringere end andre personer.
Et flertal af udvalgets medlemmer (formanden og  

 repræsentanterne for Beskæftigelsesministeriet, Erhvervs- og  

 Økonomiministeriet, Integrationsministeriet, Justitsministeriet,  

 Socialministeriet, Undervisningsministeriet samt Advokatrådet, DA og  

 LO) finder, at det er mest hensigtsmæssigt at anvende begrebet  

 forskelsbehandling, særligt da dette anvendes i direktivets danske  

 udgave og i øvrigt anvendes i vidt omfang i dansk lovgivning.
Et  

 mindretal af udvalgets medlemmer (repræsentanterne for Det Danske  

 Center for Menneskerettigheder, ELO, KL samt Nævnet for Etnisk  

 Ligestilling og Rådet for Etniske Minoriteter) finder det mest  

 hensigtsmæssigt i ny lovgivning at anvende betegnelsen diskrimination,  

 særligt da betegnelsen i vid udstrækning anvendes i de  

 øvrige medlemslande, hvilket tillige synes at være i god  

 overensstemmelse med udviklingen i det internationale samfund i  

 øvrigt.
6.1.2. Integrationsministeriets overvejelser Af de af flertallet anførte grunde finder  

 Integrationsministeriet, at det er mest hensigtsmæssigt at anvende  

 begrebet forskelsbehandling i lovforslaget.
6.2. Det personelle anvendelsesområde   fysiske og juridiske  

 personer Direktivet omfatter en beskyttelse af fysiske personer.  

 Det fremgår ikke af direktivet, at dette omfatter situationer, hvor en  

 person forskelsbehandles på grund af en tredjemands race eller etniske  

 oprindelse.
I hvilket omfang juridiske personer er beskyttet, beror på  

 medlemsstaternes egen beslutning.
6.2.1. Udvalgets forslag Udvalget foreslår, at såvel den person, der  

 udsættes for forskelsbehandling på grund af personens egen race  

 eller etniske oprindelse, som den person, der forskelsbehandles på  

 grund af en tredjemands race eller etniske oprindelse, er beskyttet af  

 forbudet mod forskelsbehandling i ny lovgivning.
Udvalget har imidlertid ikke fundet det nødvendigt  

 at foreslå en særskilt bestemmelse fastsat om dette  

 spørgsmål.
Der henvises til betænkningen s. 144.
 Udvalget finder, at der ikke er grundlag for at  

 foreslå, at der i ny lovgivning fastsættes en særskilt  

 bestemmelse om, at forbudet mod forskelsbehandling også omfatter et  

 forbud mod forskelsbehandling på grund af de til den juridiske person  

 knyttede personers race eller etniske oprindelse.
Udvalget har herved bl.a. lagt vægt på, at  

 dansk ret allerede indeholder en ganske vidtgående beskyttelse mod  

 forskelsbehandling af juridiske personer, ligesom der kan tænkes at  

 forekomme situationer, hvor den person, som konkret har været udsat for  

 forskelsbehandlingen, ikke selv ønsker, at sagen forelægges en  

 retsanvendende instans eller en domstol til afgørelse.
I sådanne  

 tilfælde kan det virke uheldigt, hvis den juridiske person på  

 eget initiativ kan forelægge sagen til domstolenes afgørelse og  

 dermed inddrage personen i en sag i strid med personens egne ønsker.  

 Der henvises til betænkningen s. 147.
6.2.2. Integrationsministeriets overvejelser Integrationsministeriet kan tiltræde  

 Ligebehandlingsudvalgets overvejelser om anvendelsesområdet for  

 så vidt angår fysiske personer, således at enhver fysisk  

 person er beskyttet mod forskelsbehandling på grund af vedkommendes  

 eller en anden persons race eller etniske oprindelse.
 Integrationsministeriet kan endvidere tiltræde  

 Ligebehandlingsudvalgets overvejelser om anvendelsesområdet for  

 så vidt angår juridiske personer, hvorefter der ikke er behov for  

 at udvide beskyttelsen til at omfatte juridiske personer, særligt idet  

 dansk ret allerede indeholder en ganske vidtgående beskyttelse.
Integrationsministeriet finder dog, at dette bør  

 præciseres i bestemmelsen.
Integrationsministeriet foreslår  

 således, at ordlyden af bestemmelsen ændres fra »Ingen må  

 udsættes for direkte eller indirekte forskelsbehandling på grund  

 af race eller etnisk oprindelse« til »Ingen må udsætte en anden  

 person for direkte eller indirekte forskelsbehandling på grund af  

 vedkommendes eller en tredjemands race eller etnisk oprindelse«.
6.3. Afgrænsning af, hvilke organer m.v. og personer der er  

 omfattet af forbudet mod forskelsbehandling Det følger af direktivet, at forbudet mod  

 forskelsbehandling gælder for både den offentlige og den private  

 sektor.
6.3.1. Udvalgets overvejelser På baggrund af direktivets artikel 3 finder  

 udvalget, at direktivet omfatter enhver offentlig myndighed eller privat  

 virksomhed m.v., når den pågældende myndighed eller  

 virksomhed m.v. udfører opgaver inden for direktivets  

 anvendelsesområde.
Det anføres endvidere, at det er enhver til  

 den offentlige myndighed eller den private virksomhed m.v. knyttet  

 enkeltperson, hvis handlinger kan medføre en overtrædelse af  

 forbudet mod forskelsbehandling.
Særligt for så vidt angår forbudet mod  

 chikane, kan der efter udvalgets opfattelse ikke udledes et forbud mod  

 chikanøs adfærd blandt de ansatte indbyrdes.
I den forbindelse  

 er det udvalgets opfattelse, at ny lovgivning ikke   bl.a. i lyset af de  

 særlige bevisregler, der i øvrigt skal finde anvendelse  

 bør omfatte chikanøs adfærd blandt de ansatte.
 På baggrund af den meget brede afgrænsning af,  

 hvilke enkeltpersoners handlinger der kan indebære en  

 overtrædelse af forbudet mod forskelsbehandling, har udvalget  

 overvejet, om der bør fastsættes særlige regler om, hvem  

 der hæfter for et godtgørelseskrav i henhold til forslagets  

 § 9.
Efter udvalgets opfattelse bør dansk rets  

 almindelige regler om, hvem der hæfter for et erstatningskrav m.v.,  

 finde anvendelse i sager om godtgørelse på grund af  

 overtrædelse af forbudet mod forskelsbehandling.
Det findes derfor ikke  

 nødvendigt at fastsætte særlige regler herom.
6.3.2. Integrationsministeriets overvejelser Integrationsministeriet kan tiltræde  

 Ligebehandlingsudvalgets overvejelser om, hvilke organer m.v. og personer der  

 er omfattet af forbudet mod forskelsbehandling.
 Lovforslaget er udformet i overensstemmelse hermed, jf.  

 § 2, stk. 1 og 3.
6.4. Det materielle anvendelsesområde Direktivets materielle anvendelsesområde indeholder  

 en opregning af de samfundsområder, hvor forbudet mod  

 forskelsbehandling på grund af race eller etnisk oprindelse finder  

 anvendelse.
På de opregnede områder finder direktivet imidlertid  

 kun anvendelse »inden for de beføjelser, traktaten tillægger  

 Fællesskabet«, jf. artikel 3, stk. 1.
6.4.1. Udvalgets overvejelser Der er i udvalget enighed om, at begrænsningen  

 »inden for de beføjelser, traktaten tillægger  

 Fællesskabet« bør udelades i ny lovgivning til  

 gennemførelse af direktivet.
Udvalget lægger herved vægt  

 på, at en sådan afgrænsning kan indebære en noget  

 vilkårlig afgrænsning af forbudets anvendelsesområde,  

 ligesom en præcis afgrænsning af, hvilke områder der  

 henhører under Fællesskabets beføjelser, kan give  

 anledning til tvivl.
Udvalget har endvidere overvejet, om  

 anvendelsesområdet for ny lovgivning til gennemførelse af  

 direktivet skal begrænses til de samfundsområder, der  

 udtrykkeligt er nævnt i direktivets artikel 3, stk. 1, litra a)  

 til h), eller om lovudkastet bør gælde generelt.
Der er i  

 udvalget enighed om, at anvendelsesområdet i ny lovgivning bør  

 fastsættes i overensstemmelse med direktivets artikel 3, stk. 1,  

 litra a) til h). Udvalget har herved lagt vægt på, at direktivet  

 allerede har et meget bredt anvendelsesområde.
Efter udvalgets opfattelse bør direktivets artikel  

 3, stk. 1, litra e) til h), gennemføres i ny lov om etnisk  

 ligebehandling.
Direktivets artikel 3, stk. 1, litra a) til c),  

 omhandler arbejdsmarkedet og foreslås i overensstemmelse med udvalgets  

 overvejelser herom gennemført i lov om forbud mod forskelsbehandling  

 på arbejdsmarkedet m.v.
Artikel 3, stk. 1, litra d), bør  

 efter udvalgets opfattelse gennemføres i lov om forbud mod  

 forskelsbehandling på arbejdsmarkedet m.v., for så vidt  

 angår medlemskab og deltagelse i en arbejdstager- eller  

 arbejdsgiverorganisation, og i udvalgets forslag til ny lovgivning, for  

 så vidt angår medlemskab og deltagelse i en organisation, hvis  

 medlemmer udøver et bestemt erhverv.
For så vidt angår en nærmere beskrivelse  

 af de enkelte områder, finder udvalget det mest hensigtsmæssigt  

 at fastholde den mere generelle beskrivelse af lovudkastets  

 anvendelsesområde.
Udvalget har lagt vægt på, at hensynet  

 til at sikre en korrekt gennemførelse af direktivet i dansk ret taler  

 for, at der ikke bør foretages en yderligere præcisering i  

 lovteksten af, hvilke nærmere bestemte ydelser m.v. der tilsigtes  

 omfattet af lovudkastet.
Der henvises til betænkningen s. 158 ff.
6.4.2. Integrationsministeriets overvejelser Integrationsministeriet kan tiltræde  

 Ligebehandlingsudvalgets overvejelser om det materielle  

 anvendelsesområde.
Integrationsministeriet finder dog, at udvalgets forslag  

 til stk. 3 mest hensigtsmæssigt indsættes som nyt  

 stk. 2, og at ordlyden bør ændres fra »Lov om forbud mod  

 forskelsbehandling på arbejdsmarkedet m.v. finder anvendelse på  

 de områder, der er omfattet af denne lov« til »Denne lov finder ikke  

 anvendelse på områder, der er omfattet af lov om forbud mod  

 forskelsbehandling på arbejdsmarkedet m.v.«.
Hermed sikres efter  

 Integrationsministeriets opfattelse en mere præcis angivelse af lovens  

 anvendelsesområde.
 Udvalgets forslag til stk. 2 indsættes herefter  

 som nyt stk. 3, idet ordet »enkeltpersoners« udgår.
 Der er ikke med disse sproglige ændringer tilsigtet  

 nogen ændring i lovens anvendelsesområde.
 Lovforslaget er i øvrigt udformet i  

 overensstemmelse med Ligebehandlingsudvalgets forslag, jf. § 2.
6.5. Ulovlige kriterier Direktivet omfatter diskriminationsgrundene race og etnisk  

 oprindelse.
6.5.1. Udvalgets overvejelser Udvalget har overvejet, om kredsen af ulovlige kriterier  

 bør udvides til også at omfatte andre diskriminationsgrunde.
Der er i udvalget enighed om, at ny lovgivning ikke  

 bør omfatte et forbud mod forskelsbehandling på grund af  

 nationalitet, idet der dels er et ganske vidtgående forbud herimod i  

 EF-traktaten, dels på visse områder er behov for at kunne  

 forskelsbehandle på grund af nationalitet.
Hertil kommer, at ny  

 lovgivning, der indeholder et forbud mod forskelsbehandling på grund af  

 race eller etnisk oprindelse, i et vist omfang vil beskytte mod  

 forskelsbehandling på grund af nationalitet, da forskelsbehandling  

 på grund af nationalitet kan være udtryk for indirekte  

 forskelsbehandling på grund af race eller etnisk oprindelse.
Der  

 henvises til betænkningen s. 167.
Der er derimod ikke enighed i udvalget om, hvorvidt ny  

 lovgivning bør omfatte et forbud mod forskelsbehandling på grund  

 af national oprindelse.
Et flertal af udvalgets medlemmer (formanden og  

 repræsentanterne for Beskæftigelsesministeriet, Erhvervs- og  

 Økonomiministeriet, Integrationsministeriet, Justitsministeriet,  

 Socialministeriet, Undervisningsministeriet, KL, Advokatrådet, DA og  

 LO) finder, at kredsen af kriterier ikke bør udvides til at omfatte  

 national oprindelse, da forskelsbehandling på grund af national  

 oprindelse allerede i et vist omfang er beskyttet i dansk ret.
Et mindretal  

 af udvalgets medlemmer (repræsentanterne for Det Danske Center for  

 Menneskerettigheder, ELO, Nævnet for Etnisk Ligestilling og Rådet  

 for Etniske Minoriteter) finder, at ny lovgivning bør omfatte  

 kriteriet national oprindelse, idet national oprindelse ofte er  

 sammenfaldende med race og etnisk oprindelse, ligesom dansk lovgivning i  

 øvrigt og internationale konventioner omfatter en beskyttelse  

 herimod.
 Der henvises til betænkningen s. 167.
 Udvalget overvejer endeligt, om ny lovgivning bør  

 omfatte et forbud mod forskelsbehandling på grund af religion og  

 tro.
Efter flertallets opfattelse (repræsentanterne for  

 Beskæftigelsesministeriet, Erhvervs- og Økonomiministeriet,  

 Integrationsministeriet, Justitsministeriet, Socialministeriet,  

 Undervisningsministeriet, KL, Advokatrådet, DA og LO) bør ny  

 lovgivning ikke indeholde kriterierne religion og tro.
De  

 pågældende medlemmer har bl.a. lagt vægt på, at dansk  

 ret allerede i et vist omfang indeholder en beskyttelse mod  

 forskelsbehandling på grund af religion og tro, ligesom direktivet om  

 generelle rammebestemmelser om ligebehandling med hensyn til  

 beskæftigelse og erhverv   og dermed den lov, der gennemfører  

 rammedirektivet i dansk ret supplerer denne beskyttelse.
Forskelsbehandling  

 på grund af religion og tro kan endvidere i flere tilfælde  

 være sagligt begrundet.
Endelig vil lovudkastet indeholde en vis  

 beskyttelse mod usaglig forskelsbehandling på grund af religion og tro,  

 da sådan forskelsbehandling   som det er tilfældet med  

 nationalitet og national oprindelse   kan være udtryk for indirekte  

 forskelsbehandling på grund af race eller etnisk oprindelse.
Et mindretal af udvalgets medlemmer (formanden og  

 repræsentanterne for Det Danske Center for Menneskerettigheder, ELO,  

 Nævnet for Etnisk Ligestilling og Rådet for Etniske Minoriteter)  

 finder, at ny lovgivning bør omfatte et forbud mod forskelsbehandling  

 på grund af religion og tro.
De pågældende medlemmer har  

 lagt vægt på, at religion og tro efter de pågældende  

 medlemmers opfattelse er et af de områder, hvor forskelsbehandling er  

 mest udbredt i Danmark, hvorfor det vil være uhensigtsmæssigt at  

 vedtage en lov, der ikke beskytter imod usaglig forskelsbehandling på  

 dette område.
Et sådant forbud vil efter de  

 pågældende medlemmers opfattelse også have en stærk  

 signalværdi i forhold til at udvise respekt og tolerance over for andre  

 religioner.
Det vil endvidere ofte kunne være svært at skelne  

 mellem, om forskelsbehandling sker på grund af en persons etnicitet  

 eller religion, hvorfor man vil undgå en række vanskelige  

 afgrænsningsproblemer ved at medtage religion og tro blandt de ulovlige  

 diskriminationsgrunde.
Endelig indeholder en række danske og  

 internationale bestemmelser et sådant forbud, herunder lov om forbud  

 mod forskelsbehandling på arbejdsmarkedet m.v.
 Der henvises til betænkningen s. 170 ff.
6.5.2. Integrationsministeriets overvejelser Integrationsministeriet finder i lighed med udvalget og af  

 de af udvalget anførte grunde, at ny lovgivning ikke bør  

 omfatte et forbud mod forskelsbehandling på grund af nationalitet.
Af de af flertallene anførte grunde finder  

 Integrationsministeriet, at kredsen af kriterier ikke bør udvides til  

 at omfatte national oprindelse eller religion og tro.
Lovforslaget er  

 udformet i overensstemmelse hermed, jf. § 3, stk. 1.
6.6. Forbudet mod forskelsbehandling Direktivet indeholder et forbud mod direkte og indirekte  

 forskelsbehandling, chikane og instruktion om forskelsbehandling.
6.6.1. Udvalgets overvejelser Udvalget foreslår, at en bestemmelse svarende til  

 direktivets bestemmelse om direkte forskelsbehandling indsættes i ny  

 lovgivning til gennemførelse af direktivet.
Der henvises til  

 betænkningen s. 173.
Det foreslås endvidere, at der indsættes en  

 bestemmelse svarende til direktivets bestemmelse om indirekte  

 forskelsbehandling i ny lovgivning, dog således, at udtrykket »legitimt  

 mål« ændres til »sagligt formål«, og udtrykket  

 »særlig ufordelagtigt« ændres til »ringere end«, da dette synes  

 at være i bedre overensstemmelse med sædvanlig dansk juridisk  

 sprogbrug samt sprogbrugen i ligestillingslovgivningen.
Der henvises til  

 betænkningen s. 173.
For så vidt angår direktivets bestemmelse om  

 chikane i artikel 2, stk. 3, finder udvalget, at der bør  

 indsættes en tilsvarende bestemmelse herom i ny lovgivning, idet  

 bestemmelsen bør præciseres på et enkelt punkt,  

 således at det efter omstændighederne er tilstrækkeligt, at  

 der er skabt et truende klima m.v. for den pågældende, der  

 udsættes for chikanen.
Der henvises til betænkningen s. 175 og s.  

 178.
 Udvalget finder, at der bør indsættes en  

 bestemmelse i ny lovgivning, der indeholder et forbud mod instruktion om  

 forskelsbehandling svarende til direktivets artikel 2, stk. 4. Der  

 henvises til betænkningen s. 180.
6.6.2. Integrationsministeriets overvejelser Integrationsministeriet kan med en enkelt rettelse, der i  

 det væsentligste er af redaktionel karakter, tiltræde  

 Ligebehandlingsudvalgets overvejelser om forbudet mod forskelsbehandling.
Integrationsministeriet finder således, at der ikke  

 i lovforslagets definition af chikane bør indgå en udtrykkelig  

 betingelse om, at en optræden i relation til race eller etnisk  

 oprindelse, der finder sted med det formål eller den virkning at  

 krænke en persons værdighed og skabe et truende klima m.v.,  

 tillige skal være »uønsket«.
Efter Integrationsministeriets  

 opfattelse er en betingelse om, at en optræden skal være  

 uønsket for den, der bliver krænket, overflødig, idet  

 dette allerede følger af kravet om, at en optræden skal have til  

 formål eller virkning at krænke en persons  

 værdighed, jf. lovforslagets § 3, stk. 4.
 Lovforslaget er i øvrigt udformet i  

 overensstemmelse med Ligebehandlingsudvalgets forslag, jf. § 3,  

 stk. 2-5.
6.7. Undtagelser fra forbudet mod forskelsbehandling Direktivet indeholder i artikel 4 en adgang for  

 medlemsstaterne til at gøre undtagelse fra forbudet mod  

 forskelsbehandling på grund af race eller etnisk oprindelse som  

 følge af regulære og afgørende erhvervsmæssige  

 krav.
 Efter direktivets artikel 5 kan medlemsstaterne opretholde  

 eller vedtage specifikke foranstaltninger, der har til formål at  

 forebygge eller opveje ulemper knyttet til race eller etnisk oprindelse.
6.7.1. Udvalgets overvejelser Adgangen til at gøre undtagelser som følge  

 af erhvervsmæssige krav udgør en undtagelse fra forbudet mod  

 forskelsbehandling på arbejdsmarkedet.
Der er derfor efter udvalgets  

 opfattelse alene behov for at fastsætte hjemmel til at gøre  

 undtagelse på grund af erhvervsmæssige krav i lov om forbud mod  

 forskelsbehandling på arbejdsmarkedet m.v., der gennemfører  

 direktivets forbud mod forskelsbehandling på arbejdsmarkedet.
Da denne  

 lov allerede indeholder hjemmel til at gøre undtagelse på grund  

 af erhvervsmæssige krav, foreslår udvalget alene en mindre  

 ændring af den relevante bestemmelses ordlyd for at sikre en korrekt  

 gennemførelse af direktivet.
Der henvises til betænkningen s.  

 182.
Med hensyn til adgangen til at opretholde eller vedtage  

 specifikke foranstaltninger er der i udvalget enighed om, at der i det  

 lovudkast, der skal finde anvendelse på de af direktivet omfattede  

 samfundsområder med undtagelse af arbejdsmarkedet, bør  

 indsættes en hjemmel til at iværksætte specifikke  

 foranstaltninger.
Der henvises til betænkningen s. 183.
Samtlige medlemmer af udvalget med undtagelse af  

 repræsentanten for DA finder, at adgangen til at iværksætte  

 specifikke foranstaltninger bør gælde uden krav om, at  

 vedkommende minister har godkendt den pågældende foranstaltning,  

 inden den iværksættes.
Herved sikres efter de  

 pågældende medlemmers opfattelse, at der etableres en  

 administrativ enkel fremgangsmåde ved anvendelse af specifikke  

 foranstaltninger.
Repræsentanten for DA finder, at adgangen til at  

 iværksætte specifikke foranstaltninger bør gøres  

 betinget af, at vedkommende minister har godkendt foranstaltningen.
Der  

 henvises til betænkningen s. 184.
Udvalget foreslår endvidere, at der indsættes  

 en bestemmelse om, at specifikke foranstaltninger alene kan opretholdes,  

 indtil formålet med dem er opfyldt.
Et medlem af udvalget  

 (repræsentanten for Undervisningsministeriet) finder, at der ikke er  

 behov for en sådan bestemmelse, der kan give anledning til  

 fortolkningstvivl.
Der henvises til betænkningen s. 185.
 Der er i udvalget enighed om, at den ordning, der findes i  

 lov om forbud mod forskelsbehandling på arbejdsmarkedet, bør  

 opretholdes.
6.7.2. Integrationsministeriets overvejelser Integrationsministeriet finder i lighed med udvalget, at  

 der alene er behov for at fastsætte hjemmel til at gøre  

 undtagelse på grund af erhvervsmæssige krav i lov om forbud mod  

 forskelsbehandling på arbejdsmarkedet m.v., der gennemfører  

 direktivets forbud mod forskelsbehandling på arbejdsmarkedet, idet  

 undtagelsen alene omfatter adgangen til beskæftigelse.
Forslaget til lov om etnisk ligebehandling indeholder  

 derfor ikke en bestemmelse herom.
Lov om forbud mod forskelsbehandling  

 på arbejdsmarkedet m.v. indeholder allerede hjemmel til at gøre  

 undtagelser for så vidt angår erhvervsmæssige krav.  

 Beskæftigelsesministeriets forslag til lov om ændring af lov om  

 forbud mod forskelsbehandling på arbejdsmarkedet m.v., der  

 fremsættes samtidig med nærværende forslag, indeholder  

 forslag til ændring af denne bestemmelse, således at bestemmelsen  

 præciseres i overensstemmelse med direktivets ordlyd.
 Integrationsministeriet finder i lighed med udvalget, at  

 der bør indsættes en hjemmel til at iværksætte  

 specifikke foranstaltninger på de af lovforslaget omfattede  

 områder.
 Af de af flertallet anførte grunde finder  

 Integrationsministeriet, at adgangen til at iværksætte specifikke  

 foranstaltninger bør gælde uden krav om, at vedkommende minister  

 har godkendt den pågældende foranstaltning, inden den  

 iværksættes.
 Integrationsministeriet finder i lighed med flertallet  

 endelig, at der bør indsættes en bestemmelse om, at specifikke  

 foranstaltninger alene kan opretholdes, indtil formålet med dem er  

 opfyldt.
 Lovforslaget er udformet i overensstemmelse hermed, jf.  

 § 4.
6.8. Retsmidler og håndhævelse Udvalget overvejer, om der er behov for ny lovgivning med  

 henblik på at opfylde kravet i direktivets artikel 7 om, at klage skal  

 kunne indgives til »retslige og/eller administrative instanser«.
6.8.1. Udvalgets overvejelser Det er udvalgets opfattelse, at dette krav er opfyldt  

 gennem dansk rets almindelige regler om domstolsprøvelse og adgangen  

 til administrativ kontrol af offentlige myndigheders virksomhed, hvorfor der  

 ikke er anledning til i ny lovgivning at fastsætte nærmere regler  

 om adgang til domstolsprøvelse.
Der henvises til betænkningen s.  

 187.
Efter udvalgets opfattelse er der ligeledes ikke behov for  

 ny lovgivning med henblik på at opfylde direktivets krav om, at  

 medlemsstaterne dels skal sikre, at enhver, der mener sig krænket, kan  

 indgive klage, dels skal sikre, at foreninger, organisationer og andre  

 juridiske personer, der efter kriterierne i deres nationale ret har en  

 legitim interesse i at sikre, at direktivets bestemmelser overholdes, er  

 berettigede til   enten på vegne af eller til støtte for  

 klageren med denne godkendelse   at indtræde som part i klagen til  

 retslige og/eller administrative instanser med henblik på  

 håndhævelse af forpligtelserne i direktivet.
Der henvises til  

 betænkningen s. 188 f.
6.8.2. Integrationsministeriets overvejelser Integrationsministeriet finder i lighed med udvalget og af  

 de af udvalget anførte grunde, at der ikke er behov for ny lovgivning  

 med henblik på at opfylde direktivets artikel 7.
6.9. Bevisbyrde Der følger af direktivets artikel 8 nærmere  

 regler om delt bevisbyrde.
6.9.1. Udvalgets overvejelser Det foreslås, at der fastsættes en til  

 direktivets artikel 8 tilsvarende bestemmelse i lovudkastet, dog  

 således at ordet »fremfører« i artikel 8 skal ændres til  

 »påviser«.
Denne sproglige ændring svarer til den ændring,  

 der blev foretaget i forbindelse med gennemførelsen i  

 ligestillingslovgivningen af den tilsvarende bevisbyrderegel i direktivet om  

 bevisbyrden i forbindelse med forskelsbehandling på grund af køn  

 (bevisbyrdedirektivet). Der henvises til betænkningen s. 192.
6.9.2. Integrationsministeriets overvejelser Integrationsministeriet kan tiltræde udvalgets  

 udkast til bestemmelse om delt bevisbyrde.
Lovforslaget er udformet i  

 overensstemmelse hermed, jf. § 7.
6.10. Repressalier Det følger af direktivets artikel 9, at  

 medlemsstaterne i deres retsorden skal indføre de nødvendige  

 foranstaltninger til at beskytte enkeltpersoner mod repressalier som reaktion  

 på en klage eller enhver form for retsforfølgning med det  

 formål at sikre, at princippet om ligebehandling iagttages.
6.10.1. Udvalgets overvejelser Udvalget finder, at der i ny lovgivning bør  

 indsættes et forbud mod repressalier svarende til direktivets  

 bestemmelse.
Udvalget finder endvidere, at der med henblik på at  

 sikre en korrekt gennemførelse af direktivet ikke bør  

 fastsættes særlige krav til, hvilken klage eller  

 retsforfølgning en enkeltperson skal have indgivet eller  

 iværksat, udover at klagen m.v. skal være fremsat med det  

 formål at sikre, at princippet om ligebehandling iagttages.  

 Beskyttelsen finder således anvendelse i forhold til såvel klage  

 til en domstol eller anden myndighed som klage, der indgives direkte til den  

 private virksomhed, der påstås at have udøvet  

 forskelsbehandling.
Der henvises til betænkningen s. 194.
Repressalier er ikke en form for ulovlig  

 forskelsbehandling, hvorfor princippet om delt bevisbyrde ikke gælder i  

 forhold hertil.
Da de særlige hensyn, der har begrundet anvendelse af  

 særlige bevisregler i sager om forskelsbehandling, ikke i samme omfang  

 gør sig gældende i forhold til sager om repressalier, er det  

 udvalgets opfattelse, at der ikke bør fastsættes særlige  

 bevisbyrderegler for sådanne sager.
Der henvises til betænkningen  

 s. 195.
6.10.2. Integrationsministeriets overvejelser Integrationsministeriet kan med en enkelt redaktionel  

 ændring, der alene har karakter af en sproglig præcisering,  

 tiltræde udvalgets udkast til bestemmelse om repressalier.
Integrationsministeriet finder således, at »enhver  

 form for retsforfølgning« bør erstattes med »nogen form for  

 retsforfølgning«.
Der er ikke med denne sproglige ændring  

 tilsigtet nogen form for begrænsning m.v. af bestemmelsens  

 anvendelsesområde.
 Lovforslaget er i øvrigt udformet i  

 overensstemmelse hermed, jf. § 8.
6.11. Sanktioner Efter direktivets artikel 15 fastsætter  

 medlemsstaterne, hvilke sanktioner der skal anvendes i tilfælde af  

 overtrædelse af nationale bestemmelser, der er vedtaget til  

 gennemførelse af direktivet.
Sanktionerne skal være effektive,  

 stå i rimeligt forhold til overtrædelsen og have en  

 afskrækkende virkning.
6.11.1. Udvalgets overvejelser Det er udvalgets opfattelse, at der i ny lovgivning  

 bør indsættes en adgang til godtgørelse ved  

 overtrædelse af forbudet mod forskelsbehandling på grund af race  

 eller etnisk oprindelse eller forbudet mod repressalier.
Forskelsbehandling  

 af en person på grund af personens race eller etniske oprindelse  

 udgør en særlig krænkelse af personen, hvortil kommer, at  

 der efter udvalgets opfattelse kan være grund til at udvide adgangen  

 til godtgørelse for ikke-økonomisk skade i forhold til  

 erstatningsansvarslovens § 26, således at enhver  

 overtrædelse af forbudet mod forskelsbehandling og forbudet mod  

 repressalier som udgangspunkt bør kunne udløse en  

 godtgørelse.
Der henvises til betænkningen s. 199 ff.
Den forurettede kan tillige kræve erstatning for  

 eventuelt økonomisk tab efter dansk rets almindelige  

 erstatningsregler, hvis de almindelige betingelser herfor er opfyldt.  

 Udvalget finder derfor ikke, at der er behov for at fastsætte  

 særlige bestemmelser herom.
Der henvises til betænkningen s.  

 197.
Det overvejes, om der bør indføres  

 strafferetlige sanktioner for overtrædelse af direktivets forbud mod  

 forskelsbehandling på grund af race eller etnisk oprindelse.
Efter  

 udvalgets opfattelse vil godtgørelse være en effektiv sanktion  

 og have en afskrækkende virkning, hvortil kommer, at effektive civile  

 sanktioner i form af godtgørelse giver offeret mulighed for at  

 få fastslået, om vedkommende har været udsat for  

 forskelsbehandling, og i bekræftende fald at få oprejsning gennem  

 økonomisk kompensation.
Godtgørelse som sanktion kan endvidere  

 virke mere effektivt end gennemførelse af en straffesag, der kan ende  

 med frifindelse på grund af de særlige krav, der gælder ved  

 behandlingen af straffesager, og som i praksis sjældent vil føre  

 til, at offeret tilkendes erstatning.
Hertil kommer, at offeret kan  

 gennemføre en sag om godtgørelse, selv om anklagemyndigheden  

 vælger ikke at gennemføre en straffesag.
På den baggrund  

 finder udvalget, at der ikke bør indføres strafferetlige  

 sanktioner for overtrædelse af direktivets forbud mod  

 forskelsbehandling.
Der henvises til betænkningen s. 204.
6.11.2. Integrationsministeriets overvejelser Af de af udvalget anførte grunde finder  

 Integrationsministeriet, at der bør fastsættes en bestemmelse om  

 adgang til godtgørelse for overtrædelse af forbudet mod  

 forskelsbehandling og forbudet mod repressalier.
 Integrationsministeriet kan med en enkelt redaktionel  

 ændring, der alene har karakter af en sproglig præcisering,  

 tiltræde udvalgets udkast til bestemmelse om godtgørelse til  

 gennemførelse af direktivets artikel 15.
Integrationsministeriet finder således, at  

 »Personer, hvis rettigheder er krænket « bør erstattes med  

 »Personer, der er krænket «.
Der er ikke med denne sproglige  

 ændring tilsigtet nogen form for begrænsning m.v. af  

 bestemmelsens anvendelsesområde.
 Lovforslaget er i øvrigt udformet i  

 overensstemmelse hermed, jf. § 9.
6.12. Formidling af information 6.12.1. Udvalgets overvejelser Udvalget finder ikke, at der er behov for at  

 iværksætte særlige skridt med henblik på at opfylde  

 direktivets krav om formidling af information, jf. artikel 10. Udvalget peger  

 i den forbindelse på, at det med etablering af Institut for  

 Menneskerettigheder er hensigten, at instituttet bl.a. skal varetage en  

 oplysende og debatskabende funktion.
Der henvises til betænkningen s.  

 243.
6.12.2. Integrationsministeriets overvejelser Integrationsministeriet finder i lighed med udvalget og af  

 de af udvalget anførte grunde, at der ikke er behov for ny lovgivning  

 med henblik på at opfylde direktivets artikel 10.
6.13. Dialog 6.13.1. Udvalgets overvejelser Udvalget finder, at den danske model på  

 arbejdsmarkedet indebærer, at det ikke er nødvendigt i ny  

 lovgivning til gennemførelse af direktivet at indsætte en  

 bestemmelse om tilskyndelse til arbejdsmarkedets parter til dialog med  

 henblik på at fremme ligebehandling og indgåelse af kollektive  

 overenskomster om forbud mod forskelsbehandling, jf. artikel 11.
Efter artikel 12 skal medlemsstaterne tilskynde til dialog  

 med relevante ikke-statslige organisationer.
Efter udvalgets opfattelse er  

 der ikke anledning til at indsætte særlige bestemmelser herom i  

 ny lovgivning.
Der henvises til betænkningen s. 243 ff.
6.13.2. Integrationsministeriets overvejelser Integrationsministeriet finder i lighed med udvalget og af  

 de af udvalget anførte grunde, at der ikke er behov for ny lovgivning  

 med henblik på at opfylde direktivets artikel 11 og 12.
6.14. Overholdelse af direktivet Efter artikel 14, litra a), skal medlemsstaterne  

 træffe de nødvendige foranstaltninger til at sikre, at alle love  

 og bestemmelser, der strider mod princippet om ligebehandling,  

 ophæves.
 Efter artikel 14, litra b), skal medlemsstaterne  

 træffe de nødvendige foranstaltninger for at sikre, at alle  

 bestemmelser, der strider mod princippet om ligebehandling, og som  

 indgår i individuelle eller kollektive kontrakter og overenskomster,  

 virksomheders interne reglementer, vedtægter for foreninger med eller  

 uden lukrativt formål, regler for selvstændige erhverv og  

 vedtægter for arbejdstager- og arbejdsgiverorganisationer,  

 erklæres eller kan erklæres ugyldige eller ændres.
6.14.1. Udvalgets overvejelser Efter udvalgets opfattelse er der ikke anledning til at  

 indsætte særlige bestemmelser i ny lovgivning om, at love og  

 bestemmelser, der strider mod princippet om ligebehandling, ophæves,  

 jf. artikel 14, litra a). Der henvises til betænkningen s. 246.
For så vidt angår artikel 14, litra b), finder  

 udvalget, at der med henblik på at sikre en korrekt  

 gennemførelse af direktivet i dansk ret bør indsættes en  

 bestemmelse svarende hertil i ny lovgivning, der gennemfører  

 direktivet.
Der henvises til betænkningen s. 248.
Udvalget har overvejet, om der bør indsættes  

 hjemmel til, at bestemmelser m.v., der strider mod princippet om  

 ligebehandling, erklæres eller kan erklæres ugyldige, eller om  

 der tillige bør indsættes hjemmel til, at sådanne  

 bestemmelser m.v. kan ændres.
Udvalget konkluderer, at der alene  

 bør indsættes hjemmel til, at sådanne bestemmelser m.v.  

 erklæres eller kan erklæres ugyldige, hvilket svarer til lov om  

 ligebehandling af mænd og kvinder med hensyn til beskæftigelse og  

 barselsorlov m.v.
Der henvises til betænkningen s. 249.
Samtlige medlemmer af udvalget med undtagelse af  

 repræsentanten for DA finder, at bestemmelsen bør udformes  

 således, at bestemmelser, der strider mod princippet om ligebehandling,  

 er ugyldige.
Repræsentanten for DA finder, at bestemmelsen bør  

 udformes således, at sådanne bestemmelser kan erklæres  

 ugyldige.
Der henvises til betænkningen s. 249.
 Det er endvidere udvalgets opfattelse, at der bør  

 indsættes en bestemmelse i ny lovgivning til gennemførelse af  

 direktivet, hvorefter loven er fuldstændig beskyttelsespræceptiv.  

 Der henvises til betænkningen s. 249 f.
6.14.2. Integrationsministeriets overvejelser Integrationsministeriet finder i lighed med udvalget og af  

 de af udvalget anførte grunde, at der ikke er behov for ny lovgivning  

 med henblik på at opfylde direktivets artikel 14, litra a).
 Af de af udvalget anførte grunde finder  

 Integrationsministeriet, at der bør indsættes en bestemmelse  

 svarende til direktivets artikel 14, litra b), i ny lovgivning.
Integrationsministeriet finder i lighed med det af  

 flertallet anførte, at der bør indsættes en bestemmelse  

 om, at bestemmelser, der strider mod princippet om ligebehandling, er  

 ugyldige.
Lovforslaget er med en enkelt redaktionel ændring, der alene  

 har karakter af en sproglig præcisering, udformet i overensstemmelse  

 hermed, jf. § 5, stk. 1.
Integrationsministeriet finder således, at »  

 vedtægter for foreninger og fonde m.v. med eller uden lukrativt  

 formål« bør erstattes med » vedtægter for foreninger og  

 fonde m.v.«.
Der er ikke med denne sproglige ændring tilsigtet nogen  

 form for begrænsning m.v. af bestemmelsens anvendelsesområde.
Integrationsministeriet kan endvidere tiltræde  

 udvalgets udkast til bestemmelse om, at lovens bestemmelser ikke ved aftale  

 kan fraviges til ugunst for den, der udsættes for forskelsbehandling  

 på grund af race eller etnisk oprindelse.
Lovforslaget er udformet i  

 overensstemmelse hermed, jf. § 5, stk. 2.
7. Oprettelse af uafhængigt organ for fremme af  

 ligebehandling Efter direktivets artikel 13 skal medlemsstaterne udpege  

 et eller flere organer for fremme af ligebehandling af alle uden  

 forskelsbehandling på grund af race eller etnisk oprindelse.
 I henhold til kommissoriet skal udvalget overveje og  

 vurdere, hvorledes et sådant organ til fremme af etnisk ligebehandling  

 mest hensigtsmæssigt etableres i Danmark, herunder om organet skal have  

 til opgave at træffe bindende afgørelser i konkrete  

 klagesager.
Ved lov nr. 411 af 6. juni 2002 om etablering af Dansk  

 Center for Internationale Studier og Menneskerettigheder er det organ, der i  

 henhold til artikel 13 skal udpeges, oprettet som Institut for  

 Menneskerettigheder.
Dette indebærer, at der er taget stilling til,  

 hvilket organ der skal varetage de i direktivets artikel 13 nævnte  

 opgaver.
7.1. Udvalgets overvejelser Udvalget har på den baggrund alene overvejet, om der  

 er behov for yderligere at styrke indsatsen for fremme af ligebehandling  

 særligt med henblik på at få behandlet konkrete klagesager,  

 eller om de beføjelser, der er tillagt Institut for  

 Menneskerettigheder, må anses for tilstrækkelige.
 Til brug herfor har udvalget drøftet det  

 nærmere indhold af de beføjelser, der på baggrund af  

 direktivets artikel 13 tillægges Institut for Menneskerettigheder,  

 ligesom udvalget redegør for en række mere generelle hensyn  

 vedrørende behovet for oprettelse af et ligebehandlingsnævn.
 Udvalget peger på tre muligheder: 1) Den ordning,  

 der svarer til direktivets krav, anses for tilstrækkelig. 2) Oprettelse  

 af et administrativt ligebehandlingsnævn, der tildeles kompetence til  

 at behandle klager over forskelsbehandling og afgive udtalelse, herunder om  

 adgang til godtgørelse. 3) Oprettelse af et domstolslignende  

 ligebehandlingsnævn, der tildeles kompetence til at træffe  

 bindende afgørelse om usaglig forskelsbehandling.
Der er i udvalget enighed om, at der ikke er grundlag for  

 at foreslå oprettet et domstolslignende ligebehandlingsnævn, der  

 kan træffe bindende afgørelser.
Udvalget har lagt vægt  

 på, at et sådant nævns opgaver i nogen grad vil overlappe  

 med de opgaver, der i øvrigt varetages i det almindelige retssystem,  

 ligesom der i givet fald må stilles en række  

 retssikkerhedsmæssige krav med det resultat, at nævnet ikke vil  

 være hensigtsmæssigt som et hurtigt, billigt og smidigt  

 alternativ for den enkelte til de almindelige domstole, idet nævnets  

 sagsbehandling i vidt omfang vil svare til domstolenes.
Der henvises til  

 betænkningen s. 229.
 Der er derimod ikke enighed i udvalget om, hvorvidt der er  

 grund til at oprette et administrativt ligebehandlingsnævn, der kan  

 træffe ikke-bindende afgørelser, eller om det organ, der  

 oprettes som led i gennemførelsen af direktivets artikel 13, må  

 anses for at være tilstrækkeligt.
Otte medlemmer af udvalget (repræsentanterne for  

 Beskæftigelsesministeriet, Erhvervs- og Økonomiministeriet,  

 Integrationsministeriet, Justitsministeriet, Socialministeriet,  

 Undervisningsministeriet, Advokatrådet og DA) anfører, at  

 direktivet ikke stiller krav om etablering af et administrativt klageorgan,  

 og at der med etablering af Institut for Menneskerettigheder er oprettet et  

 organ med ganske vidtgående beføjelser, herunder en adgang til  

 at bidrage til løsning af konkrete konflikter, hvorfor der kan  

 være grund til at afvente erfaringerne hermed, inden der træffes  

 beslutning om eventuelt at oprette yderligere organer på området.  

 De pågældende medlemmer anfører endvidere, at der kan  

 være risiko for, at Institut for Menneskerettigheders beføjelser  

 på uhensigtsmæssig vis kan overlappe med de beføjelser,  

 der tillægges et eventuelt nyt nævn.
Hertil kommer, at sager om  

 overtrædelse af forbudet mod forskelsbehandling på grund af race  

 eller etnisk oprindelse, der ikke kan løses via mægling, i de  

 fleste tilfælde mest hensigtsmæssigt bør afgøres  

 ved de almindelige domstole, der er samfundets centrale  

 konfliktløsningsorgan og er omgærdet af en række  

 retssikkerhedsgarantier med hensyn til uafhængighed, upartiskhed og  

 betryggende sagsbehandling.
Endvidere anfører de  

 pågældende medlemmer, at sådanne sager kan frembyde  

 bevistvivl, der bør afklares ved parts- eller vidneforklaringer,  

 hvorfor en række sager ikke vil kunne afgøres af et eventuelt  

 nævn.
Endelig kan der på nuværende tidspunkt   hvor  

 karakteren og antallet af sager, som ny lovgivning kan give anledning til,  

 endnu ikke kendes   være grund til at afvente erfaringerne med ny  

 lovgivning om etnisk ligebehandling.
Der henvises til betænkningen s.  

 230-231.
På den baggrund finder to af disse otte medlemmer af  

 udvalget (repræsentanterne for DA og Advokatrådet), at der ikke  

 bør oprettes et administrativt ligebehandlingsnævn.
Der henvises  

 til betænkningen s. 231.
Seks medlemmer (repræsentanterne for  

 Beskæftigelsesministeriet, Integrationsministeriet, Justitsministeriet,  

 Socialministeriet, Undervisningsministeriet og Økonomi- og  

 Erhvervsministeriet) finder, at spørgsmålet om, hvorvidt der  

 bør oprettes et administrativt ligebehandlingsnævn i ganske vidt  

 omfang beror på en mere politisk præget vurdering af de  

 anførte argumenter imod oprettelse af et sådant nævn, jf.  

 ovenfor, og de af syv medlemmer anførte argumenter for oprettelse af  

 et sådant nævn, jf. nedenfor.
Disse seks medlemmer har derfor  

 fundet det rigtigst ikke at tage stilling til dette spørgsmål.  

 Der henvises til betænkningen s. 231.
Syv medlemmer af udvalget (formanden samt  

 repræsentanterne for KL, Nævnet for Etnisk Ligestilling,  

 Rådet for Etniske Minoriteter, ELO, Det Danske Center for  

 Menneskerettigheder og LO) finder, at der bør oprettes et  

 administrativt ligebehandlingsnævn med adgang til at træffe  

 ikke-bindende afgørelser i enkeltsager, herunder om adgang til  

 godtgørelse, ligesom der bør indføres en smidig adgang  

 til domstolsprøvelse, såfremt en afgørelse fra  

 ligebehandlingsnævnet ikke efterleves.
De pågældende  

 medlemmer lægger vægt på, at der er et væsentlig  

 behov for at styrke klageadgangen for personer, der udsættes for  

 forskelsbehandling, hvorfor direktivets formål om at fremme  

 ligebehandling af alle uanset race eller etnisk oprindelse bedst fremmes ved,  

 at der oprettes en enkel og omkostningsfri klageadgang, der giver den enkelte  

 borger en i forhold til domstolsvejen nemmere adgang til at få sin  

 klage prøvet.
De pågældende medlemmer anfører  

 endvidere, at de øvrige nordiske lande og visse andre europæiske  

 lande har oprettet eller overvejer at oprette et klageorgan, og at et  

 sådant organ tillige anbefales af Europarådets organisation,  

 ECRI.
Samtidig etableres en klageadgang i sager om etnisk ligebehandling, der  

 svarer til den klageadgang, der gælder i sager om  

 kønsligestilling.
Endelig må selve eksistensen af nævnet  

 antages at forøge den indklagedes villighed til at gå i dialog  

 med klageren og dermed lette Institut for Menneskerettigheders arbejde,  

 således at flest mulige konflikter løses i gensidig  

 forståelse og respekt i overensstemmelse med udvalgets generelle  

 målsætning.
Hvis der ikke oprettes et administrativt  

 ligebehandlingsnævn, finder de pågældende medlemmer, at det  

 kan overvejes, at Institut for Menneskerettigheders muligheder for at  

 bistå en klager økonomisk styrkes.
Der henvises til  

 betænkningen s. 231-232.
Et af de syv medlemmer (repræsentanten for KL)  

 finder, at der alene bør oprettes et administrativt  

 ligebehandlingsnævn, hvis dette ikke får beføjelse til at  

 behandle klager over forskelsbehandling på arbejdsmarkedet.
Der  

 henvises til betænkningen s. 233.
7.2. Integrationsministeriets overvejelser Det er Integrationsministeriets opfattelse, at  

 forskelsbehandling på grund af race eller etnisk oprindelse  

 udgør en sådan særlig krænkelse af den enkelte  

 person, at denne bør sikres den fornødne retsbeskyttelse.
 Det er endvidere Integrationsministeriets opfattelse, at  

 sager om overtrædelse af forbudet mod forskelsbehandling i langt de  

 fleste tilfælde mest hensigtsmæssigt afgøres ved de  

 almindelige domstole, der er samfundets centrale konfliktløsningsorgan  

 og er omgærdet af en række retssikkerhedsgarantier med hensyn til  

 uafhængighed, upartiskhed og betryggende sagsbehandling.
Spørgsmål om overtrædelse af forbudet  

 mod forskelsbehandling bør derfor som hovedregel forelægges  

 domstolene til afgørelse.
På denne måde sikres den enkelte  

 den fornødne retsbeskyttelse.
Dertil kommer, at der med etableringen af Institut for  

 Menneskerettigheder er oprettet et ligebehandlingsorgan med ganske  

 vidtgående beføjelser, herunder en adgang til at bidrage til  

 løsning af konkrete konflikter ved bistand til det enkelte offer for  

 forskelsbehandling og adgang til mægling.
Instituttet kan endvidere  

 offentliggøre rapporter og fremsætte henstillinger om  

 spørgsmål vedrørende forskelsbehandling.
 Det er på den baggrund Integrationsministeriets  

 opfattelse, at der ikke bør oprettes et nyt administrativt  

 klagenævn mod etnisk forskelsbehandling.
 Sikringen af, at enkeltpersoner kan få  

 spørgsmålet om, hvorvidt personen har været udsat for  

 forskelsbehandling, nærmere undersøgt, bør derimod efter  

 Integrationsministeriets opfattelse ske ved, at der i loven fastsættes  

 en bestemmelse om, at Institut for Menneskerettigheder   som led i  

 instituttets varetagelse af de øvrige opgaver vedrørende fremme  

 af ligebehandling   kan behandle klager over forskelsbehandling på  

 grund af race eller etnisk oprindelse og i den forbindelse afgive udtalelser  

 og henstillinger om spørgsmålet.
 Bestemmelsen vil på denne måde understrege  

 instituttets funktioner vedrørende bistand til løsning af  

 tvister vedrørende forskelsbehandling.
 Instituttet kan i den forbindelse drage nytte af den  

 sagkundskab, som instituttet opbygger gennem instituttets øvrige virke  

 med henblik på at fremme ligebehandling.
8. Økonomiske og administrative konsekvenser for det  

 offentlige Institut for Menneskerettigheders varetagelse af sine  

 beføjelser efter § 2, stk. 2, nr. 4, i lov nr. 411 af 6.  

 juni 2002 om etablering af Dansk Center for Internationale Studier og  

 Menneskerettigheder samt efter lovforslagets kapitel 4 vil medføre  

 økonomiske og administrative merudgifter.
 Det følger af bemærkningerne til L 183  

 fremsat den 21. marts 2002 om forslag til lov om etablering af Dansk Center  

 for Internationale Studier og Menneskerettigheder, at de økonomiske  

 konsekvenser af varetagelsen af de i § 2, stk. 2, nr. 4,  

 anførte opgaver skal belyses i nærværende lovforslag.
Efter § 2, stk. 2, nr. 4, i lov om etablering af  

 Dansk Center for Internationale Studier og Menneskerettigheder har Institut  

 for Menneskerettigheder til opgave at fremme ligebehandling af alle uden  

 forskelsbehandling på grund af race eller etnisk oprindelse, herunder  

 ved at bistå ofre for forskelsbehandling med at få behandlet  

 deres klager over forskelsbehandling under hensyntagen til ofrenes,  

 foreningernes, organisationernes og andre juridiske personers rettigheder,  

 indlede uafhængige undersøgelser af forskelsbehandling og  

 offentliggøre rapporter og fremsætte henstillinger om  

 spørgsmål vedrørende forskelsbehandling.
Denne  

 bestemmelse er gengivet i lovforslagets § 10, stk. 1.
 Institut for Menneskerettigheder kan efter lovforslagets  

 § 10, stk. 2, endvidere behandle klager over overtrædelse af  

 forbudet mod forskelsbehandling på grund af race eller etnisk  

 oprindelse, jf. lovens § 3, og klager over overtrædelse af  

 forbudet mod repressalier, jf. lovens § 8, med henblik på at  

 fremme ligebehandling af alle uanset race eller etnisk oprindelse.  

 Instituttet kan tillige give udtryk for sin opfattelse af, om der er sket en  

 overtrædelse af de anførte bestemmelser.
 Endelig kan Institut for Menneskerettigheder henstille, at  

 der i sager efter lovforslagets § 10, stk. 2, hvor instituttet  

 finder, at der er sket en overtrædelse af forbudet mod  

 forskelsbehandling på grund af race eller etnisk oprindelse eller af  

 forbudet mod repressalier, jf. lovforslagets § 10, stk. 3, meddeles  

 fri proces til klagere, der opfylder betingelserne i retsplejelovens  

 § 330, stk. 1, nr. 2.
 I den forbindelse tilføres Dansk Center for  

 Internationale Studier og Menneskerettigheder 3,0 mio. kr. i 2003 stigende  

 til 6,0 mio. kr. i 2004 og efterfølgende år.
 Lovforslaget forventes ikke i øvrigt at have  

 økonomiske eller administrative konsekvenser for det offentlige.
9. Økonomiske og administrative konsekvenser for  

 erhvervslivet Forslaget skønnes ikke at have økonomiske  

 eller administrative konsekvenser for erhvervslivet.
10. Miljømæssige konsekvenser Forslaget skønnes ikke at have  

 miljømæssige konsekvenser.
11. Administrative konsekvenser for borgerne Forslaget skønnes ikke at have administrative  

 konsekvenser for borgerne.
12. Forholdet til EU-retten Forslaget gennemfører dele af Rådets direktiv  

 2000/43/EF af 29. juni 2000 om gennemførelse af princippet om  

 ligebehandling af alle uanset race eller etnisk oprindelse for så vidt  

 angår forhold uden for arbejdsmarkedet.
Der henvises i øvrigt  

 til pkt. 4 ovenfor.
13. Hørte myndigheder 13.1. Betænkning nr. 1422/2002 om gennemførelsen i dansk  

 ret af direktivet om etnisk ligebehandling har været sendt i  

 høring hos følgende myndigheder og organisationer:
 Samtlige ministerier, Advokatrådet,  

 Amtsrådsforeningen i Danmark, Amnesty International, Boligselskabernes  

 Landsforening, Dansk Arbejdsgiverforening, Dansk Flygtningehjælp, Dansk  

 Røde Kors, Dansk Socialrådgiverforening, Den Danske  

 Dommerforening, Det Danske Center for Menneskerettigheder, Dokumentations- og  

 Rådgivningscentret om Racediskrimination,  

 Dommerfuldmægtigforeningen, De Etniske Minoriteters Landsorganisation,  

 Foreningen af Politimestre i Danmark, Frederiksberg Kommune, Kommunernes  

 Landsforening, Københavns Kommune, Landsorganisationen i Danmark,  

 Mellemfolkeligt Samvirke, Nævnet for Etnisk Ligestilling,  

 Politiforbundet i Danmark, Politifuldmægtigforeningen,  

 Præsidenterne for Østre og Vestre Landsret, Retterne i  

 København, Århus, Odense, Ålborg og Roskilde,  

 Rigsadvokaten og Rådet for Etniske Minoriteter.
 13.2. Lovforslaget er sendt i høring hos følgende  

 myndigheder og organisationer:
 Samtlige ministerier, Advokatrådet,  

 Amtsrådsforeningen i Danmark, Amnesty International, Boligselskabernes  

 Landsforening, Dansk Arbejdsgiverforening, Dansk Center for Internationale  

 Studier og Menneskerettigheder, Dansk Flygtningehjælp, Dansk  

 Røde Kors, Dansk Socialrådgiverforening, Den Danske  

 Dommerforening, Dokumentations- og Rådgivningscentret om  

 Racediskrimination, Dommerfuldmægtigforeningen, De Etniske Minoriteters  

 Landsorganisation, Foreningen af Politimestre i Danmark, Frederiksberg  

 Kommune, Kommunernes Landsforening, Københavns Kommune,  

 Landsorganisationen i Danmark, Mellemfolkeligt Samvirke, Politiforbundet i  

 Danmark, Politifuldmægtigforeningen, Præsidenterne for  

 Østre og Vestre Landsret, Retterne i København, Århus,  

 Odense, Ålborg og Roskilde, Rigsadvokaten og Rådet for Etniske  

 Minoriteter.
14. Vurdering af konsekvenser af lovforslaget Positive konsekvenser / Mindreudgifter Negative konsekvenser / Merudgifter Økonomiske konsekvenser for stat, kommuner og  

 amtskommuner Ingen Ja.
Merudgifter for staten på 3,0 mio. kr. i 2003  

 stigende til 6,0 mio. kr. i 2004 og efterfølgende år til  

 Institut for Menneskerettigheders varetagelse af sine beføjelser efter  

 lov om etablering af Dansk Center for Internationale Studier og  

 Menneskerettigheder samt lovforslaget.
Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Forslaget gennemfører dele af Rådets direktiv  

 2000/43/EF af 29. juni 2000 om gennemførelse af princippet om  

 ligebehandling af alle uanset race eller etnisk oprindelse Bemærkninger til lovforslagets  

 enkelte bestemmelser Til kapitel 1.
 Til § 1.
 Til stk. 1.
 Den foreslåede bestemmelse angiver lovens  

 formål.
 Bestemmelsen fremhæver, at loven skal bidrage til at  

 fremme ligebehandling af alle uanset race eller etnisk oprindelse.  

 Bestemmelsen indeholder ikke nogen definition af begrebet ligebehandling.  

 Ligebehandling har generelt til formål at sikre alle lige muligheder  

 for deltagelse i hele samfundslivet uanset race eller etnisk oprindelse.
Dette formål fremmes ved lovudkastets forbud mod  

 direkte og indirekte forskelsbehandling.
Loven indebærer en styrkelse  

 af retsbeskyttelsen mod forskelsbehandling og virker dermed til fremme af  

 ligebehandling.
Lovens formål fremmes endvidere ved adgangen til  

 specifikke foranstaltninger.
Fremme af ligebehandling kan forudsætte,  

 at der træffes særlige foranstaltninger med sigte på at  

 afhjælpe eller mindske de faktiske uligheder i relation til race eller  

 etnisk oprindelse, der måtte findes.
Loven åbner mulighed for, at  

 sådanne foranstaltninger kan iværksættes, men  

 indebærer ikke en pligt hertil.
 Adgangen for Institut for Menneskerettigheder til at give  

 udtryk for sin opfattelse af, om der i enkeltsager er sket en  

 overtrædelse af forbudet mod forskelsbehandling på grund af race  

 eller etnisk oprindelse eller forbudet mod repressalier, vil tillige bidrage  

 til en styrket beskyttelse mod forskelsbehandling.
Lovens formål skal ses i lyset af  

 formålsbestemmelsen i direktivet om etnisk ligebehandling.
Det  

 følger af direktivets artikel 1, at direktivet har til formål at  

 fastlægge en ramme for bekæmpelse af forskelsbehandling på  

 grund af race eller etnisk oprindelse med henblik på at  

 iværksætte princippet om ligebehandling i medlemsstaterne.
 Til § 2.
Der er ikke i loven fastsat en organisatorisk  

 afgrænsning af, hvilke organer der er omfattet af forbudet mod  

 forskelsbehandling.
Det er afgørende, om der er tale om offentlig  

 eller privat virksomhed for så vidt angår de i bestemmelsen  

 anførte samfundsområder.
Omfattet af loven er således  

 enhver, der udfører opgaver inden for lovudkastets  

 anvendelsesområde, jf. herved tillige bestemmelsen i § 3,  

 hvorefter ingen må udsætte en anden person for  

 forskelsbehandling.
Dette indebærer, at såvel offentlige  

 myndigheder som institutioner, foreninger og selskaber m.v., der er  

 organiseret på privatretligt grundlag er omfattet af lovudkastet.
Dette  

 skal ses i lyset af bestemmelsen i direktivets artikel 3, hvorefter  

 direktivet omfatter »den offentlige og den private sektor«.
 Loven omfatter således ikke alene offentlige  

 forvaltningsmyndigheder, men også domstolene samt Folketinget og  

 institutioner med tilknytning dertil i det omfang, de pågældende  

 myndigheder udfører opgaver inden for lovens  

 anvendelsesområde.
Særligt for så vidt angår institutioner,  

 foreninger og selskaber m.v., der er organiseret på privatretligt  

 grundlag, bemærkes, at den nærmere organisationsform er uden  

 betydning.
Enkeltpersoner, der som led i erhvervsmæssig virksomhed  

 udfører opgaver inden for lovudkastets anvendelsesområde, vil  

 også være omfattet af forbudet mod forskelsbehandling.
Derimod er enkeltpersoners udøvelse af aktiviteter  

 af rent privat karakter ikke omfattet af lovens anvendelsesområde.  

 Dette gælder, uanset om der er tale om udøvelse af aktiviteter,  

 der i øvrigt er omfattet af loven.
Enkeltpersoners udleje af  

 værelser i egen bolig på rent privat basis vil derfor ikke  

 være omfattet, uanset at loven omfatter adgang til og levering af varer  

 og tjenesteydelser, herunder bolig.
Det er enhver til den offentlige myndighed eller det  

 private selskab m.v. knyttet enkeltperson, hvis handlinger kan indebære  

 en overtrædelse af forbudet mod direkte eller indirekte  

 forskelsbehandling.
Det er således uden betydning, om  

 overtrædelsen er begået af ledelsespersoner eller af ansatte,  

 når det begåede forhold kan betragtes som led i myndighedens  

 eller virksomhedens aktiviteter.
Forbudet mod etnisk chikane, jf. § 3, stk. 4,  

 omfatter ligeledes enhver til myndigheden eller den private virksomhed  

 knyttet person, der som led i udførelsen af opgaver inden for lovens  

 anvendelsesområde udøver chikane over for en anden person.
Som  

 eksempel herpå kan nævnes en lærer, der i forbindelse med  

 gennemførelse af undervisning udøver chikane over for en elev,  

 eller en læge, der som led i behandlingen af en patient udøver  

 chikane over for den pågældende patient.
 Til stk. 1.
 Bestemmelsen fastlægger lovens almindelige  

 anvendelsesområde.
Bestemmelsen, der skal ses i lyset af bestemmelsen i  

 direktivets artikel 3, indeholder en opregning af de samfundsområder,  

 der er omfattet af lovudkastet.
Som det fremgår, omfatter lovudkastet  

 de i direktivets artikel 3, stk. 1, litra e)-h), anførte  

 samfundsområder samt artikel 3, stk. 1, litra d), for så  

 vidt angår medlemskab af og deltagelse i en organisation, hvis  

 medlemmer udøver et bestemt erhverv, samt de fordele, sådanne  

 organisationer giver medlemmerne.
 Den begrænsning, der følger af direktivets  

 artikel 3, hvorefter direktivet alene finder anvendelse »inden for de  

 beføjelser, traktaten tillægger Fællesskabet«, er udeladt.  

 Hermed sikres, at loven generelt finder anvendelse på de anførte  

 samfundsområder, ligesom tvivlsspørgsmål vedrørende  

 omfanget af Fællesskabets beføjelser undgås.
Omfattet af begrebet social beskyttelse, herunder  

 social sikring og sundhedspleje, er en lang række ydelser af social  

 eller sundhedsmæssig karakter, herunder ydelser ved  

 arbejdsløshed, ydelser i anledning af arbejdsulykker og  

 erhvervssygdomme, børnetilskud og familieydelser samt pension.
Det er  

 uden betydning, om der er tale om ydelser m.v., der helt eller delvist  

 finansieres ved hjælp af bidrag, eller om de finansieres af det  

 offentlige.
Særligt om sundhedspleje kan anføres,  

 at dette begreb generelt omfatter adgang til og gennemførelse af  

 sygepleje og patientbehandling, herunder medicinsk diagnose, hjemmesygepleje,  

 ydelser ved moderskab og forebyggende sundhedsordninger.
Omfattet er  

 endvidere tandpleje og ydelser såsom ergo- og fysioterapi, kiropraktisk  

 behandling m.v.
Også andre ydelser, der ydes som led i sygepleje eller  

 patientbehandling, er omfattet, herunder eksempelvis andre ydelser, der er  

 omfattet af sygesikringen, såsom medicintilskud m.v.
Sociale goder omfatter ydelser af mere generel  

 social og kulturel karakter, der således supplerer de ydelser, der er  

 omfattet af begrebet social beskyttelse.
Dette kan eksempelvis dreje sig om  

 uddannelsesstøtte, studielån, boligstøtte, boligsikring  

 og anden form for støtte til boliger, adgang til ældreboliger,  

 adgang til fritidsaktiviteter, ligesom særlige rabatter som eksempelvis  

 på transportpriser eller ved adgang til kulturelle aktiviteter er  

 omfattet.
Uddannelse omfatter al uddannelse, herunder  

 såvel almene uddannelser som f.eks. undervisning i folkeskolen,  

 uddannelser på frie grundskoler og gymnasiale uddannelser som  

 erhvervskompetencegivende uddannelser på alle niveauer samt  

 voksenundervisning.
Loven gælder dog ikke i det omfang, uddannelser er  

 omfattet af lov om forbud mod forskelsbehandling på arbejdsmarkedet  

 m.v.
Udtrykket adgang til og levering af varer og  

 tjenesteydelser, herunder bolig, omfatter varer og tjenesteydelser,  

 herunder bolig, der leveres eller udføres som led i  

 erhvervsmæssig drift.
Heri ligger, at der skal være tale om  

 økonomiske aktiviteter af et vist omfang og intensitet.
Det er i den  

 forbindelse uden betydning, om den økonomiske aktivitet er  

 udøverens hoved- eller bierhverv.
På dette punkt svarer  

 tjenesteydelsesbegrebet i bestemmelsen til det tilsvarende udtryk i  

 EF-traktatens artikel 49. Formuleringen tjenesteydelser i bestemmelsen er  

 imidlertid bredere end det tilsvarende udtryk i EF-traktaten derved, at det  

 ikke er et krav, at der er tale om en grænseoverskridende aktivitet.  

 Det betyder f.eks., at den erhvervsdrivende, der er etableret her i landet og  

 leverer tjenesteydelser til personer, der er hjemmehørende her i  

 landet, vil være omfattet af forbudet mod forskelsbehandling på  

 grund af race eller etnisk oprindelse.
Der forudsættes en bred  

 fortolkning af begrebet varer og tjenesteydelser.
Varer og tjenesteydelser, der ikke normalt leveres eller  

 udføres mod betaling, vil som udgangspunkt ikke være omfattet af  

 bestemmelsen.
Dette indebærer bl.a., at der ikke er noget til hinder  

 for, at organisationer, der varetager et socialt eller humanitært  

 formål, som led i deres aktiviteter beslutter, at alene personer af en  

 bestemt etnisk oprindelse skal ydes hjælp.
Særligt for så vidt angår bolig, kan det  

 anføres, at såvel salg som udleje af fast ejendom vil være  

 omfattet.
Lovudkastet omfatter bl.a. hus eller husrum, der skal benyttes som  

 bolig mod betaling, samt bolig, hvorfra der drives erhverv (blandet  

 lejemål).
Bestemmelsen omfatter alene adgang til og levering af  

 varer og tjenesteydelser, herunder bolig, der er tilgængelige for  

 offentligheden.
På den baggrund og under hensyn til, at  

 bestemmelsen alene omfatter erhvervsmæssig drift, er enkeltpersoners  

 salg af varer m.v. på rent privat basis ikke omfattet, jf. herved  

 tillige den foreslåede bestemmelse i lovudkastets § 2,  

 stk. 2. Det må bero på en konkret vurdering, om den  

 pågældende vare eller tjenesteydelse, herunder bolig, er  

 tilgængelig for offentligheden.
Begrebet »tilgængelig for  

 offentligheden« skal som udgangspunkt fortolkes bredt.
Uden for falder  

 eksempelvis ydelser, der alene stilles til rådighed for  

 familiemedlemmer eller nære bekendte, eller en privatpersons udlejning  

 af et enkelt værelse i den pågældendes egen bolig.
 Medlemskab og deltagelse i en organisation, hvis  

 medlemmer udøver et bestemt erhverv, samt de fordele, sådanne  

 organisationer giver medlemmerne omfatter adgang til medlemskab og  

 deltagelse i erhvervsorganisationer m.v.
 Til stk. 2.
Efter bestemmelsen finder loven anvendelse på de af  

 loven omfattede områder i det omfang, lov om forbud mod  

 forskelsbehandling på arbejdsmarkedet m.v. ikke indeholder en  

 regulering heraf.
Dette indebærer bl.a., at loven ikke finder  

 anvendelse på eksempelvis uddannelser, i det omfang sådanne  

 uddannelser er omfattet af lov om forbud mod forskelsbehandling på  

 arbejdsmarkedet m.v.
 Til stk. 3.
 Bestemmelsen indebærer, at aktiviteter af rent  

 privat karakter ikke er omfattet af forbudet mod forskelsbehandling.  

 Bestemmelsen afspejler dels et hensyn til privatsfæren, dels at et  

 sådant forbud kan være vanskeligt at håndhæve.
 Til § 3.
 Den foreslåede bestemmelse indeholder lovens  

 generelle regel om forbud mod forskelsbehandling på grund af race eller  

 etnisk oprindelse og definition af en række centrale begreber.
Bestemmelsen omfatter alene kriterierne race og  

etnisk oprindelse.
Begreberne race og etnisk oprindelse er   i lighed  

 med direktivet om etnisk ligebehandling   ikke defineret i bestemmelsen, men  

 skal forstås i overensstemmelse med sædvanlig terminologi,  

 således som denne er fastsat i national og international ret, hvortil  

 kommer EF-domstolens eventuelle praksis i forhold til direktivet.
Ved race  

 forstås således generelt tilhørsforhold til en gruppe af  

 personer, som er defineret på grundlag af fysiske kriterier, herunder  

 hudfarve.
Ved etnisk oprindelse forstås generelt tilhørsforhold  

 til en gruppe af personer, som er defineret på grundlag af fælles  

 historie, traditioner, kultur eller kulturel baggrund, sprog, geografisk  

 oprindelse m.v.
Forbudet mod forskelsbehandling finder anvendelse, uanset  

 at den reelle race eller etniske oprindelse ikke er som antaget af den, der  

 udøver forskelsbehandlingen.
Tilfælde, hvor en person fejlagtigt  

 antages at have en bestemt race eller etnisk oprindelse og forskelsbehandles  

 på grund af den formodede race eller etniske oprindelse, vil  

 således også være omfattet af forbudet mod  

 forskelsbehandling.
 Til stk. 1.
Det følger af bestemmelsen, der er udformet  

 på baggrund af direktivets artikel 2, stk. 1, at ingen må  

 udsætte en anden person for forskelsbehandling på grund af  

vedkommendes eller en andens race eller etniske oprindelse.
Beskyttet  

 mod forskelsbehandling er således enhver fysisk person.
 Det er uden betydning, om den person, der  

 forskelsbehandles, tilhører en etnisk minoritetsgruppe eller en etnisk  

 majoritetsgruppe, og enhver person er således beskyttet uanset  

 personens race eller etniske oprindelse.
 Bestemmelsen omfatter endvidere et forbud mod  

 forskelsbehandling af en person på grund af tredjemands race eller  

 etniske oprindelse.
 Der følger ikke af bestemmelsen nogen beskyttelse  

 for juridiske personer mod forskelsbehandling, der er en følge af en  

 eller flere til den juridiske person knyttede enkeltpersoners race eller  

 etniske oprindelse.
 Bestemmelsen fastslår endvidere, at såvel  

direkte som indirekte forskelsbehandling er ulovligt.
 Til stk. 2.
I bestemmelsen defineres direkte  

 forskelsbehandling.
Lovens definitionen af direkte forskelsbehandling  

 svarer til den i direktivets artikel 2, stk. 2, litra a), indeholdte  

 definition.
 Bestemmelsen tager sigte på de tilfælde, hvor  

 det forhold, at en person er af en bestemt race eller etnisk oprindelse, er  

 årsag til den ulige behandling.
 Forbudet mod direkte forskelsbehandling indebærer,  

 at det i forbindelse med udførelse af opgaver inden for lovens  

 anvendelsesområde er ulovligt at lægge vægt på en  

 persons race eller etniske oprindelse.
Den nærmere vurdering af, om en person  

 udsættes for direkte forskelsbehandling på grund af race eller  

 etnisk oprindelse, kan ske ved, at behandlingen af den person, der  

 føler sig krænket, sammenlignes med, hvordan en anden person (af  

 anden race eller etnisk oprindelse) bliver, er blevet eller ville blive  

 behandlet i en tilsvarende situation.
Der kan således foretages en  

 sammenligning med den samtidige behandling af en anden person i en  

 tilsvarende situation, ligesom der kan sammenlignes med, hvordan en anden  

 person tidligere er blevet behandlet i en tilsvarende situation, eller  

 hvordan en hypotetisk (ikke-eksisterende) person må antages at blive  

 behandlet i en tilsvarende situation.
 Efter bestemmelsen kan ikke blot personer af anden race  

 eller etnisk oprindelse, men alle personer indgå i vurderingen  

 af, om der er tale om en sammenlignelig situation.
 Det forhold, at der kan ske sammenligning med en  

 hypotetisk person, indebærer, at ethvert tilfælde, hvor det kan  

 anses for godtgjort, at der i forbindelse med udførelse af opgaver  

 inden for direktivets anvendelsesområde er lagt vægt på  

 personens race eller etniske oprindelse, er omfattet.
Det er uden betydning for, om der foreligger direkte  

 forskelsbehandling, om den person, der udøver forskelsbehandlingen,  

 har været motiveret af et ønske om at forskelsbehandle en person  

 på grund af race eller etnisk oprindelse.
Det nærmere motiv kan  

 derimod have betydning ved tilkendelse af godtgørelse for  

 ikke-økonomisk skade efter lovens § 9, jf. bemærkningerne  

 til denne bestemmelse.
Der foreligger endvidere direkte forskelsbehandling uanset  

 den reelle eller formodede race eller etniske oprindelse.
Forbudet mod  

 direkte forskelsbehandling omfatter således tillige den situation, hvor  

 en person fejlagtigt formodes at have en bestemt race eller etnisk  

 oprindelse.
Det er   i modsætning til indirekte  

 forskelsbehandling   ikke muligt at begrunde direkte forskelsbehandling med  

 varetagelsen af saglige hensyn.
Der foreligger således direkte  

 forskelsbehandling, uanset om den stedfundne forskelsbehandling på  

 grund af race eller etnisk oprindelse har fundet sted med henblik på  

 varetagelsen af i øvrigt saglige hensyn.
Loven omfatter ikke et forbud mod forskelsbehandling  

 på grund af national oprindelse.
Dette indebærer, at lovens  

 forbud mod direkte forskelsbehandling på grund af race eller etnisk  

 oprindelse ikke er til hinder for iværksættelse af eksempelvis  

 særlige tiltag til gavn for nationale mindretal, herunder særlige  

 undervisningsinstitutioner for det tyske mindretal.
 Til stk. 3.
I bestemmelsen defineres begrebet indirekte  

 forskelsbehandling.
Lovens definitionen af indirekte forskelsbehandling  

 svarer til den i direktivets artikel 2, stk. 2, litra b), indeholdte  

 definition.
Udtrykket »legitimt mål«, der anvendes i direktivet, er  

 erstattet med udtrykket »sagligt formål«, ligesom udtrykket  

 »særlig ufordelagtigt« er erstattet med udtrykket »ringere end«.
Der er  

 ikke hermed tilsigtet nogen indholdsmæssige ændringer i forhold  

 til direktivet.
 Forbudet mod indirekte forskelsbehandling tager sigte  

 på at hindre anvendelsen af bestemmelser, betingelser eller praksis,  

 der   uanset at de fremtræder som neutrale   dog alligevel vil stille  

 personer af en bestemt race eller etnisk oprindelse ringere end andre  

 personer, medmindre der varetages saglige hensyn, og midlerne til at opfylde  

 dette eller disse hensyn er proportionale i forhold til målet.
 Det er   i lighed med forbudet mod direkte  

 forskelsbehandling   uden betydning, om den person, der udøver  

 forskelsbehandlingen, har været motiveret af et ønske om at  

 forskelsbehandle en person på grund af race eller etnisk  

 oprindelse.
 Den nærmere vurdering af, om den  

 pågældende bestemmelse m.v. vil stille personer af en bestemt  

 race eller etnisk oprindelse ringere end andre personer, kan ske på  

 grundlag af statistisk materiale om de faktiske forhold, der påviser,  

 at den pågældende bestemmelse m.v. rent faktisk stiller personer  

 af en bestemt etnisk oprindelse ringere end andre personer.
 Det er imidlertid ikke altid muligt at tilvejebringe det  

 nødvendige statistiske materiale, og bestemmelsen åbner derfor  

 i overensstemmelse med direktivet   mulighed for, at denne vurdering kan  

 foretages på enhver anden måde, hvorved det kan  

 sandsynliggøres, at den pågældende bestemmelse m.v. er  

 egnet til at have denne virkning.
Forbudet mod indirekte forskelsbehandling indebærer  

 ikke et direkte forbud mod anvendelsen af en tilsyneladende neutral  

 bestemmelse m.v., der stiller personer af en bestemt race eller etnisk  

 oprindelse særlig ufordelagtigt.
Der vil således ikke foreligge  

 indirekte forskelsbehandling, såfremt den pågældende  

 bestemmelse, betingelse eller praksis er objektivt begrundet i et sagligt  

 formål, og midlerne til at opfylde det er hensigtsmæssige og  

 nødvendige (proportionalitetsvurdering).
 Det må bero på en konkret vurdering, om det  

 pågældende formål er sagligt, og om midlerne er  

 proportionale i forhold til målet.
Som eksempel på en bestemmelse, der kan  

 udgøre indirekte forskelsbehandling, medmindre den er sagligt  

 begrundet og står i et rimeligt forhold til det tilstræbte  

 formål, kan nævnes en bestemmelse, hvorefter adgang til en  

 bestemt ydelse er betinget af, at ansøgeren er født her i  

 landet.
En sådan bestemmelse vil alt andet lige stille personer af  

 anden etnisk oprindelse end dansk ringere end personer af dansk etnisk  

 oprindelse.
Det må således bero på, om det tilstræbte  

 formål er sagligt, herunder eksempelvis om der varetages et sagligt  

 økonomisk eller socialt formål, og om bestemmelsen står i  

 et rimeligt forhold hertil.
Det følger af bestemmelsen, at den  

 pågældende bestemmelse skal stille personer af en bestemt  

race eller etnisk oprindelse særlig ufordelagtigt.
Det er dog ikke  

 noget krav, at den pågældende bestemmelse m.v. alene  

 berører personer af en enkelt bestemt race eller etnisk oprindelse.
En  

 bestemmelse m.v., der stiller personer, som har forskellig race eller etnisk  

 oprindelse, ringere end andre personer, kan også indebære en  

 overtrædelse af forbudet mod indirekte forskelsbehandling.
 Til stk. 4.
Bestemmelsen indeholder en definition af begrebet  

chikane.
Lovens definition af chikane svarer med enkelte  

 præciseringer, jf. nedenfor, til direktivets artikel 2, stk. 3.  

 Med bestemmelsen fastslås, at chikane skal betragtes som  

 forskelsbehandling som defineret i stk. 1.
 Chikane foreligger, når en optræden i relation  

 til race eller etnisk oprindelse finder sted med det formål eller den  

 virkning at krænke en persons værdighed og skabe et truende,  

 fjendtligt, nedværdigende, ydmygende eller ubehageligt klima.
Bestemmelsen indebærer, at chikane skal betragtes  

 som forskelsbehandling.
Til grund herfor ligger, at den krænkede person  

 ikke ville være blevet udsat for chikane, såfremt den  

 krænkede person havde været af en anden race eller etnisk  

 oprindelse.
 Chikanøs adfærd kan antage flere forskellige  

 former, herunder adfærd af fysisk eller psykisk karakter, af skreven  

 eller verbal karakter samt af visuel karakter.
Den chikanøse adfærd skal være rettet  

 mod en eller flere konkrete enkeltpersoner.
Uden for falder eksempelvis  

 læserbreve, der indebærer en nedværdigelse af en gruppe af  

 personer på grund af deres race eller etnisk oprindelse uden at  

 være møntet på en eller flere konkrete enkeltpersoner.  

 Denne form for adfærd kan dog være omfattet af straffelovens  

 § 266 b.
Spredning af skriftligt materiale til en eller flere konkrete  

 enkeltpersoner vil derimod være omfattet, uanset om indholdet af det  

 skriftlige materiale er rettet mod gruppen af personer generelt.
 Den nærmere vurdering af, om der foreligger en  

 krænkelse af en person beror dels på en subjektiv vurdering af,  

 om den pågældende adfærd har krænket den person, der  

 udsættes for den påstående chikane, dels på en mere  

 objektiv vurdering af den pågældende adfærd.
Det indgår i den objektive vurdering, om den person,  

 der udøver krænkelsen, indså eller burde indse, at  

 adfærden krænkede den anden person.
Som eksempler på  

 forhold, der kan indgå i denne vurdering, kan   foruden den  

 krænkende persons eget udsagn   nævnes krænkelsens grovhed,  

 den krænkede persons reaktion, og om der er tale om en gentagen  

 adfærd.
Det indgår således i den objektive vurdering, om  

 krænkelsen er af så mild karakter, at adfærden ikke kan  

 karakteriseres som chikane.
En meget fintfølende person, der  

 føler sin værdighed krænket på grund af en enkelt  

 bemærkning af forholdsvis mild karakter, vil således ikke  

 være beskyttet.
Bestemmelsen stiller endvidere krav om, at den  

 pågældende adfærd skal finde sted i relation til race  

 eller etnisk oprindelse.
Omfattet af forbudet mod chikane er  

 således såvel adfærd, der direkte henviser til personens  

 race eller etniske oprindelse, som adfærd, der uden at henvise til  

 personens race eller etniske oprindelse dog alligevel indebærer en  

 krænkelse af personens værdighed og finder sted i relation til  

 personens race eller etniske oprindelse.
Den pågældende adfærd skal desuden finde  

 sted med det formål eller den virkning at krænke en  

 persons værdighed og skabe et truende klima m.v. for den  

 pågældende.
Dette indebærer, at såvel den  

 tilsigtede chikane (dvs. den chikane, som finder sted med det formål at  

 krænke en persons værdighed) som den utilsigtede chikane (dvs.  

 den uagtsomme eller utilsigtede chikane, der imidlertid har den virkning at  

 krænke en persons værdighed) er omfattet af forbudet mod  

 chikane.
I forhold til direktivets artikel 2, stk. 3,  

 er bestemmelsen præciseret, idet det vil være  

 tilstrækkeligt, at adfærden finder sted med det formål  

 eller den virkning at skabe et truende klima m.v. for den  

 pågældende.
Der stilles således ikke krav om, at  

 adfærden skaber et generelt truende, fjendtligt, nedværdigende,  

 ydmygende eller ubehageligt klima på den pågældende  

 arbejdsplads m.v.
Også den chikanøse adfærd, der finder  

 sted i det skjulte eller med kollegaernes billigelse, er omfattet af forbudet  

 mod chikane, såfremt adfærden har skabt et negativt klima for den  

 enkelte.
 Det er ikke muligt at begrunde udøvelse af chikane  

 med varetagelsen af i øvrigt saglige hensyn.
 Til stk. 5.
 Med bestemmelsen fastsættes, at en instruktion om at  

 forskelsbehandle en person på grund af race eller etnisk oprindelse  

 betragtes som forskelsbehandling som defineret i § 2, stk. 1.  

 Bestemmelsen har til formål at gennemføre artikel 2,  

 stk. 2, nr. 4, i direktivet.
Det er en forudsætning, at den person, der afgiver  

 instruktionen, har instruktionsbeføjelse eller tilsynsret over for den  

 person, der modtager instruktionen, således at der består et vist  

 over- og underordnelsesforhold.
Bestemmelsen omfatter særligt forholdet  

 mellem en arbejdsgiver og en arbejdstager, hvorved arbejdsgiveren instruerer  

 arbejdstageren om at forskelsbehandle i forbindelse med udførelse af  

 opgaver inden for lovens anvendelsesområde.
Også andre forhold,  

 hvor en person har adgang til at instruere en anden person om  

 udførelse af bestemte opgaver, kan være omfattet.
Der kan  

 være tale om en person, der har anmodet et udlejningsbureau om at  

 foranledige sit hus udlejet og i den forbindelse afgiver instruktion om, at  

 huset ikke må udlejes til personer af en bestemt race eller etnisk  

 oprindelse.
Derimod vil en opfordring til at forskelsbehandle på  

 grund af race eller etnisk oprindelse i situationer, hvor der ikke foreligger  

 en instruktionsbeføjelse, ikke være omfattet af forbudet.  

 Eksempelvis vil det forhold, at en kollega opfordrer en anden kollega til at  

 forskelsbehandle en elev, en patient m.v., ikke være omfattet af  

 forbudet, hvis der ikke består det nødvendige  

 instruktionsforhold mellem disse parter.
Den, der opfordrer en anden til at  

 forskelsbehandle en person på grund af dennes race eller etniske  

 oprindelse, vil dog kunne ifalde erstatningsansvar efter de almindelige  

 erstatningsretlige regler.
 Forbudet mod instruktioner om at forskelsbehandle  

 gælder, uanset om der er tale om konkrete eller generelle  

 tjenestebefalinger.
 Til § 4.
 I bestemmelsen fastsættes nærmere regler om  

 adgangen til at iværksætte specifikke foranstaltninger.  

 Bestemmelsen har baggrund i direktivets artikel 5.
 Til stk. 1.
Bestemmelsen har til formål at styrke muligheden for  

 at fremme ligestilling og lige muligheder for alle uanset race eller etnisk  

 oprindelse.
Bestemmelsen indebærer, at der uanset forbudet mod  

 forskelsbehandling på grund af race eller etnisk oprindelse kan  

 iværksættes specifikke foranstaltninger for at sikre fuld etnisk  

 ligestilling i praksis.
Specifikke foranstaltninger tager således sigte  

 på at afhjælpe eller mindske de faktiske uligheder i relation til  

 race eller etnisk oprindelse, der måtte findes.
Adgangen til at foretage specifikke foranstaltninger  

 udgør en undtagelse fra forbudet mod forskelsbehandling på grund  

 af race eller etnisk oprindelse.
Bestemmelsen regulerer således alene  

 anvendelse af foranstaltninger, der   hvis ikke foranstaltningen har til  

 formål at forbygge eller afhjælpe faktiske uligheder knyttet til  

 race eller etnisk oprindelse   vil indebære en overtrædelse af  

 forbudet mod forskelsbehandling.
 Specifikke foranstaltninger udgør en undtagelse fra  

 forbudet mod direkte forskelsbehandling, når den  

 pågældende person gives en fortrinsstilling direkte på  

 grund af personens race eller etniske oprindelse.
Er der tale om anvendelse af mere generelle  

 foranstaltninger, der tager sigte på at fremme ligestilling, uden at  

 dette sker direkte på grundlag af den enkelte persons race eller  

 etniske oprindelse, kan der foreligge indirekte forskelsbehandling i forhold  

 til den øvrige befolkning.
Det kan i så fald indgå i den  

 nærmere vurdering af, om den pågældende foranstaltning  

 varetager et sagligt hensyn, om denne har til formål at sikre fuld  

 ligestilling i praksis.
 Adgangen til at træffe specifikke foranstaltninger  

 gælder enhver, der i øvrigt er omfattet af lovudkastet, dvs.  

 såvel offentlige myndigheder som private virksomheder m.v.
 Der følger ikke af bestemmelsen nogen pligt for  

 offentlige myndigheder eller private virksomheder m.v. til at  

 iværksætte specifikke foranstaltninger.
Specifikke foranstaltninger kan omfatte en lang  

 række forskellige foranstaltninger, herunder økonomisk  

 støtte eller bestemmelser vedrørende fortrinsstilling for  

 personer med etnisk minoritetsbaggrund.
Som eksempel på specifikke  

 foranstaltninger inden for lovudkastets anvendelsesområde kan  

 nævnes foranstaltninger, der har til formål at fremme etniske  

 minoriteters adgang til uddannelser, hvor de er underrepræsenteret.
Specifikke foranstaltninger kan være rettet mod  

 personer med etniske minoritetsbaggrund generelt.
Det må i så  

 fald bero på en konkret vurdering, hvilken person blandt flere med  

 forskellig race eller etnisk oprindelse der i det enkelte tilfælde skal  

 tildeles den pågældende ydelse m.v.
EF-domstolen har afsagt en række domme om  

 anvendelsen af specifikke foranstaltninger på  

 kønsligestillingsområdet.
Anvendelsen af specifikke  

 foranstaltninger skal ske med de begrænsninger, der følger af  

 EF-domstolens praksis.
Der kan henvises til EF-domstolens domme i sag  

 C-450/93, Kalanke mod Freie Hansestadt Bremen, sag C-409/95,  

Marshall mod Land Nordrhein-Wetsfalen, sag C-158/97, Badeck, og  

 sag C-407/98,  Abrahamsson.
 På grundlag af EF-domstolens praksis kan der drages  

 følgende konklusioner om anvendelsen af specifikke  

 foranstaltninger:
 Muligheden for at vedtage specifikke foranstaltninger  

 skal betragtes som en undtagelse fra princippet om ligebehandling.
 Undtagelsen er specifik og udelukkende beregnet til at  

 tillade vedtagelse af foranstaltninger, som, selvom de ser ud til at  

 være diskriminerende, reelt har til formål at fjerne eller  

 mindske de nuværende uligheder, der måtte findes i samfundet.
 Det kan ikke begrundes, at der gives automatisk  

 fortrinsstilling til den pågældende ydelse m.v.
 Omvendt er det berettiget at give en sådan  

 fortrinsstilling, hvis dette ikke sker automatisk, og hvis de  

 pågældende nationale foranstaltninger sikrer, at der foretages en  

 objektiv vurdering, hvor der tages hensyn til alle saglige kriterier, ligesom  

 der skal foretages en proportionalitetsvurdering.
 Til stk. 2.
 Bestemmelsen understreger, at specifikke foranstaltninger  

 alene kan opretholdes, indtil formålet med dem er opfyldt.
 Til kapitel 2.
 Til § 5.
 Bestemmelsen er indsat på baggrund af direktivets  

 artikel 14, litra b). Bestemmelsen svarer i vidt omfang til bestemmelsen i  

 § 11 i lov om ligebehandling af mænd og kvinder med hensyn til  

 beskæftigelse og barselsorlov m.v.
 Bestemmelsen har til formål at sikre, at  

 bestemmelser m.v., der strider mod princippet om ligebehandling, er  

 ugyldige.
 Ordlyden af bestemmelsen foreslås ændret i  

 forhold til direktivets artikel 14, litra b), idet direktivets krav om, at  

 bestemmelser m.v., der strider mod princippet om ligebehandling,  

 erklæres eller kan erklæres ugyldige eller ændres,  

 foreslås ændret til, at sådanne bestemmelser m.v. er  

 ugyldige.
 Det foreslås, at det tilføjes, at forbudet  

 foruden foreninger   gælder for fonde m.v.
 Bestemmelsen begrænser ikke anvendelsen af anden  

 lovgivning, hvorefter bestemmelser i aftaler kan erklæres ugyldige  

 eller ændres, herunder aftalelovens § 36.
 Ugyldighedsvirkningen omfatter bestemmelser, der strider  

 mod princippet om ligebehandling, og som indgår i individuelle eller  

 kollektive kontrakter, i virksomheders interne reglementer eller i  

 vedtægter for foreninger eller fonde m.v.
 Til § 6.
 Bestemmelsen skal ses i lyset af direktivets artikel 14,  

 litra b). Bestemmelsen svarer til § 12 i lov om ligebehandling af  

 mænd og kvinder med hensyn til beskæftigelse og barselsorlov  

 m.v.
 Bestemmelsen har til formål at imødegå  

 indsigelser om, at en person, der er blevet forskelsbehandlet i strid med  

 loven, stiltiende eller udtrykkeligt har givet afkald på sin ret.
Dette indebærer, at loven er fuldstændig  

 beskyttelsespræceptiv.
Herved sikres en effektiv gennemførelse  

 af ligebehandlingsprincippet.
 Til kapitel 3.
 Til § 7.
 Bestemmelsen er indsat på baggrund af direktivets  

 artikel 8, stk. 1. Bestemmelsen skal endvidere ses i lyset af de  

 tilsvarende bevisbyrderegler, der er fastsat i ligestillingslovgivningen i  

 øvrigt.
Med bestemmelsen fastsættes, at der i sager  

 vedrørende forskelsbehandling efter lovudkastet skal gælde, hvad  

 der ofte kaldes et princip om delt bevisbyrde.
Bestemmelsen har dermed til  

 formål at sikre en effektiv gennemførelse af  

 ligebehandlingsprincippet.
 Det er udgangspunktet i dansk ret for så vidt  

 angår bevisbyrdens fordeling, at den part, der gør et  

 synspunkt gældende, har bevisbyrden for sin påstand.
Det følger af bestemmelsen, at det påhviler  

 den, der anser sig for krænket, at påvise faktiske  

 omstændigheder, som giver anledning til at formode, at der er  

 udøvet direkte eller indirekte forskelsbehandling.
Det påhviler  

 derefter den indklagede at bevise, at princippet om ligebehandling ikke er  

 blevet tilsidesat.
 Med bestemmelsen præciseres, at det må  

 forlanges, at den person, der anser sig for krænket, skal underbygge en  

 påstand om, at der er udøvet forskelsbehandling, med f.eks.  

 skriftligt bevismateriale eller egne og tredjemands udsagn.
 Hvis der ikke foreligger sådant bevismateriale,  

 vidneforklaringer m.v., men alene en forklaring fra den person, der anser sig  

 for krænket, og en modstridende forklaring fra den person, som  

 beskyldningen rettes imod, må retten ud fra en almindelig fri  

 bevisbedømmelse tage stilling til, om der er tale om  

 omstændigheder, som giver anledning til at formode, at der er  

 udøvet forskelsbehandling.
 I givet fald påhviler det herefter modparten at  

 bevise, at ligebehandlingsprincippet ikke er blevet krænket.
Særligt for så vidt angår sager om  

 indirekte forskelsbehandling, vil det påhvile den, der anser sig for  

 krænket, at påvise faktiske omstændigheder, der giver  

 anledning til at formode, at den tilsyneladende neutrale bestemmelse m.v. vil  

 stille personer af en bestemt race eller etnisk oprindelse ringere end andre  

 personer.
Det påhviler herefter modparten at bevise, at den  

 pågældende bestemmelse er begrundet i et sagligt hensyn, og at  

 midlerne til at opnå dette hensyn er proportionale.
 Ordlyden af bestemmelsen foreslås ændret i  

 forhold til direktivets tekst, idet kravet om, at den person, der anser sig  

 for krænket, skal fremføre faktiske omstændigheder,  

 foreslås ændret til, at personen skal påvise  

 faktiske omstændigheder som betingelse for, at det påhviler  

 modparten at bevise, at ligebehandlingsprincippet ikke er blevet  

 krænket.
 Denne sproglige ændring svarer til den  

 ændring, der blev foretaget af den tilsvarende bevisbyrderegel i  

 direktivet om bevisbyrden i forbindelse med forskelsbehandling på grund  

 af køn (bevisbyrdedirektivet).
 Det i loven fastsatte princip om delt bevisbyrde finder  

 anvendelse i alle sager om forskelsbehandling efter lovudkastets  

 § 3.
 Til § 8.
 Bestemmelsen er indsat på baggrund af direktivets  

 artikel 9.
Bestemmelsen har til formål at bidrage til en  

 effektiv gennemførelse af princippet om ligebehandling ved at forbyde  

 iværksættelse af repressalier over for den, der indgiver klage  

 over, at princippet om ligebehandling er tilsidesat.
På denne  

 måde bidrager bestemmelsen til, at enhver kan gøre sine  

 rettigheder gældende uden frygt for repressalier.
 Ved repressalier forstås ufordelagtig behandling  

 eller ufordelagtige følger som reaktion på en klage over, at  

 princippet om ligebehandling er tilsidesat.
Udtrykket ufordelagtig behandling eller ufordelagtige  

 følger omfatter enhver form for behandling eller følge,  

 hvorved den pågældende stilles ringere på grund af klagen  

 m.v.
Som eksempel på en ufordelagtig behandling eller følge  

 inden for lovudkastets anvendelsesområde kan nævnes en person,  

 der ikke får leveret en bestemt social ydelse som reaktion på en  

 klage over forskelsbehandling.
Også adfærd, der har karakter af  

 chikane, kan indebære en overtrædelse af forbudet mod  

 repressalier.
 Der foreligger alene repressalier, såfremt den  

 ufordelagtige behandling eller følge sker som reaktion på en  

 klage m.v., der er fremsat med det formål at sikre, at princippet om  

 ligebehandling iagttages . Den pågældende klage m.v. skal  

 således vedrøre overtrædelse af forbudet mod  

 forskelsbehandling, jf. lovudkastets § 3. Derimod er ufordelagtig  

 behandling eller ufordelagtige følger, der iværksættes som  

 reaktion på en klage over overtrædelse af anden lovgivning, ikke  

 omfattet af lovudkastets forbud mod repressalier.
Beskyttelsen mod repressalier finder anvendelse uanset om  

 den, der har indgivet en klage m.v., får medhold i sin klage.
Er der  

 tale om en åbenbart grundløs klage, der synes fremsat med andet  

 formål end at sikre, at princippet om ligebehandling iagttages, vil  

 forbudet mod repressalier dog ikke finde anvendelse.
Forbudet mod repressalier adskiller sig fra forbudet mod  

 forskelsbehandling ved, at den ufordelagtige behandling  

 iværksættes på grund af den pågældende klage og  

 ikke på grund af personens race eller etniske oprindelse.
Repressalier  

 betragtes derfor ikke som en form for forskelsbehandling som defineret i  

 lovens § 3, stk. 1. Dette indebærer navnlig, at bestemmelsen  

 i lovens § 7 om bevisbyrdens fordeling i sager om overtrædelse af  

 forbudet mod forskelsbehandling ikke finder anvendelse i sager  

 vedrørende overtrædelse af forbudet mod repressalier, der  

 indbringes for domstolene.
 Beskyttelsen mod repressalier omfatter ufordelagtig  

 behandling som reaktion på klage eller anden form for  

 retsforfølgning.
 Ved udtrykket klage eller anden form for  

 retsforfølgning forstås sagsanlæg ved domstolene og klage  

 til administrative kontrolinstanser.
Klage til administrative kontrolinstanser omfatter  

 særligt klage til administrative rekursinstanser, klage til  

 Folketingets Ombudsmand og klage som led i remonstration, dvs. klage til den  

 samme myndighed, som påstås at have udøvet  

 forskelsbehandling.
Endvidere er en henvendelse til Institut for  

 Menneskerettigheder efter lovens § 10, stk. 2, eller som led i  

 instituttets varetagelse af de opgaver, som instituttet har fået  

 tillagt i henhold til direktivets artikel 13, omfattet.
 Da forbudet mod repressalier særligt har til  

 formål at bidrage til at sikre, at den, der anser sig for  

 krænket, kan gøre sine rettigheder gældende, er det en  

 forudsætning, at det falder ind under den pågældende  

 domstols eller klagemyndigheds kompetence at tage stilling til klagen,  

 herunder at den, der indgiver klagen, er klageberettiget og dermed har adgang  

 til at indbringe sagen.
 Bestemmelsen indeholder således en beskyttelse af  

 den, der indgiver klage over, at princippet om ligebehandling er tilsidesat i  

 forhold til den pågældende selv.
Den, der ønsker at indgive klage eller anden form  

 for retsforfølgning over forskelsbehandling af en tredjemand, vil  

 typisk ikke være klageberettiget i henhold til vedkommende lovgivning  

 og vil derfor ikke have adgang til at indbringe sagen for en administrativ  

 kontrolinstans eller for domstolene.
I det omfang lovgivningen ikke er til  

 hinder for, at en person indgiver en klage over forskelsbehandling af en  

 tredjemand, vil den pågældende dog være beskyttet af  

 forbudet mod repressalier.
 Såfremt den, der anser sig for krænket,  

 indgiver klage direkte til den private virksomhed m.v., der  

 påstås at have udøvet forskelsbehandling, vil den  

 pågældende også være beskyttet af forbudet mod  

 repressalier.
Forbudet mod repressalier gælder for enhver, der er  

 omfattet af lovens anvendelsesområde, uanset om klagen over  

 forskelsbehandling i øvrigt er rettet mod den pågældende  

 offentlige myndighed eller private virksomhed m.v.
Der vil således  

 også være tale om repressalier i strid med bestemmelsen,  

 såfremt den pågældende myndighed eller private virksomhed  

 nægter at levere en ydelse til en person, fordi denne har klaget over,  

 at en anden myndighed eller privat virksomhed har udøvet  

 forskelsbehandling.
 Det bemærkes, at der af den almindelige  

 forvaltningsretlige grundsætning om saglig forvaltning følger et  

 i vidt omfang tilsvarende forbud mod repressalier for offentlige  

 myndigheder.
 Til § 9.
 Bestemmelsen regulerer adgangen til godtgørelse for  

 ikke-økonomisk skade ved overtrædelse af forbudet mod  

 forskelsbehandling på grund af race eller etnisk oprindelse samt  

 overtrædelse af forbudet mod repressalier.
Forskelsbehandling på grund af race eller etnisk  

 oprindelse udgør en særlig krænkelse af den skadelidte  

 person, herunder af personens selvværd.
Tilsvarende gør sig  

 gældende for den person, der med henblik på at sikre princippet  

 om ligebehandling udsættes for repressalier.
 På den baggrund har bestemmelsen til formål at  

 sikre, at den skadelidte person kan få godtgørelse for  

 ikke-økonomisk skade som følge af forskelsbehandling eller  

 repressalier, herunder særligt ved at styrke muligheden for  

 godtgørelse for sådanne overtrædelser i forhold til, hvad  

 der følger af den generelle regel i erstatningsansvarslovens § 26  

 om godtgørelse for tort.
 Bestemmelsen skal endvidere ses i lyset af direktivets  

 artikel 15 om fastsættelse af sanktioner for overtrædelse af  

 nationale bestemmelser, der gennemfører direktivet.
 Bestemmelsen indebærer, at der kan tilkendes den,  

 der er krænket ved overtrædelse af forbudet mod  

 forskelsbehandling og forbudet mod repressalier, jf. §§ 3 og 8, en  

 godtgørelse for ikke-økonomisk skade.
 Adgangen til godtgørelse omfatter som udgangspunkt  

 enhver overtrædelse af forbudet mod forskelsbehandling og forbudet mod  

 repressalier, jf. §§ 3 og 8.
Ved den nærmere vurdering af, om der kan tilkendes  

 godtgørelse, kan der særligt lægges vægt på  

 den krænkelse, som må antages at være påført  

 den pågældende person, og på karakteren af skadevolderens  

 handling.
Er der tale om en krænkelse af meget mild karakter, vil der  

 efter omstændighederne ikke være adgang til godtgørelse,  

 ligesom domstolene kan lægge vægt på, om der er tale om en  

 nyskabelse med den virkning, at skadevolderen ikke med rimelighed kunne  

 forudse dette.
Godtgørelsens størrelse må  

 fastsættes ud fra en samlet vurdering af de konkrete  

 omstændigheder i den enkelte sag.
Karakteren af skadevolderens handling  

 og den krænkelse, som må antages at være  

 påført den enkelte, skal også tillægges vægt  

 ved udmålingen af godtgørelsen.
Dette indebærer, at der skal foretages en generel  

 vurdering af handlingens »egnethed« til at krænke den  

 pågældendes selvværd.
Der kan i den forbindelse bl.a.  

 lægges vægt på de nærmere omstændigheder, under  

 hvilke den pågældende person har været udsat for  

 forskelsbehandling eller repressalier.
Desto grovere en krænkelse, der  

 er tale om, desto større godtgørelse skal der tilkendes den  

 skadelidte.
Der kan endvidere lægges vægt på, hvilken form  

 for forskelsbehandling som den pågældende krænkelse er  

 resultatet af.
Som eksempel herpå kan anføres, at etnisk chikane  

 af verbal karakter typisk vil være mere »egnet« til at krænke en  

 persons selvværd end indirekte forskelsbehandling.
Der skal derimod  

 ikke foretages en vurdering af, i hvilket omfang den pågældende  

 person rent faktisk er krænket.
Den særligt følsomme  

 person har således ikke en videregående adgang til  

 godtgørelse end andre.
 Det kan desuden indgå i udmålingen af  

 godtgørelsens størrelse, om den, der har udøvet  

 forskelsbehandlingen, har været motiveret af et ønske om at  

 udøve forskelsbehandling eller i øvrigt har handlet groft  

 uagtsomt.
 Der kan ved udmåling af godtgørelsens  

 størrelse også tages hensyn til, hvad der på andre og  

 lignende områder må anses for en rimelig og passende  

 godtgørelse, herunder særligt med hensyn til den praksis, der  

 følges i sager ved tilkendelse af godtgørelse for  

 overtrædelse af ligestillingslovgivningen i øvrigt.
 Det skal tilstræbes, at godtgørelsens  

 størrelse svarer til størrelsen af den godtgørelse, der  

 ydes efter ligestillingslovgivningen for krænkelser af lignende  

 personlig karakter.
Bestemmelsen regulerer ikke, hvem der hæfter for et  

 krav om godtgørelse.
Dette skal afgøres i overensstemmelse med  

 dansk rets almindelige regler om hæftelse for erstatningsansvar.
Der kan foruden godtgørelse for  

 ikke-økonomisk skade kræves erstatning for økonomisk tab  

 efter dansk rets almindelige erstatningsregler.
Der er ikke i loven fastsat  

 særlige regler om adgang til erstatning for økonomisk tab.
 Til kapitel 4.
 Til § 10.
Med bestemmelsen sikres adgangen for den enkelte person,  

 der føler sig udsat for etnisk forskelsbehandling, til at få  

 spørgsmålet om forskelsbehandling nærmere undersøgt  

 af Institut for Menneskerettigheder.
Bestemmelsen indebærer, at  

 Institut for Menneskerettigheder tildeles beføjelse til at behandle  

 konkrete klager over forskelsbehandling og give udtryk for sin opfattelse af,  

 om der er sket en overtrædelse af forbudet mod forskelsbehandling og  

 forbudet mod repressalier.
 Til stk. 1.
 Det følger af lov nr. 411 af 6. juni 2002 om  

 etablering af Dansk Center for Internationale Studier og Menneskerettigheder,  

 at Institut for Menneskerettigheder har til opgave at fremme ligebehandling  

 af alle uden forskelsbehandling på grund af race eller etnisk  

 oprindelse, herunder ved at bistå ofre for forskelsbehandling med at  

 få behandlet deres klager over forskelsbehandling under hensyntagen til  

 ofrenes, foreningernes, organisationernes og andre juridiske personers  

 rettigheder, indlede uafhængige undersøgelser af  

 forskelsbehandling og offentliggøre rapporter og fremsætte  

 henstillinger om spørgsmål vedrørende forskelsbehandling,  

 jf. lovens § 2, stk. 2, nr. 4.
 Da instituttets beføjelser i konkrete sager skal  

 varetages som led i instituttets øvrige virke vedrørende fremme  

 af ligebehandling, er det fundet hensigtsmæssig i loven at gengive  

 bestemmelsen i § 2, stk. 2, nr. 4, i lov nr. 411 af 6. juni 2002 om  

 etablering af Dansk Center for Internationale Studier og  

 Menneskerettigheder.
 Til stk. 2.
 Bestemmelsen indebærer, at Institut for  

 Menneskerettigheder med henblik på at fremme ligebehandling af alle  

 uanset race eller etnisk oprindelse kan behandle klager over  

 overtrædelse af forbudet mod forskelsbehandling på grund af race  

 eller etnisk oprindelse, jf. lovens § 3, og klager over  

 overtrædelse af forbudet mod repressalier, jf. lovens § 8.
 Instituttet kan give udtryk for sin opfattelse af, om der  

 er sket en overtrædelse af de anførte bestemmelser, herunder i  

 form af en vejledende udtalelse eller i form af en vejledende  

 henstilling.
 Det falder derimod uden for instituttets beføjelser  

 at udtale kritik i form af beklagelse, misbilligelse eller lignende, uanset  

 om der er handlet i strid med lovgivningen.
Endvidere falder det uden for instituttets  

 beføjelser at tage stilling til, om en person, der har været  

 udsat for forskelsbehandling på grund af race eller etnisk oprindelse,  

 har adgang til erstatning for økonomisk tab eller godtgørelse  

 for ikke-økonomisk skade.
Instituttet kan ligeledes ikke træffe  

 en afgørelse om ugyldighed.
Sådanne spørgsmål skal  

 i stedet forelægges domstolene til afgørelse.
 Institut for Menneskerettigheder kan tage en sag op til  

 behandling på grundlag af en klage fra en borger eller på andet  

 grundlag, f.eks. presseomtale.
Enhver kan indgive en klage til instituttet.
Det  

 kræves således ikke, at klageren er part i den sag, hvorover der  

 klages.
Dette skal ses i sammenhæng med bestemmelsens stk. 4,  

 hvorefter instituttet afgør, om en klage skal undersøges  

 nærmere.
 Instituttet kan behandle klager over enhver, der  

 udfører opgaver inden for lovens anvendelsesområde, jf.  

 § 2. Dette indebærer, at såvel offentlige myndigheder som  

 institutioner, foreninger og selskaber m.v., der er organiseret på  

 privatretligt grundlag, er omfattet af instituttets beføjelser.
Når instituttet afgiver en udtalelse, skal denne  

 rettes mod den pågældende offentlige myndighed eller det  

 pågældende private selskab m.v.
Det falder således uden for  

 instituttets beføjelser at tage stilling til, om en til den offentlige  

 myndighed eller det private selskab m.v. knyttet enkeltperson har  

 overtrådt forbudet mod forskelsbehandling, og instituttets udtalelser  

 skal således ikke rettes mod enkeltpersoner, der virker i offentlig  

 eller privat tjeneste.
Selvom instituttet ikke kan træffe afgørelse  

 om sanktioner, har instituttets udtalelser dog en sådan karakter, at  

 udtalelserne skal behandles efter forvaltningslovens regler.
Dette  

 indebærer, at forvaltningslovens bestemmelser om partsaktindsigt,  

 partshøring, begrundelse m.v. finder anvendelse i forbindelse med  

 instituttets behandling af konkrete klagesager.
Ved behandlingen af konkrete sager skal Institut for  

 Menneskerettigheder i overensstemmelse med det almindelige  

 forvaltningsretlige princip, officialmaksimen, søge sagen oplyst i  

 fornødent omfang.
Bestemmelsen om delt bevisbyrde i lovens § 7  

 finder dermed ikke anvendelse i forbindelse med instituttets behandling af  

 konkrete sager.
 Den nærmere tilrettelæggelse af instituttets  

 behandling af konkrete sager henhører under instituttet.
 Henset til, at instituttet tillige har til opgave at  

 bistå ofre for forskelsbehandling med at få behandlet deres  

 klager over forskelsbehandling, forudsættes det dog, at instituttets  

 behandling af klager over forskelsbehandling efter § 10  

 tilrettelægges på en sådan måde, at det modvirkes, at  

 der skabes mistillid til instituttets virksomhed i den forbindelse.
Det bemærkes, at Institut for Menneskerettigheder  

 kan overlade varetagelsen af opgaver, der består i udøvelse af  

 faktisk forvaltningsvirksomhed, til andre.
Instituttet vil således  

 eksempelvis kunne overlade opgaven med at bistå ofre for  

 forskelsbehandling, jf. § 2, stk. 2, nr. 4, i lov om etablering af  

 Dansk Center for Internationale Studier og Menneskerettigheder til lokale  

 retshjælpsinstitutioner m.v.
 Til stk. 3.
 Bestemmelsen har til formål at lette adgangen til  

 domstolsprøvelse i sager, hvor Institut for Menneskerettigheder  

 finder, at der er sket en overtrædelse af forbudet mod  

 forskelsbehandling på grund af race eller etnisk oprindelse eller af  

 forbudet mod repressalier.
Fri proces kan alene meddeles, såfremt de  

 betingelser, der følger af retsplejelovens § 330, stk. 1,  

 nr. 2, er opfyldt.
Af bestemmelsen følger, at der efter  

 ansøgning kan meddeles en person fri proces, såfremt han ikke  

 uden at lide væsentlige afsavn kan betale de omkostninger, der er  

 forbundet med sagen.
 Til stk. 4.
 Bestemmelsen har til formål at sikre, at Institut  

 for Menneskerettigheder kan afvise at behandle klager, der er indgivet til  

 instituttet.
Med bestemmelsen sikres, at instituttet kan koncentrere  

 sin virksomhed om de sager, som instituttet finder mest betydningsfulde, og  

 som er egnet til behandling af instituttet.
Hermed styrkes instituttets  

 muligheder for at samle sin virksomhed om spørgsmål, som  

 instituttet finder, at der er behov for en afklaring af.
I instituttets vurdering af, om en klage giver  

 tilstrækkelig anledning til undersøgelse, kan indgå, om  

 klagen er grundløs eller uvæsentlig.
Sådanne sager kan  

 afvises af instituttet.
Sager, der frembyder en bevistvivl, der bør  

 afklares ved parts- eller vidneforklaringer, skal ligeledes afvises af  

 instituttet.
Instituttet kan således ikke foranstalte  

 vidneførelse eller lignende til klarlæggelse af de faktiske  

 omstændigheder.
Sådanne sager må i stedet forelægges  

 domstolene til afgørelse.
Det forhold, at der klages over spørgsmål,  

 der kan være genstand for prøvelse i andre fora, herunder ved  

 domstolene, hos Folketingets Ombudsmand eller som led i administrativ rekurs,  

 kan, også selvom de ikke konkret er udnyttet, i øvrigt  

 indgå i instituttets overvejelser om, hvorvidt sagen skal behandles af  

 instituttet.
Det er ikke skønnet hensigtsmæssigt at  

 fastlægge regler for, hvorledes forholdet mellem instituttet og  

 eventuelt konkurrerende prøvelsesmyndigheder skal reguleres.
Det  

 overlades til instituttets egen vurdering, om den konkrete sag skal behandles  

 af instituttet i sådanne tilfælde.
Det forhold, at den konkrete tvist mere  

 hensigtsmæssigt kan finde sin løsning på anden vis end ved  

 afgivelse af udtalelse om instituttets opfattelse af sagen, kan endvidere  

 indgå i instituttets overvejelser om, hvorvidt sagen skal behandles af  

 instituttet.
I denne vurdering kan indgå, at instituttets adgang til at  

 bistå og mægle ved løsning af konkrete konflikter  

 bør anvendes i videst muligt omfang, da en sådan uformel  

 konfliktløsning ofte er et mere egnet middel til at løse  

 konflikter vedrørende forskelsbehandling og forebygge fremtidige  

 konflikter end udtalelser i konkrete sager.
 Herudover kan instituttet ved en afgørelse om  

 afvisning tage hensyn til, om en nærmere undersøgelse vil  

 stå i rimeligt forhold til undersøgelsens forventede resultat  

 sammenholdt med instituttets ressourcer og den aktuelle sagsmængde.
 Til kapitel 5.
 Til § 11.
 Loven træder i kraft den 1. juli 2003.
 Herved sikres, at direktivet om etnisk ligebehandling  

 gennemføres i dansk ret forud for fristen for gennemførelse af  

 direktivet den 19. juli 2003, jf. hertil artikel 16 i direktivet om etnisk  

 ligebehandling.
 I forbindelse med lovens ikrafttræden træder  

 § 2, stk. 2, nr. 4, i lov nr. 411 af 6. juni 2002 om etablering af  

 Dansk Center for Internationale Studier og Menneskerettigheder i kraft.  

 Udenrigsministeren fastsætter ikrafttrædelsen heraf, jf. denne  

 lovs § 12, stk. 1. Herved gennemføres artikel 13 i  

 direktivet om etnisk ligebehandling om udpegning af uafhængige organer  

 for fremme af ligebehandling.
 Til § 12.
Bestemmelsen fastsætter lovens territoriale  

 gyldighedsområde og indebærer, at loven ikke gælder for  

 Færøerne og Grønland.
Den kan dog ved kongelig anordning  

 helt eller delvis sættes i kraft for disse landsdele med de afvigelser,  

 som de særlige grønlandske og færøske forhold  

 tilsiger.
1)   Loven indeholder  

 bestemmelser, der gennemfører dele af Rådets direktiv 2000/43/EF  

 af 29. juni 2000 om gennemførelse af princippet om ligebehandling af  

 alle uanset race eller etnisk oprindelse (EF-Tidende 2000 nr.
L 180 s.  

 22).
