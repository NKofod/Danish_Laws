Medlemmet havde arbejdet i udlandet i 13-ugers perioden og var i den  

 forbindelse omfattet af en kontrakt ved udlandsarbejde, hvorefter han skulle  

 arbejde 84 timer om ugen.
På grund af dårlig vejr arbejdede medlemmet kun i  

 gennemsnit knap 49 timer om ugen.
Direktoratet fandt, at medlemmet skulle afspadsere de overskydende  

 timer, inden dagpenge kunne udbetales.
Direktoratet lagde vægt på, at  

 medlemmet hverken arbejdede eller fik udbetalt løn for 84 timer om ugen.
Ankenævnet fandt, at der ikke skulle ske overførsel af de timer, der  

 oversteg fagets fulde normale arbejdstid.
Nævnet lagde vægt på, at der var en  

 klar individuel aftale, hvorefter medlemmet var forpligtet til at arbejde 84  

 timer om ugen, hvis vejret tillod det.
Medlemmet arbejdede i 13-ugers-perioden forud for tilmeldingen til  

 arbejdsformidlingen den 28. december 1992, d.v.s. uge 40/1992 -52/1992, 633,5  

 timer i Spanien, Sverige og Frankrig for et firma.
Han var omfattet af en  

 kontrakt ved udlandsarbejde, hvorefter han skulle arbejde 84 timer om ugen,  

 hvis vejret tillod det.
 Af § 16, stk. 5 i overenskomst om løn- og arbejdsforhold indenfor jern- og  

 metalindustrien mellem Industriens Arbejdsgivere og Centralorganisationen af  

 Metalarbejdere i Danmark fremgår, at der ved arbejde i udlandet skal træffes  

 aftale om bl.a. arbejdstid inden rejsens påbegyndelse.
Arbejdsløshedskassen traf afgørelse om, at medlemmet skulle afspadsere de  

 overskydende timer, inden dagpenge kunne udbetales.
Arbejdsløshedskassen  

 havde lagt vægt på, at medlemmet ikke havde arbejdet de i kontrakten anførte  

 84 timer om ugen og at der således ikke sås at have været en fast aftalt  

 arbejdstid.
 Direktoratet fandt, at medlemmets arbejdstimer i perioden var 633,5,  

 hvorfor der skulle afspadseres 152,5 timer inden udbetaling af dagpenge kunne  

 finde sted.
Direktoratet lagde til grund, at medlemmet var omfattet af en individuel  

 kontrakt, der ikke kunne anses for med tilstrækkelig klarhed at have fastlagt  

 omfanget af den ugentlige arbejdstid.
Direktoratet lagde i den forbindelse  

 vægt på, at medlemmet hverken arbejdede eller fik udbetalt løn for 84 timer  

 om ugen.
I klagen til ankenævnet anførtes, at den individuelle kontrakt var  

 udarbejdet ud fra de muligheder, der var under arbejde i udlandet.
Arbejdet  

 bestod af arbejde med glas og stålmontage, som gjorde, at der ikke kunne  

 arbejdes i gråvejr og regnvejr.
Man havde ved fastsættelsen af arbejdstiden  

 taget udgangspunkt i arbejdstiden i sommerhalvåret og for at være på den  

 sikre side, var man blevet enige om 84 timer om ugen.
 Medlemmet ville ikke have taget til udlandet for at arbejde, hvis han  

 havde vidst, at der ville opstå disse problemer.
 Det blev oplyst, at medlemmet var omfattet af Centralorganisationen af  

 Metalarbejdere's overenskomst, at han havde forhandlet sig frem til en højere  

 løn end mindstelønnen, og at der havde været tale om en art hjemsendelse på  

 grund af vejret.
 Medlemmets tidligere arbejdsgiver oplyste, at der ikke var noget, der hed  

 overarbejde i udlandet, og at ansatte under SiD også arbejdede på  

 overenskomstens vilkår.
 Direktoratet bemærkede, at medlemmet var organiseret hos Anlægs- og  

 Bygningsarbejdernes Fagforening, mens den overenskomst, der henvistes til,  

 var indgået mellem Industriens Arbejdsgivere og Centralorganisationen af  

 Metalarbejdere.
Direktoratet fandt, at fastlæggelsen af arbejdstiden havde karakter af en  

 hensigtserklæring fra arbejdsgiveren om, at man ville tilstræbe, at medlemmet  

 arbejdede mest muligt.
Direktoratet fandt ikke, at den ugentlige arbejdstid  

 kunne anses for at være individuelt aftalt.
 Endelig fandt direktoratet det tvivlsomt, om medlemmet kunne påberåbe sig  

 en bestemmelse i en overenskomst, som medlemmets faglige organisation ikke  

 havde indgået.
 Det blev over for ankenævnet oplyst, at Anlægs- og Bygningsarbejdernes  

 Fagforening, selvom medlemmet ikke var medlem af en organisation under  

 Centralorganisationen af Metalarbejdere, alligevel var omfattet af  

 overenskomsten, da han arbejdede indenfor Centralorganisationen af  

 Metalarbejdere's område.
 Dette bekræftedes af Centralorganisationen af Metalarbejdere, som oplyste,  

 at medlemmet var omfattet af overenskomsten og derfor kunne påberåbe sig  

 dennes § 16, stk. 5, hvis arbejdsgiveren var medlem af Dansk Industri.  

 Medlemmets tidligere arbejdsgiver oplyste, at virksomheden var medlem af  

 Dansk Industri.
 Ankenævnet fandt, at der ikke skulle ske overførsel af timer som følge af  

 medlemmets beskæftigelse i udlandet.
 Nævnet lagde herved vægt på, at der var en klar individuel aftale,  

 hvorefter medlemmet var forpligtet til at arbejde i 84 timer om ugen, hvis  

 vejret tillod det.
 Ankenævnet ændrede således Direktoratet for Arbejdsløshedsforsikringens  

 afgørelse.
