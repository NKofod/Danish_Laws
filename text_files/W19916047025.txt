Konkurrenceankenævnet har stadfæstet Konkurrencerådets afgørelse (* 2)  

 om at offentliggøre oplysninger om rabat-og bonusforhold i hårde  

 hvidevarebranchen.
Gorenje Skandinavien A/S havde klaget til ankenævnet under  

 henvisning til, at det materiale, Konkurrencerådet havde indhentet, hverken  

 gav et reelt eller fuldstændigt billede af selskabets almindelige  

 salgspolitik, og at offentliggørelse af rabat til enkelte navngivne  

 forhandlere ville ødelægge klagerens konkurrencesituation og forrykke  

 konkurrencen mellem danske og udenlandsk domicilerede virksomheder, som ville  

 få en urimelig fortrinsstilling.
Konkurrencerådet havde fundet, at branchen  

 anvendte et uigennemsigtigt rabatsystem, og at der skulle skabes  

 gennemsigtighed for at fremme konkurrencen og dermed styrke effektiviteten på  

 markedet. 2 andre (* 3) og (* 4) ud af 12 selskaber i branchen klagede  

 ligeledes til ankenævnet, som også stadfæstede Konkurrencerådets afgørelse i  

 disse tilfælde.
År 1991, den 27. november afsagde Konkurrenceankenævnet i sagen j.nr.  

 91-30.182 Gorenje Skandinavien A/S ctr.
KonkurrenceRådet sålydende KENDELSE:
 1. Ved skrivelse af 17. maj 1991 har advokat Christian Harboe Wissum på  

 vegne Gorenje Skandinavien A/S klaget over en af KonkurrenceRådet den 22.  

 april 1991 truffet afgørelse, hvorved Rådet besluttede i medfør af  

 konkurrencelovens § 9 at offentliggøre indsamlede oplysninger om rabatter og  

 bonusser, der ydes af hårde hvidevarebranchens leverandørled, herunder af  

 selskabet.
 Klageren har påstået, at selskabets oplysninger i medfør af  

 konkurrencelovens § 10, stk. 2, skal hemmeligholdes.
 KonkurrenceRådet har påstået afgørelsen om offentliggørelse stadfæstet.
 2. Rådets skrivelse af 22. april 1991, der ligelydende er sendt til 12  

 selskaber i branchen, er sålydende:
»Ved skrivelse af 21. marts 1990 anmodede KonkurrenceRådet selskabet  

 om at indsende en række oplysninger til belysning af rabat- og  

 bonusforholdene i hårde hvidevarebranchens leverandørled.
Det drejer sig om,  

 hvilke typer rabatter mv., selskabet opererer med (kontantrabat,  

 kvantumsrabat, årsbonus, afslutningsrabat, markedsføringstilskud osv.), samt  

 størrelsen af disse.
KonkurrenceRådet drøftede på sit møde den 12. december 1990 resultaterne  

 af de indhentede oplysninger.
Datamaterialet er herefter ajourført i  

 samarbejde med selskabet.
På sit møde den 17. april 1991 har Rådet på ny behandlet rabat- og  

 bonusforholdene i hårde hvidevarebranchens leverandørled.
KonkurrenceRådet  

 besluttede i medfør af konkurrencelovens § 9 at offentliggøre de indsamlede  

 oplysninger .....
 Ifølge konkurrencelovens § 9 kan KonkurrenceRådet -hvor dette skønnes  

 egnet til at fremme konkurrencen og effektiviteten - offentliggøre  

 oplysninger om priser, rabatter og bonus mv.
Efter Rådets opfattelse er det generelle indtryk af hårde  

 hvidevarebranchens anvendelse af rabat- og bonusydelser en udpræget mangel på  

 gennemsigtighed.
Leverandørerne benytter en så forskelligartet opdeling og  

 terminologi for deres rabat- og bonusydelser, at det ofte er umuligt for  

 forhandlerne at sammenligne de ydede rabatter.
Mange af rabatydelserne synes  

 ikke at være udformet efter objektive (omkostningsbestemte) kriterier og  

 heller ikke konsekvent gennemført over for alle forhandlere ....« 3. Sagens baggrund.
 En række tidligere sager behandlet af Monopoltilsynet indicerede, at  

 konkurrencen på hårde hvidevareområdet var begrænset på forskellig måde.  

 Bl.a. var der tegn på, at adgangen til markedet ikke var fri, ligesom  

 rabatter mv. forekom ydet på et tilfældigt grundlag.
 KonkurrenceRådet anmodede derfor i foråret 1990 en række selskaber og  

 købersammenslutninger inden for branchen om at indsende oplysninger om deres  

 rabat-og bonusforhold.
 Alle de involverede leverandørselskaber er medlemmer af  

 brancheorganisationen, FEHA, (Foreningen af Fabrikanter og importører af  

 Elektriske Husholdningsapparater), og der findes ikke leverandører af  

 betydning på markedet ud over de 16, som undersøgelsen omfatter.
Også i forhandlerleddet er der tale om en betydelig koncentration.
De  

 forhandlerselskaber, der er medtaget i undersøgelsen - Elbodan, Elkøb,  

 Elsalg, Eriksson, FDB, Hvidevareringen og Skousen/hvidevaregrossisten - står  

 således efter det oplyste alt overvejende for salget på markedet.
 4. Klagerens argumentation.
Klageren har gjort gældende, at en offentliggørelse af det materiale,  

 KonkurrenceRådet har indhentet, hverken giver et reelt eller fuldstændigt  

 billede af selskabets almindelige salgspolitik.
Flere forhold begrunder en  

 differentiering af selskabets rabatter så som betalingsvilkår, kredittider  

 mv.
Dette fremgår imidlertid ikke af de indhentede oplysninger.
Klageren har i særlig grad gjort indsigelse imod, at der offentliggøres  

 oplysninger om rabatprocenternes størrelse for de enkelte navngivne  

 forhandlere.
Dette vil være direkte ødelæggende for klagerens  

 konkurrencesituation.
Det vil være det samme som offentliggørelse af  

 selskabets kundefortegnelse med angivelse af den enkelte kundes  

 betalingsvilkår, hvilket må anses for fortrolige oplysninger.
 Herudover frygter klageren, at en offentliggørelse vil gøre det muligt for  

 konkurrenter at afdække selskabets prisstruktur og derigennem beregne  

 produktionsprisen.
Endelig er det klagerens opfattelse, at en offentliggørelse vil forrykke  

 den konkurrencemæssige stilling mellem danske og udenlandsk domicilerde  

 virksomheder, da tilsvarende oplysninger om udenlandske virksomheder ikke vil  

 være tilgængelige på udenlandske markeder.
Udenlandske virksomheder, som  

 ønsker at etablere sig på det danske marked, vil dermed opnå en urimelig  

 fortrinsstilling, såfremt offentliggørelse sker som bebudet af  

 KonkurrenceRådet.
 5. KonkurrenceRådets argumentation.
Rådet har fundet, at hårde hvidevarebranchen anvender et uigennemsigtigt  

 rabatsystem, som gør det umuligt for forhandlerne at sammenligne priser.
Ved  

 at indhente oplysninger om rabatter og offentliggøre disse skabes der den  

 gennemsigtighed, som konkurrenceloven tilsigter, og dermed fremmes  

 konkurrencen.
Det er til fremme af dette formål hensigten, at de indhentede  

 oplysninger skal gengives i en tabel med grundrabatter og en tabel med  

 særrabatter.
Leverandørerne og forhandlerne vil blive navngivet i tabellerne, og de  

 rabatsatser, hver enkelt leverandør giver til hver enkelt forhandler, vil  

 blive angivet i tabellerne.
Ved denne detaljeringsgrad opnås fuld åbenhed  

 omkring rabatterne som konkurrencemiddel, således at den enkelte leverandør  

 og forhandler prismæssigt kan sammenholde sine egne forhold med de øvriges.
For at anvende § 10, stk. 2, i konkurrenceloven skal det påvises, at der  

 vil ske væsentlig økonomisk skade ved offentliggørelse, samt at der  

 foreligger særlige omstændigheder.
Set i relation til konkurrencelovens  

 formål, der i henhold til § 1 er at fremme konkurrencen og dermed styrke  

 effektiviteten i produktion og omsætning af varer, må der således påvises  

 ganske særlige momenter for at hindre offentliggørelse.
I det materiale, som KonkurrenceRådet vil offentliggøre, vil oplysninger  

 om de ydede kontantrabatter fremgå af tabellen om særrabatter.
Yderligere  

 oplysninger om betalingsvilkår og kreditter mv. er ikke af en sådan  

 betydning, at de kan påvirke den samlede vurdering af rabatterne inden for  

 branchen.
 Endvidere finder Rådet, at det ud fra de oplysninger, der vil blive  

 oplyst, ikke er muligt at udregne produktionspriser på klagerens produkter.
 Rådet har ikke kendskab til, at udenlandske virksomheder af betydning er  

 under etablering på det danske marked, og må afvise, at hensynet til en  

 konkurrencemæssig ligestilling mellem danske og udenlandske virksomheder vil  

 kunne begrunde en hemmeligholdelse af oplysningerne.
Offentliggørelse af oplysningerne vedrører alle betydende leverandører og  

 forhandlere på markedet.
Heraf følger, at der sker en ligelig behandling af  

 alle involverede.
Det må i henhold til § 10, stk. 2, i konkurrenceloven, for  

 hemmeligholdelse af oplysninger kræves, at selskabet påviser eller  

 sandsynliggør, at det vil lide væsentlig økonomisk skade, samt at der i  

 øvrigt foreligger særlige omstændigheder.
En sådan argumentation har  

 selskabet ikke fremført.
 6. Ankenævnets bemærkninger.
Af de grunde, der er anført af KonkurrenceRådet, tiltræder ankenævnet, at  

 der ikke foreligger sådanne særlige omstændigheder, der i henhold til  

 konkurrencelovens § 10, stk. 2, kan begrunde, at de indhentede oplysninger om  

 klagerens rabatforhold ikke gøres offentligt tilgængelige.
Ankenævnet  

 stadfæster derfor Rådets afgørelse om offentliggørelse.
 Herefter bestemmes:
 KonkurrenceRådets afgørelse af 22. april 1991 stadfæstes.
