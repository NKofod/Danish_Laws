Fremsat den 16. april 1999 af Ole Sohn (SF),  

 Anne Baastrup (SF),  

 Aage Frandsen (SF) og Jes Lunde (SF) Forslag til folketingsbeslutning om ansvar for rådgivere og projekterende i  

 arbejdsmiljøloven Folketinget opfordrer regeringen til inden udgangen af  

 1999 at fremsætte forslag til lov om ændring af  

 arbejdsmiljølovens § 33, således at rådgivere og  

 projekterende pålægges et ansvar, der svarer til det ansvar, der  

 gælder for f.eks. leverandører.
Herudover skal ansvarskravet  

 præciseres, idet det som et minimum skal sikres, at projekter  

 indeholder de nødvendige angivelser til at sikre sundhed og sikkerhed  

 ved arbejdets udførelse og driften af det færdige byggeri eller  

 anlæg m.v.
Bemærkninger til forslaget Forslagsstillerne foreslår, at lov om  

 arbejdsmiljø ændres, således at § 33 får  

 følgende ordlyd:
Den, der leverer et projekt til et teknisk  

 hjælpemiddel, et produktionsanlæg eller et bygge- eller  

 anlægsarbejde, skal sørge for, at der i projektet tages hensyn  

 til sikkerhed og sundhed ved arbejdets udførelse og driften af det  

 færdige byggeri eller anlæg m.v., herunder sørge for, at  

 projektet indeholder de nødvendige angivelser til at sikre sikkerhed  

 og sundhed ved arbejdets udførelse og driften af det færdige  

 byggeri eller anlæg m.v.
Det samme gælder den, der på  

 lignende måde rådgiver om arbejdsmiljømæssige  

 forhold.
 Rådgivere og projekterende pålægges et  

 ansvar, der svarer til det ansvar, der gælder for f.eks.  

 leverandører i henhold til arbejdsmiljølovens § 30, stk. 1.  

 Formålet er da også at ligestille disse to gruppers ansvar.
Herudover sker der en særlig præcisering af  

 dette ansvarskrav.
Det skal som minimum sikres, at projekter indeholder de  

 nødvendige angivelser til at sikre sundhed og sikkerhed ved arbejdets  

 udførelse og driften af det færdige byggeri eller anlæg  

 m.v.
Hensigten med SF s forslag er ikke, at de projekterende  

 skal beskrive forhold, som naturligt hører under den enkelte  

 arbejdsgivers ansvarsområde.
Hensigten er derimod, at vilkårene  

 for den enkelte arbejdsgiver og de ansatte er klargjorte og koordinerede.
 Lovændringen skal bl.a. sikre  

 følgende:
 1.	Den projekterende skal med henblik på projektets  

 gennemførelse, det færdige produkt og driften heraf med sine  

 angivelser sikre sig, at reglerne i arbejdsmiljølovgivningen kan  

 overholdes.
 2.	Er der ikke i arbejdsmiljølovgivningen fastsat bestemte krav  

 til projektet, dets gennemførelse, det færdige produkt eller  

 driften heraf, skal den projekterende med sine angivelser forebygge  

 sikkerheds- og sundhedsfarer i forbindelse hermed.
 Den nye formulering indebærer, at der vil være  

 behov for nogle konsekvensrettelser i bekendtgørelse nr. 501 af 5.  

 oktober 1978 om projekterendes og rådgiveres pligter m.v. efter lov om  

 arbejdsmiljø.
 Historien har vist, at det både var en forudseende  

 og rigtig hensigt, der blev nedfældet med vedtagelsen i december 1975  

 af arbejdsmiljølovens § 33. Denne hensigt blev i oktober 1978 fulgt op  

 af bekendtgørelse nr. 501.
Men historien er nu løbet fra de mere uforpligtende  

 bestemmelser for projekterende og rådgivere.
Den tekniske udvikling har  

 sammen med stigende brugerkrav medført, at virksomheder og bygherrer i  

 stadig stigende grad anvender professionelle projekterende og rådgivere  

 til udvikling og realisering af tekniske hjælpemidler,  

 produktionsanlæg og bygge- og anlægsarbejder.
Både  

 arbejdsgivere og ansatte er i dag meget afhængige af denne ekspertise.  

 Denne udvikling kalder på en skærpet og mere præcis  

 udformning af arbejdsmiljølovens § 33.
Ifølge de gældende bestemmelser skal de  

 projekterende og rådgivende blot »tage hensyn til« sikkerhed og  

 sundhed, mens leverandørerne skal »sørge for« en række  

 forhold, jf. § 30, stk. 1, i arbejdsmiljøloven.
Udviklingen gør  

 det ikke hensigtsmæssigt at opretholde en sådan skelnen i  

 prægnansen af det arbejdsmiljømæssige ansvar mellem  

 henholdsvis projekterende/rådgivende og leverandører.
Samtidig har den hidtidige praksis vist, at de  

 gældende formuleringer har store begrænsninger, der bør  

 overvindes, hvis reglerne skal fungere hensigtsmæssigt.
Den lidet  

 prægnante formulering har bidraget til en retspraksis, hvor undladelse  

 af beskrivelse af væsentlige arbejdsmiljøforhold i  

 projektmaterialet ikke har været strafbar.
På trods af talrige  

 eksempler på manglende arbejdsmiljøhensyn er kun enkelte  

 rådgivere og projekterende blevet stillet til ansvar i henhold til  

 arbejdsmiljøloven.
 Inden for byggesektoren har det i praksis betydet, at det  

 gode og sikre arbejdsmiljø ofte er landet mellem en lang række  

 af aktører, uden at nogen har haft det afgørende ansvar, fordi  

 ingen i dag er juridisk ansvarlig for en helhedsvurdering af en byggeopgave.  

 Ofte har det, at man undlader at beskrive en lang række kvalitetskrav  

 til et projekt, haft en meget negativ betydning for arbejdsmiljøet.  

 Det fortsat høje skadesniveau inden for branchen understreger  

 dette.
Arbejdsministeriets bekendtgørelse nr. 501 om  

 projekterendes og rådgiveres pligter har understøttet lovens  

 uforpligtende bestemmelser.
Det drejer sig om §§ 5, 6 og især § 7, stk.  

 2.
I §§ 5 og 6 står der ikke noget om omfanget af den  

 projekterendes angivelser mht. arbejdsmiljø, blot at disse ikke  

 må være i strid med arbejdsmiljøloven i den  

 udstrækning, de er der.
I § 7, stk. 2, står der bl.a.: »Den  

 projekterendes angivelser skal kun beskrive forhold, som ikke er eller kan  

 forudsættes almindeligt kendt .« I folkemunde kaldes projektmateriale ofte, ikke uden  

 grund, for et »ansvarsfraskrivelsesdokument«.
Det vurderes af flere juridiske  

 eksperter, at kun når en rådgiver har skrevet noget i et projekt,  

 der direkte er i strid med arbejdsmiljøloven, kan vedkommende  

 retsforfølges.
Denne kombination af bekendtgørelsens  

 negativformuleringer og den indbyggede tendens til minimering af  

 kravsangivelser m.v. gør, at lovens og bekendtgørelsens bogstav  

 kan overholdes uden eksplicitte overvejelser og redegørelser  

 vedrørende arbejdsmiljøkrav m.v.
Dette indebærer, at  

 regelsættet hverken giver tilstrækkeligt incitament til  

 arbejdsmiljømæssige overvejelser eller konkrete angivelser hos  

 projekterende og rådgivere.
 Arbejdsmiljølovens § 35 giver arbejdsministeren  

 bemyndigelse til at fastsætte nærmere regler vedrørende  

 bl.a. arbejdsmiljølovens § 33. Men skiftende arbejdsministre har  

 åbenbart ikke fundet, at udviklingen vedrørende brug af  

 rådgivere og projekterende eller retspraksis har gjort det  

 hensigtsmæssigt at bruge arbejdsmiljølovens § 35 til at  

 fastsætte nærmere regler, der kan fremme lovens hensigt  

 vedrørende projekterende og rådgivere. »Hullet« i  

 arbejdsmiljølovens § 33 er derimod blevet overført først  

 til bekendtgørelse nr. 501 og senest til bekendtgørelse nr.  

 1017 af 15. december 1993. Bekendtgørelse nr. 1017, der primært  

 drejer sig om projektering af bygge- og anlægsopgaver og  

 byggepladsplaner, skal fungere som »drejebog« for byggeprocessen og brugen af  

 det færdige byggeri.
 På baggrund af disse tre forhold (udviklingen  

 på området, den hidtidige retspraksis og arbejdsministerens  

 manglende brug af sin bemyndigelse) finder SF det påkrævet med en  

 egentlig lovrevision.
Lovforslaget har to hovedformål.
For det  

 første ønskes ansvarsbestemmelserne vedrørende  

 rådgivere og projekterende m.v. i lov om arbejdsmiljø § 33 bragt  

 på niveau med de ansvarsbestemmelser, der gælder for f.eks.  

 leverandører i henhold til arbejdsmiljølovens § 30, stk. 1. For  

 det andet ønskes der en særlig minimumspræcisering af  

 dette ansvarskrav.
Det skal som minimum sikres, at projekter indeholder de  

 nødvendige angivelser til at sikre sundhed og sikkerhed ved arbejdets  

 udførelse og driften af det færdige byggeri eller anlæg  

 m.v.
 Da der udelukkende er tale om en ændring af  

 retsgrundlaget, vil der ikke være tale om egentlige administrative  

 konsekvenser.
 Da hensigten er at skærpe mulighederne for  

 retsforfølgelse, hvor der sker undladelse af beskrivelse af  

 væsentlige arbejdsmiljøforhold i projektmaterialet, må det  

 forventes, at Arbejdstilsynet og anklagemyndigheden  vil komme til at tage  

 stilling til og behandle flere sager end i dag, hvor  

 arbejdsmiljølovens § 33 stort set ikke giver anledning til noget  

 sådant.
 Ændringen vil ikke have økonomiske  

 konsekvenser af betydning.
Ændringen må forventes at få en positiv  

 miljømæssig sideeffekt.
I og med at lovforslaget vil tilskynde  

 rådgivere og projekterende til i højere grad at reflektere over  

 og beskrive krav af betydning for sikkerhed og sundhed, må det  

 forventes, at dette også vil kunne smitte af på overvejelser  

 vedrørende krav af betydning for miljøet.
For så vidt  

 angår det indre miljø, vil overvejelser og angivelser  

 vedrørende sikkerhed og sundhed ofte have direkte positive  

 miljøkonsekvenser.
 I takt med en øget udbredelse af ledelses- og  

 styringssystemer, der kobler miljø og arbejdsmiljøovervejelser,  

 må det forventes, at de ovenstående konsekvensers omfang vil  

 øges.
Skriftlig fremsættelse Ole Sohn (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ansvar for  

 rådgivere og projekterende i arbejdsmiljøloven.
(Beslutningsforslag nr.
B 126).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
