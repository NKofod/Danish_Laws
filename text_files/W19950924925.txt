Ankestyrelsens principafgørelse B-3-95 om inddrivelse af børnebidrag - restance - modregning - momstilgodehavende - afdragsordning - særlig aftale Resume:
 Ankestyrelsen fandt ikke, at en kommune havde været berettiget til at foretage modregning for skyldige børnebidrag i momstilgodehavende.
Ankestyrelsen lagde vægt på, at der var indgået en afdragsordning, som den bidragsskyldige overholdt, og at der ikke forelå en konkret aftale om, at kommunen kunne foretage modregning af bidragsgælden i overskydende moms som ekstraordinært afdrag.
Den generelle oplysning fra afkrævningsblanketten om modregning i tilgodehavender fra staten gav således ikke tilstrækkeligt grundlag for, at der kunne foretages modregning. *) Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om børnetilskud og forskudsvis udbetaling af børnebidrag - lovbekendtgørelse nr. 254 af 8. april 1992 - § 18, stk. 3 Vejledninger:
Sikringsstyrelsens vejledning nr. 158 af 18. december 1986 om børnetilskud og forskudsvis udbetaling af børnebidrag - pkt. 28, pkt. 29, pkt. 30 Note:
 *) Der henvises til SM B-1-91, hvorefter børnetilskudslovens § 18, stk. 3, tager sigte på overskydende skat og ikke giver kommunen hjemmel til at indtræde i retten til udbetaling af tilgodehavende moms.
 Sagsfremstilling:
 Nævnet havde tiltrådt en kommunes afgørelse om, at der kunne modreg nes bidragsgæld i en børnebidragsskyldigs krav på tilbagebetaling af overskydende moms som ekstraordinært afdrag på børnebidragsgælden.
Der forelå en afdragsordning, hvorefter den bidragsskyldige skulle afdrage gælden med 500 kr. pr. måned.
Afdragsordningen, der blev indgået i 1991 og fornyet i 1993, blev overholdt af den pågældende.
Kommunen henviste til, at afkrævningsblanketterne er påført følgende bemærkning: "Som led i enhver betalingsaftale vedrørende forskudsvis udbetalte børnebidrag indgår, at overskydende skat eller andre tilgodehavender ved staten modregnes i det omfang, der foreligger bidragsrestance. " Sagen blev behandlet i principielt møde med henblik på afklaring af, hvorvidt det generelle forbehold for modregning gav grundlag for modregning i fremtidige momstilgodehavender.
 Afgørelse:
 Ankestyrelsen fandt ikke, at kommunen havde været berettiget til at foretage modregning for skyldigt børnebidrag i skyldnerens momstilgodehavende.
 Styrelsen lagde til grund, at reglen i børnetilskudslovens § 18, stk. 3, tager sigte på overskydende skat og ikke giver ret til at indtræde i retten til betaling af for meget indbetalt moms.
 Ankestyrelsen fandt heller ikke, at der i øvrigt var grundlag for at foretage modregning.
 Styrelsen lagde herved vægt på, at den indgående afdragsordning var blevet overholdt.
Endvidere lagde styrelsen vægt på, at der ikke forelå en konkret aftale om, at der kunne foretages modregning for skyldigt børnebidragi momstilgodehavende som ekstraordinært afdrag.
Den generelle op lysning på afkrævningsblanketterne om modregning i tilgodehavender fra staten gav således ikke tilstrækkeligt grundlag for, at der kunne foretages modregning.
 Ankestyrelsen ændrede således ankenævnets afgørelse.
