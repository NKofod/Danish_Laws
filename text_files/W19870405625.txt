 Boligstyrelsen meddelte dispensation efter boligreguleringslovens § 18  

 c med henvisning til, at bygningen måtte anses for bygningsmæssigt adskilt på  

 en sådan måde, at det ikke ville komme beboelseslejlighederne til skade,  

 såfremt den vedligeholdelse, der er forudsat i bindingsreglerne, ikke fandt  

 sted for arealerne i bygning 1. Uanset dørforbindelse i stueetagen mellem  

 bygning 1 (skole) og bygning 2 (beboelse, der i stueetagen indeholdt skolens  

 gymnastiksal) fandt styrelsen ikke, at skolebygningen kunne anses for en  

 integreret del af beboelsesbygningen.
 »I skrivelse af 9. oktober 1987 har De som advokat for N.N., Odense,  

 klaget over Grundejernes Investeringsfonds afslag på Deres ansøgning om  

 fritagelse for bindingspligten i henhold til boligreguleringslovens § 18 b  

 for en del af Deres klients ejendom, beliggende Odense.
Som tidligere meddelt har Boligstyrelsen anmodet Grundejernes  

 Investeringsfond om en udtalelse.
Grundejernes Investeringsfonds udtalelse af  

 10. november 1987 blev sendt til Dem den 19. november 1987, og Boligstyrelsen  

 har herefter fra Dem modtaget yderligere bemærkninger til sagen.
 Det fremgår af sagen, at der på ejendommen er beliggende 2 bygninger.  

 Bygning 1, der udgør N.N's skole, er ifølge BBR-ejermeddelelse ophørt i 1931  

 og har et samlet erhvervsareal på 764 m2. Bygning 2, der er opført i 1937,  

 indeholder i stueetagen skolens gymnastiksal og derudover 5  

 beboelseslejligheder i 3 etager med et samlet beboelses- og erhvervsareal på  

 623 m2.
 Grundejernes Investeringsfond har meddelt afslag på ansøgningen og har som  

 begrundelse for, at der ikke kan meddeles dispensation for bygning 1, henvist  

 til, at der er direkte adgang fra skolen ind til gymnastiksalen.
 De har henvist til, at beboelsesejendommen klart er adskilt fra skolen, og  

 at det forekommer unødigt formalistisk, at bindingspligten for det relative  

 store skoleareal afhænger af, at man har slået hul i muren i stueetagen for  

 at skabe en adgangsvej for skolebørnene til gymnastiksalen, således at de  

 ikke behøver at gå ud på gaden og ind ad en dør til ejendommen . Videre har  

 De i Deres skrivelse af 26. november 1987 anført, at en nægtelse af  

 dispensation formentlig vil føre til, at Deres klient vil lukke den  

 indvendige adgangsdør til gymnastiksalen, idet betingelserne for en  

 dispensation i så fald vil være opfyldt.
 I denne anledning skal man meddele, at det fremgår af  

 boligreguleringslovens § 18 c, stk. 1, at Grundejernes Investeringsfond kan  

 fritage ejeren af en ejendom for afsætning efter § 18 b for den del af  

 ejendommen, der udelukkende anvendes til andet end beboelse.
Endvidere fremgår det af Boligstyrelsens cirkulære af 24. maj 1984 om  

 fritagelse for bindingspligten til Grundejernes Investeringsfond, at  

 udgangspunktet for overvejelser om eventuel dispensation fra bindingspligten  

 for den del af ejendommen, der udelukkende anvendes til andet end beboelse,  

 er, at der ikke herved sker tilsidesættelse af væsentlige lejerinteresser.  

 Der må derfor lægges afgørende vægt på, at det sikres, at der i en ejendom  

 med beboelseslejligheder afsættes tilstrækkelige midler til at sikre  

 vedligeholdelsen af ejendommen.
Hovedkriteriet for, om der kan dispenseres,  

 bør derfor være, om de arealer, der anvendes til andet end beboelse, er  

 beliggende på en sådan måde i forhold til beboelsen, at det ikke vil komme  

 beboelseslejlighederne til skade, såfremt den vedligeholdelse, som er  

 forudsat i bindingsreglerne, ikke finder sted for disse arealer.
Som eksempel på et tilfælde, hvor der kan gives dispensation, er i  

 cirkulæret nævnt en erhvervsvirksomhed, der f.eks. er beliggende på et  

 matrikelnummer sammen med nogle udlejningsboliger, men hvor  

 erhvervsvirksomhedens lokaler bygningsmæssigt er adskilt fra boligerne og en  

 helt anden type, f.eks. lagerlokaler eller værksteder.
Det må dog  

 forudsættes, at erhvervslokaliteterne har et vist betydeligt omfang i forhold  

 til det øvrige areal.
 Som et eksempel på et tilfælde, hvor der ikke kan gives dispensation, er i  

 cirkulæret nævnt, at erhvervsarealet er en integreret del af en  

 udlejningsejendom, f.eks. forretningslokaliteter i stueetagen i en fleretages  

 ejendom.
 Endelig er nævnt en række mellemtilfælde, hvor det kan være rimeligt at  

 dispensere, fordi lokaliteterne benyttes til bl.a. kulturelle formål.
 Det er Boligstyrelsens opfattelse, at de nævnte to bygninger er  

 bygningsmæssigt adskilt på en sådan måde, at det ikke vil komme  

 beboelseslejlighederne til skade, såfremt den vedligeholdelse, der er  

 forudsat i bindingsreglerne, ikke finder sted for arealerne i bygning 1.  

 Uanset dørforbindelsen i stueetagen finder Boligstyrelsen ikke, at  

 skolebygningen kan anses for en integreret del af beboelsesbygningen.
 Boligstyrelsen meddeler således dispensation for det samlede areal i  

 bygning 1 på 764 m2. Man har herved også lagt vægt på, at dette areal udgør  

 et ikke ubetydeligt areal i forhold til ejendommens samlede bebyggede areal.
 Det bemærkes, at dispensationen efter § 3, stk. 2, i lov nr. 195 af 9. maj  

 1984 om ændring af lov om midlertidig regulering af boligforholdene har  

 virkning for beløb, der fra 1. januar 1983 har skullet afsættes efter § 18 b  

 i lov om midlertidig regulering af boligforholdene.
Man skal videre gøre opmærksom på, at dispensationen ikke berører den  

 pligt, som udlejeren efter lovens § 18 har til at afsætte et vist beløb pr.  

 m2 bruttoetageareal for såvel ejendommens udlejede lejligheder som andre  

 lejligheder og lokaler, der ikke er omfattet af lovens kap.
II-IV.
 Boligstyrelsen har dags dato orienteret Grundejernes Investeringsfond om  

 ovenstående.
De indsendte fotografier og situationsplaner vedlægges.« 2.
 Hvilket herved meddeles, idet man henviser til j.nr. 461-00611-6.
 Til orientering vedlægges fotokopi af advokat X.X's skrivelse til  

 Boligstyrelsen af 26. november 1987.
