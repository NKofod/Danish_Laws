Fremsat den 27. marts 2015 af Rosa Lund (EL) og Christian Juhl (EL) Forslag til folketingsbeslutning om sikring af praktikpladser Folketinget pålægger regeringen at skaffe 12.936 praktikpladser til de 12.936 elever på erhvervsuddannelserne, der p.t. mangler en praktikplads, ved at:
 Indføre forpligtende sociale klausuler i kommuner, regioner og stat, så der ved alle opgaver, hvor det er fagligt meningsgivende, bliver oprettet lærepladser.
I den forbindelse skal kravene til, hvornår en virksomhed er faglig relevant og stor nok, revideres, så flere virksomheder tager lærlinge.
  Genforhandle Arbejdsgivernes Uddannelsesbidrag (AUB), så virksomheder, der ikke tager lærlinge, bidrager mere, end de virksomheder, der tager lærlinge.
  Stat og kommune opretter de manglende praktikpladser inden for deres områder.
Bemærkninger til forslaget På landets erhvervsuddannelser er der p.t. 12.936 elever, der mangler en praktikplads.
Nogle af dem går på grundforløbet, andre har afsluttet grundforløbet og venter på en praktikplads for at kunne starte på hovedforløbet, mens en helt tredje gruppe er i skolepraktik frem til den dag, hvor de får en praktikplads i en virksomhed.
Fælles for dem alle sammen er, at de søger en praktikplads i en virksomhed, og at de undervejs på uddannelsen er tvunget til at søge aktivt for at kunne fortsætte uddannelsen.
På det statslige og kommunale område kan Folketinget sikre, at stat og kommuner opretter de elevpladser, der mangler  og det skal vi gøre med det samme.
Men når det kommer til lærepladser i virksomhederne, er det straks sværere, for her er det virksomhederne, der bestemmer.
At mange virksomheder vælger ikke at have en lærling, er uforståeligt, men ikke desto mindre er det tilfældet.
Det er Folketingets ansvar at skaffe 12.936 praktikpladser til de elever, der mangler, og derfor er vi nødt til at forpligte virksomhederne yderligere.
Det gør vi ved at indføre forpligtende sociale klausuler i kommuner, regioner og stat og ved at revidere kravene til, hvornår en virksomhed skal tage en lærling for at få en opgave, så flere virksomheder tager lærlinge.
Samtidig skal Arbejdsgivernes Uddannelsesbidrag (AUB) genforhandles, så de virksomheder, der ikke tager lærlinge, bidrager mere, og de, der tager lærlinge, bidrager mindre.
Skriftlig fremsættelse Rosa Lund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sikring af praktikpladser.
(Beslutningsforslag nr.
B 125) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
