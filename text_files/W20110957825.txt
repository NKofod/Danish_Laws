Krav om en arbejdspladsvurdering (APV) skal omfatte alle ansatte  Også generalforsamlingsvalgte medarbejdere i en fagforening Resumé Ved et tilsynsbesøg hos en fagforening konstaterede Arbejdstilsynet, at den udarbejdede APV ikke omfattede de generalforsamlingsvalgte beskæftigede, og dette blev bekræftet af fagforeningen.
 Fagforeningen oplyste, at de generalforsamlingsvalgte medarbejdere oppebar deres løn fra en virksomhed, men frikøbtes af fagforeningen til at udføre fagligt arbejde for fagforeningen.
 Arbejdstilsynet traf afgørelse med påbud om, at fagforeningen skulle udarbejde en APV.
 Det fremgår af § 2, stk. 1, i arbejdsmiljøloven, at loven omfatter arbejde for en arbejdsgiver.
 Det fremgår af § 15a, stk. 1, i arbejdsmiljøloven og § 5a, i bekendtgørelse om arbejdets udførelse, at arbejdsgiveren skal sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen.
 Et enigt Arbejdsmiljøklagenævn fastholdt Arbejdstilsynets påbud med den præcisering, at fagforeningen skal udarbejde en skriftlig APV også omfattende de generalforsamlingsvalgte medarbejdere.
 Arbejdsmiljøklagenævnet fandt, at fagforeningen var at anse som en arbejdsgiver i arbejdsmiljølovens forstand også for de generalforsamlingsvalgte medarbejdere, idet de generalforsamlingsvalgte medarbejdere får løn for det faglige arbejde indirekte gennem fagforeningen, som frikøber medarbejderne fra deres hidtidige arbejdsgiver.
 Nævnet lagde desuden vægt på, at de generalforsamlingsvalgte medarbejdere står til rådighed og udfører arbejde for fagforeningen, som har ansvaret for driften, og medarbejderne er underlagt fagforeningens instruktionsbeføjelse og kontrol med arbejdets udførelse, ligesom fagforeningen stiller materialer og arbejdsrum til rådighed og bærer risikoen for arbejdsresultatet.
[Adressat udeladt] Arbejdsmiljøklagenævnet har på møde den 27. september 2011 behandlet [navn udeladt]s klage over Arbejdstilsynets afgørelse af 18. maj 2010, hvorved virksomheden fik påbud om at udarbejde en arbejdspladsvurdering.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud med følgende præcisering således, at virksomheden skal udarbejde en skriftlig arbejdspladsvurdering også omfattende de generalforsamlingsvalgte medarbejdere.
 Virksomheden skal efterkomme nævnets afgørelse senest den 15. januar 2012.
 Virksomheden skal senest den 22. januar 2012 give Arbejdstilsynet en tilbagemelding om, at påbuddet er efterkommet.
B E G R U N D E L S E Arbejdsmiljøklagenævnet lægger vægt på, at Arbejdstilsynet ved tilsynsbesøg den 11. maj 2010 konstaterede, at den udarbejdede arbejdspladsvurdering ikke omfattede de generalforsamlingsvalgte medarbejdere, hvilket er blevet bekræftet af virksomheden i klagebrevet af 8. juni 2010.
 Arbejdsmiljøklagenævnet finder, at [navn udeladt] er omfattet af arbejdsmiljøloven som arbejdsgiver, også i forhold til de generalforsamlingsvalgte medarbejdere.
 Arbejdsmiljøklagenævnet lægger herved vægt på, at de generalforsamlingsvalgte medarbejdere oppebærer løn for det faglige arbejde indirekte gennem [navn udeladt], idet virksomheden frikøber de generalforsamlingsvalgte medarbejdere fra deres hidtidige arbejdsgiver.
Arbejdsmiljøklagenævnet har endvidere lagt vægt på, at de generalforsamlingsvalgte medarbejdere står til rådighed og udfører arbejde for [navn udeladt], som har et ansvar for driften.
De generalforsamlingsvalgte medarbejdere er underlagt virksomheden instruktionsbeføjelse og kontrol med arbejdets udførelse, ligesom virksomheden stiller materialer og arbejdsrum til rådighed og bærer risikoen for arbejdsresultatet.
Det fremgår af arbejdsmiljølovens regler om lovens formål og område, at loven gælder for arbejde udført for en arbejdsgiver.
Det fremgår desuden af lovens regler om almindelige pligter, at en arbejdsgiver skal sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen.
 Endvidere fremgår det af reglerne om arbejdets udførelse, at en arbejdsgiver skal udarbejde en skriftlig arbejdspladsvurdering.
 På den baggrund finder Arbejdsmiljøklagenævnet, at der er grundlag for Arbejdstilsynets påbud om, at [navn udeladt] skal udarbejde en skriftlig arbejdspladsvurdering også omfattende de generalforsamlingsvalgte medarbejdere.
 For så vidt angår virksomhedens bemærkning om, at de generalforsamlingsvalgte medarbejdere alle har et ansættelsesforhold i en anden virksomhed, hvorfra de frikøbes til at udføre fagligt arbejde, skal Arbejdsmiljøklagenævnet bemærke, at dette ikke kan føre til en ændret vurdering, idet de generalforsamlingsvalgte medarbejdere oppebærer løn for det faglige arbejde indirekte gennem [navn udeladt].
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Om arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 268 af 18 marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008.
 Om lovens område:
  § 2, stk. 1, i lov om arbejdsmiljø, jf. lovbekendtgørelse nr. 268 af 18. marts 2005.
 Om arbejdspladsvurderinger:
 § 15 a, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008  § 6 a, i bekendtgørelse nr. 559 af 17. juni 2004 om arbejdets udførelse.
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
 [navn udeladt]  [navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 ...
Kapitel 1 Formål og område ...
 § 2. Loven omfatter arbejde for en arbejdsgiver.
Stk. 2. Undtaget er 1) arbejde i arbejdsgiverens private husholdning, jf. dog § 59, 2) arbejde, der udelukkende udføres af de medlemmer af arbejdsgiverens familie, som hører til hans husstand, jf. dog § 59, 3) arbejde, der udføres af militære, og som kan henregnes til egentlig militærtjeneste.
Kapitel 4 Almindelige pligter Arbejdsgiveren § 15a.
Arbejdsgiveren skal sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen under hensyntagen til arbejdets art, de arbejdsmetoder og arbejdsprocesser, der anvendes, samt virksomhedens størrelse og organisering.
Arbejdspladsvurderingen skal forefindes i virksomheden og være tilgængelig for virksomhedens ledelse, de ansatte og Arbejdstilsynet.
En arbejdspladsvurdering skal revideres, når der sker ændringer i arbejdet, arbejdsmetoder og arbejdsprocesser m.v. og disse ændringer har betydning for sikkerhed og sundhed under arbejdet, dog senest hvert tredje år.
Stk. 2. En arbejdspladsvurdering skal omfatte en stillingtagen til virksomhedens arbejdsmiljøproblemer, og hvordan de løses, under iagttagelse af de forebyggelsesprincipper, der er angivet i arbejdsmiljølovgivningen.
Vurderingen skal indeholde følgende elementer:
 1) Identifikation og kortlægning af virksomhedens arbejdsmiljøforhold.
 2) Beskrivelse og vurdering af virksomhedens arbejdsmiljøproblemer.
 3) Prioritering og opstilling af en handlingsplan til løsning af virksomhedens arbejdsmiljøproblemer.
 4) Retningslinjer for opfølgning på handlingsplanen.
 Stk. 3. Arbejdsgiveren skal inddrage sikkerhedsorganisationen eller de ansatte i planlægningen, tilrettelæggelsen og gennemførelsen af samt opfølgningen på arbejdspladsvurderingen, jf. stk. 1 og 2.
 Stk. 4. Beskæftigelsesministeren fastsætter nærmere regler om arbejdsgiverens pligter efter stk. 1-3.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2 Bekendtgørelse nr. 559 af 17. juni 2004 om arbejdets udførelse Kapitel 2 a Arbejdspladsvurdering § 6 a.
Arbejdsgiveren skal sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen navnlig med henblik på at sikre en skriftlig behandlingsmåde i forbindelse med den nærmere planlægning, tilrettelæggelse og gennemførelse af arbejdspladsvurderingen, og at sikre, at resultatet heraf gøres synlig, jf. § 6 b, stk. 5. Udarbejdelse af arbejdspladsvurderingen kan ske i elektronisk form.
