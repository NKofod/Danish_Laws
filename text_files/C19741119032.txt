 Kriminalloven for Grønland, lov 288 2.7.1963, finder anvendelse i sager,  

 der afgøres ved de grønlandske domstole, ligesom straffelovgivningen i denne  

 del af riget finder anvendelse på sager, der afgøres af domstolene her, jfr.  

 strl. § 10.
Iflg. kriminallovens § 4, stk. 1, hører handlinger, der er begået i  

 Grønland, på grønlandsk søterritorium eller på grønlandsk fartøj under  

 grønlandsk jurisdiktion.
Er handlingen begået udenfor grønlandsk område af en  

 gerningsmand, der har bopæl i Grønland, finder loven iflg. stk. 2 kun  

 anvendelse, dersom handlingen vil kunne medføre foranstaltninger af særlig  

 indgribende karakter.
Forfølgningen af lovovertrædelser begået i Danmark,  

 hvor retsfølgen efter den grønlandske kriminallov alene kan ventes at blive  

 advarsel, bøde, beskikkelse af tilsyn, konfiskation og rettighedsfortabelse,  

 kan således ikke overføres til Grønland.
Da spirituskørsel i Grønland alene  

 medfører bøde og førerretsfrakendelse, kan sager om spirituskøresel begået  

 her i landet i almindelighed ikke overføres til forfølgelse i Grønland.
Der  

 henvises iøvrigt til den vejledning, der i februar 1974 er udsendt af  

 politimesterforeningen om oversendelse af sager til Grønlands politi.
 Kan overførelse af forfølgningen finde sted, består der som i andre  

 tilfælde af konkurrerende jurisdiktion en valgmulighed mellem at forfølge  

 sagen her eller i Grønland.
Dette spørgsmål var fremme i en af HR den 21.2.1974 afgjort sag, hvor  

 forsvareren gjorde gældende, at reglen i den grønlandske kriminallovs § 4,  

 stk. 2, havde været til hindre for pådømmelse ved VL af en sag om voldtægt og  

 tyveri begået af en grønlandsk født gerningsmand i denne del af riget.  

 Tiltalte var 28 år og tidligere straffet 4 gange her i landet, sidst med  

 fængsel i 8 mdr. bl.a. for overtrædelse af strl. § 260 og § 232. Han var født  

 og opvokset i Grønland, men var i 1970 rejst herned og havde siden opholdt  

 sig her.
I dommen udtaler HR: »Den grønlandske kriminallovs § 4, stk. 2,  

 findes ikke at hjemle en begrænsning af de i Borgerlig straffelovs § 6 og §  

 10, stk. 1, indeholdte regler.
Der har herefter - uanset om det kunne  

 antages, at tiltalte havde bevaret bopæl i Grønland - været hjemmel til at  

 behandle sagen som sket, og som følge heraf kan tiltaltes påstand om dommens  

 ophævelse ikke tages til følge.« Gennemførelsen af denne sag nødvendiggjorde bevisførelse ved vidneførsel;  

 allerede som følge heraf var den uegnet til pådømmelse ved et andet værneting  

 end gerningsstedets.
 I medfør af den grønlandske kriminallovs § 4, stk. 3, kan sager vedrørende  

 lovovertrædelser begået i Grønland henvises til forfølgning i Danmark,  

 såfremt gerningsmanden ikke har bopæl i Grønland eller hans tilknytning til  

 det grønlandske samfund er af løsere karakter.
 Bestemmelsen er i praksis i det væsentlige anvendt i tilfælde, hvor  

 gerningsmanden er flyttet tilbage til Danmark, og sagerne er da af  

 politimesteren fremsendt til rigsadvokaten, der har truffet bestemmelse om  

 sagens forfølgning i denne del af riget.
Efter aftale med politimesteren i Grønland skal jeg herved meddele, at  

 sager, der i medfør af kriminallovens § 4, stk. 3, ønskes forfulgt i denne  

 del af riget, fordi gerningsmanden nu har bopæl eller ophold her, fremtidig  

 vil blive sendt direkte fra politimesteren i Grønland til politimesteren på  

 bopælsværnetinget.
Sager, hvor overførelsen er motiveret af andre grunde,  

 fremsendes som hidtil gennem rigsadvokaten.
