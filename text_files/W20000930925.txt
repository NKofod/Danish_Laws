Ankestyrelsens principafgørelse D-21-00 om alvorligt syge børn - sygebehandling - pasning i hjemmet - dagpenge Resume:
 Der var ret til dagpenge under pasning af et barn i hjemmet efter udskrivelse fra hospital, idet barnet efter udskrivelsen havde behov for egentlig sygebehandling i hjemmet, som krævede moderens medvirken og tilstedeværelse.
 Indlæggelsesperioden og sygebehandlingen i hjemmet skønnedes ialt at vare 25 dage eller mere.
 Love:
Lov om dagpenge ved sygdom eller fødsel - lovbekendtgørelse nr. 147 af 2. marts 2001 - § 19a, stk. 2 Lov om ret til orlov og dagpenge ved barsel - lov nr. 566 af 9. juni 2006 - § 26, stk. 2 Sagsfremstilling:
 Et barn født i april 1999 blev den 4. februar 2000 akut indlagt på hospital af egen læge under diagnoserne bronkitis og lungebetændelse.
 Barnet blev udskrevet den 10. februar 2000 med "NEC-spacer inhalationer Bricanyl 4 gange dagligt + pro necessitate og inhalation Spirocort 200 mikrogram x 2 samt PEEP-maske".
 Moderen søgte om økonomisk støtte i kommunen, som den 17. februar 2000 gav afslag på dagpenge efter dagpengelovens § 19 a, idet barnets lidelse ikke blev betragtet som alvorlig, og varighedskravet på 25 dage heller ikke ansås for opfyldt.
 Nævnet ændrede kommunens afgørelse og fandt, at moderen havde ret til dagpenge efter § 19 a under pasning af barnet i hjemmet.
 Nævnet begrundede afgørelsen med, at moderen på grund af det oplyste om arten og omfanget af barnets sygdom havde måttet opgive sit arbejde for at passe barnet.
 Nævnet lagde endvidere vægt på nævnets lægekonsulents vurdering af sværhedsgraden af barnets sygdom, samt af at ophold på hospital samt efterfølgende pleje i hjemmet måtte forventes at vare mere end 25 dage.
 Afgørelsen blev anket af kommunen.
 Sagen blev behandlet i principielt møde med henblik på nærmere belysning af, hvornår behandling og pleje i hjemmet kan sidestilles med ophold på hospital, hvis barnets behov i forbindelse med sygdommen taler for det.
 Afgørelse:
 Ankestyrelsen fandt, at moderen havde ret til dagpenge efter dagpengelovens § 19 a under pasning af barnet i hjemmet efter udskrivelsen fra hospital den 10. februar 2000.
 Begrundelsen for afgørelsen var, at barnet efter udskrivelsen fra hospitalet havde behov for egentlig sygebehandling i hjemmet, og at denne krævede moderens medvirken og tilstedeværelse.
 Ankestyrelsen lagde endvidere vægt på, at indlæggelsesperioden og behandlingen i hjemmet skønnedes at vare 25 dage eller mere.
 Ankestyrelsen tiltrådte således det sociale nævns afgørelse.
