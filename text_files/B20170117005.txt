Bekendtgørelse om betingelserne for officiel notering1) I medfør af § 83, stk. 2, og § 255, stk. 1, i lov nr. 650 af 8. juni 2017 om kapitalmarkeder fastsættes:
Anvendelsesområde § 1. Denne bekendtgørelse finder anvendelse på officiel notering af finansielle instrumenter på et reguleret marked.
Betingelser for officiel notering af finansielle instrumenter § 2. Finanstilsynet træffer efter ansøgning fra en udsteder beslutning om officiel notering af aktier, aktiecertifikater og obligationer, hvis de pågældende finansielle instrumenter opfylder betingelserne herfor i denne bekendtgørelse, og hvis de finansielle instrumenter er optaget eller vil blive optaget til handel på et reguleret marked her i landet.
 Stk. 2. Finanstilsynet kan afslå en ansøgning om officiel notering, hvis Finanstilsynet skønner, at den officielle notering på grund af udstederens forhold vil være i modstrid med investorernes interesser.
Stk. 3. Finanstilsynet kan stille enhver betingelse for officiel notering af et finansielt instrument, som må anses for nødvendig for at beskytte investorerne.
Meddelelse om betingelser skal gives til udstederen.
 § 3. Finanstilsynet kan afslå en ansøgning om officiel notering af et finansielt instrument, der allerede er officielt noteret i et land inden for Den Europæiske Union eller i et land, som Unionen har indgået aftale med på det finansielle område, hvis udstederen ikke opfylder de forpligtelser, der følger af den officielle notering i dette land.
§ 4. Finanstilsynet skal inden 6 måneder efter modtagelsen af ansøgningen give udstederen meddelelse om sin afgørelse.
Kræver Finanstilsynet inden for denne frist supplerende oplysninger, løber fristen først fra den dato, hvor udstederen har fremsendt de oplysninger, der er nødvendige for at træffe afgørelsen.
 Stk. 2. Foreligger der ingen afgørelse inden for de i stk. 1 nævnte frister, anses ansøgningen for afslået.
§ 5. Aktier kan noteres officielt, hvis den forventede kursværdi af aktierne udgør mindst 1 mio. euro.
Kan kursværdien af aktierne ikke anslås, skal selskabets egenkapital, herunder resultatet fra det seneste regnskabsår mindst udgøre 1 mio. euro.
 Stk. 2. Stk. 1 finder ikke anvendelse ved beslutning om officiel notering af en supplerende aktiepost af samme aktieklasse som de allerede officielt noterede aktier.
 Stk. 3. Selskabet og dets aktier skal opfylde betingelserne i bilag 1.
 Stk. 4. Finanstilsynet kan træffe afgørelse i overensstemmelse med bilag 1, punkt 2.5.
§ 6. Obligationer udstedt af virksomheder kan noteres officielt, hvis lånet udgør mindst 200.000 euro.
Dette krav gælder dog ikke i tilfælde af løbende udstedelse af obligationer, hvor lånets størrelse ikke er fastsat.
 Stk. 2. Virksomhederne og obligationerne skal opfylde betingelserne i bilag 2, punkt 1.1 og 1.2.
 § 7. Konvertible obligationer, ombyttelige obligationer og obligationer med warrants skal opfylde betingelserne i bilag 2, punkt 1.3.
 Stk. 2. Finanstilsynet kan træffe afgørelse i overensstemmelse med bilag 2, punkt 1.3.1.
 § 8. Uanset § 6 kan obligationer fra følgende udstedere noteres officielt, når betingelserne i bilag 2, punkt 2, er opfyldt:
 1) En stat eller dennes lokale offentlige organer, herunder regioner og kommuner.
 2) En international organisation med offentlig karakter.
 3) Selskaber og andre juridiske personer, som er hjemmehørende i et land inden for Den Europæiske Union eller et land, som Unionen har indgået aftale med på det finansielle område, eller af en af disses delstater, og som er stiftet ved eller i medfør af en særlov eller henhører under en sådan lov, når obligationerne for så vidt angår indløsning og udbetaling af renter er garanteret af de pågældende lande eller delstater.
 § 9. Aktiecertifikater kan noteres officielt, hvis det selskab, hvis aktier danner grundlag for certifikatet, opfylder betingelserne i § 5 og overholder forpligtelsen i § 11, og hvis de nævnte certifikater opfylder betingelserne for aktier i bilag 1, punkt 2.
 Stk. 2. De i stk. 1 nævnte certifikater kan endvidere kun noteres officielt, hvis Finanstilsynet skønner, at udstederen af certifikaterne frembyder tilstrækkelig sikkerhed til beskyttelse af investorerne.
Officiel notering i flere lande § 10. Indgiver en udsteder samtidig, eller med korte mellemrum, ansøgninger om officiel notering for de samme finansielle instrumenter i andre lande inden for Den Europæiske Union eller i lande, som Unionen har indgået aftale med på det finansielle område, eller indgiver udstederen ansøgning om officiel notering af finansielle instrumenter, der allerede er officielt noteret i et andet land inden for Den Europæiske Union eller i et land, som Unionen har indgået aftale med på det finansielle område, skal udsteder oplyse dette i ansøgningen.
Løbende forpligtelser for udstedere af finansielle instrumenter, som er officielt noterede § 11. Et selskab har i tilfælde af en ny offentlig udstedelse af aktier af samme klasse, som allerede er officielt noteret, pligt til, hvis disse nye aktier ikke optages automatisk, at ansøge om optagelse af aktierne til officiel notering.
Ansøgning skal ske senest et år efter udstedelsen eller på det tidspunkt, hvor de bliver frit omsættelige.
Dette gælder med forbehold for bestemmelserne i bilag 1, punkt 2.5, andet afsnit.
 Stk. 2. Selskabets generalforsamlinger skal være åbne for pressen.
 § 12. Med henblik på at beskytte investorerne, eller for at sikre markedets ordentlige funktion, skal udstedere af finansielle instrumenter offentliggøre de oplysninger, som Finanstilsynet kræver, i en form og inden for de tidsfrister, som Finanstilsynet finder hensigtsmæssige.
 Stk. 2. Efterkommer en udsteder ikke det i stk. 1 nævnte krav, kan Finanstilsynet selv foranstalte offentliggørelsen af de krævede oplysninger, efter at udstederen har haft lejlighed til at udtale sig.
 Suspension og ophævelse af officiel notering m.v.
 § 13. Opfylder en udsteder ikke de forpligtelser, der følger af at være officielt noteret, jf. denne bekendtgørelse, kan Finanstilsynet, ud over at iværksætte de i § 12, stk. 2, og §§ 14 og 15 nævnte foranstaltninger eller sanktioner, offentliggøre, at udstederen ikke opfylder de nævnte forpligtelser.
§ 14. Finanstilsynet kan suspendere eller ophæve en officiel notering, hvis kriterierne for den officielle notering ikke længere er opfyldt.
Suspension eller ophævelse må dog ikke foretages, hvis der er sandsynlighed for, at det vil være til væsentlig skade for investorernes interesser eller markedets ordentlige funktion.
Dispensation § 15. Finanstilsynet kan dispensere fra kravene i § 5, stk. 1, og § 6, stk. 1, 1. pkt., hvis Finanstilsynet skønner, at der vil være et tilstrækkeligt marked for de pågældende aktier eller obligationer.
Straf § 16. Overtrædelse af §§ 10 og 11 og § 12, stk. 1, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 17. Bekendtgørelsen træder i kraft den 3. januar 2018.
 Stk. 2. Bekendtgørelse nr. 1069 af 4. september 2007 om betingelserne for officiel notering af værdipapirer ophæves.
Erhvervsministeriet, den 31. oktober 2017 Brian Mikkelsen / Hans Høj Bilag 1 Betingelser for aktiers officielle notering 1. Betingelser vedrørende det selskab, hvis aktier er genstand for ansøgning om officiel notering 1.1. Selskabets retlige stilling Selskabets retlige stilling skal være i overensstemmelse med de for selskabet gældende retsforskrifter med hensyn til såvel dets stiftelse som til dets vedtægtsmæssige virksomhed.
1.2. Selskabets hidtidige beståen Selskabet skal i overensstemmelse med den nationale lovgivning have offentliggjort eller indsendt sine regnskaber for de tre seneste regnskabsår forud for ansøgningen om officiel notering.
 Finanstilsynet kan dispensere fra denne betingelse, hvis dette er ønskeligt af hensyn til selskabet eller investorerne, og Finanstilsynet skønner, at investorerne råder over de oplysninger, der er nødvendige for, at de kan danne sig et velbegrundet skøn over selskabet og de aktier, der søges officielt noteret.
2. Betingelser vedrørende de aktier, der er genstand for ansøgning om officiel notering 2.1. Aktiernes retlige stilling Aktiernes retlige stilling skal være i overensstemmelse med de for aktier gældende retsforskrifter.
2.2. Aktiernes omsættelighed Aktierne skal være frit omsættelige.
 Finanstilsynet kan sidestille ikke fuldt indbetalte aktier med frit omsættelige aktier, når der er truffet afgørelse om, at disse aktiers omsættelighed ikke begrænses, og når transaktionernes gennemskuelighed er sikret ved en tilstrækkelig information til offentligheden.
 Hvad angår officiel notering af aktier, hvis erhvervelse er undergivet godkendelse, kan Finanstilsynet kun fravige bestemmelserne i første afsnit, hvis benyttelse af godkendelsesklausulen ikke vil kunne medføre markedsforstyrrelser.
2.3. Offentlig udstedelse forud for officiel notering I tilfælde af offentlig udstedelse forud for officiel notering skal den periode, hvori der kan afgives tegningsordrer, være afsluttet før den første notering.
2.4. Aktiernes spredning En tilstrækkelig spredning af aktierne i offentligheden i en eller flere lande inden for Den Europæiske Union eller i lande, som Unionen har indgået aftale med på det finansielle område, skal være sket senest på optagelsestidspunktet.
Denne betingelse finder ikke anvendelse, når spredningen af aktierne i offentligheden skal ske over det regulerede marked.
I så fald kan der kun træffes afgørelse om officiel notering, hvis Finanstilsynet skønner, at en tilstrækkelig spredning i løbet af kort tid vil være opnået over det regulerede marked.
 I tilfælde af ansøgning om officiel notering af en supplerende aktiepost af samme klasse, kan Finanstilsynet skønne, om aktiernes spredning i offentligheden er tilstrækkelig i forhold til samtlige udstedte aktier og ikke kun i forhold til denne supplerende post.
 Noteres aktierne officielt i et eller flere lande uden for Den Europæiske Union, som Unionen ikke har indgået aftale med på det finansielle område, kan Finanstilsynet uanset bestemmelserne i første afsnit lade aktierne officielt notere, når en tilstrækkelig spredning i offentligheden har fundet sted i de pågældende lande, hvor de er officielt noteret.
 En tilstrækkelig spredning anses at foreligge, når de aktier, der er genstand for optagelsesansøgningen, er fordelt i offentligheden med mindst 25 % af den tegnede aktiekapital, som dækkes af den pågældende aktieklasse, eller når markedets normale funktion på grund af et betydeligt antal aktier i samme klasse og deres store spredning i offentligheden er sikret med en lavere procent.
2.5. Officiel notering af aktier af samme klasse Ansøgningen om officiel notering skal omfatte alle de aktier af samme klasse, der allerede er udstedt.
Finanstilsynet kan dog bestemme, at denne betingelse ikke finder anvendelse for så vidt angår ansøgninger, som ikke omfatter alle de aktier af samme klasse, der allerede er udstedt.
Dette kan ske, når de aktier af denne klasse, der ikke søges optaget, enten udgør en del af de aktieposter, som skal opretholde kontrollen med selskabet, eller ikke er omsættelige i en bestemt periode i medfør af aftaler.
Det er dog en betingelse at offentligheden oplyses om nævnte forhold, og at disse ikke kan være til skade for ihændehaverne af de aktier, der søges officielt noteret.
2.6. Aktiernes ydre udformning Ved officiel notering af aktier udstedt af selskaber, der er hjemmehørende i et andet land, som Unionen har indgået aftale med på det finansielle område, og som er genstand for en ydre udformning, er det nødvendigt og tilstrækkeligt, at denne svarer til de gældende regler i det pågældende land.
 Den ydre udformning af aktier udstedt af selskaber, der er hjemmehørende i lande uden for Den Europæiske Union, som Unionen ikke har indgået aftale med på det finansielle område, skal stille garantier, der er tilstrækkelige for beskyttelsen af investor.
2.7. Aktier udstedt af selskaber i et land uden for Den Europæiske Union, som Unionenikke har indgået aftale med på det finansielle område Hvis aktier udstedt af et selskab, der er hjemmehørende i et land uden for Den Europæiske Union, som Unionen ikke har indgået aftale med på det finansielle område, ikke noteres officielt i hjemlandet eller i det land, hvor de har den største udbredelse, kan de kun noteres officielt, hvis Finanstilsynet skønner, at den manglende officielle notering i hjemlandet eller i det land, hvor de har den største udbredelse, ikke skyldes nødvendigheden af at beskytte investorerne.
Bilag 2 Betingelser for obligationers officielle notering 1. Officiel notering af obligationer udstedt af en virksomhed 1.1. Betingelser vedrørende den virksomhed, hvis obligationer er genstand for ansøgning om officiel notering 1.1.1. Virksomhedens retlige stilling Virksomhedens retlige stilling skal være i overensstemmelse med de for virksomheden gældende retsforskrifter med hensyn til såvel dens stiftelse som dens vedtægtsmæssige virksomhed.
1.2. Betingelser vedrørende de obligationer, der er genstand for ansøgning om officiel notering 1.2.1. Obligationernes retlige stilling Obligationernes retlige stilling skal være i overensstemmelse med de for obligationer gældende retsforskrifter.
1.2.2. Obligationernes omsættelighed Obligationerne skal være frit omsættelige.
 Finanstilsynet kan sidestille ikke fuldt indbetalte obligationer med frit omsættelige obligationer, når der er truffet foranstaltninger om, at disse obligationers omsættelighed ikke begrænses, og når transaktionernes gennemskuelighed er sikret ved en tilstrækkelig information til offentligheden.
1.2.3. Offentlig udstedelse forud for officiel notering I tilfælde af offentlig udstedelse forud for officiel notering skal den periode, hvori der kan afgives tegningsordrer, være afsluttet før den første officielle notering.
Denne bestemmelse gælder ikke i tilfælde af løbende udstedelse af obligationer, når slutdatoen for tegningsperioden ikke er fastsat.
1.2.4. Officiel notering af obligationer fra samme udstedelse Ansøgningen om officiel notering skal omfatte alle obligationer fra samme udstedelse.
1.2.5. Obligationernes ydre udformning For officiel notering af obligationer, som er udstedt af virksomheder, der er hjemmehørende i et andet land, som Unionen har indgået aftale med på det finansielle område, og som er genstand for en ydre udformning, er det nødvendigt og tilstrækkeligt, at denne svarer til de gældende regler i det pågældende land.
 Den ydre udformning af obligationer, som kun er udstedt i et land, som Unionen har indgået aftale med på det finansielle område, skal dog svare til de regler, der er gældende i dette land.
 Den ydre udformning af obligationer udstedt af virksomheder, der er hjemmehørende i et land uden for Den Europæiske Union, som Unionen ikke har indgået aftale med på det finansielle område, skal frembyde garantier, der er tilstrækkelige for beskyttelsen af investor.
1.3. Andre betingelser 1.3.1. Konvertible obligationer, ombyttelige obligationer og obligationer med warrants Konvertible obligationer, ombyttelige obligationer og obligationer med warrants kan kun noteres officielt, hvis de aktier, de er knyttet til, forudgående, eller samtidig hermed, er eller vil blive noteret officielt på samme regulerede marked eller er optaget på et andet organiseret, anerkendt og åbent marked, der fungerer regelmæssigt.
 Finanstilsynet kan dog uanset betingelsen i første afsnit tillade officiel notering af konvertible obligationer, ombyttelige obligationer og obligationer med warrants, hvis Finanstilsynet skønner, at ihændehaverne af obligationerne råder over alle de oplysninger, der er nødvendige, for at de kan danne sig et skøn over værdien af de aktier, som disse obligationer er knyttet til.
2. Officiel notering af obligationer udstedt af en stat eller dennes lokale offentlige organer eller af en international organisation med offentlig karakter 2.1. Obligationernes omsættelighed Obligationerne skal være frit omsættelige.
2.2. Offentlig udstedelse forud for officiel notering I tilfælde af offentlig udstedelse forud for officiel notering skal den periode, hvori der kan afgives tegningsordrer, være afsluttet før den første officielle notering.
Denne bestemmelse gælder ikke, når slutdatoen for tegningsperioden ikke er fastsat.
2.3. Officiel notering af obligationer fra samme udstedelse Ansøgningen om officiel notering skal omfatte alle obligationer fra samme udstedelse.
2.4. Obligationernes ydre udformning For officiel notering af obligationer, som er udstedt af et land, som Unionen har indgået aftale med på det finansielle område eller dennes lokale offentlige organer, og som er genstand for en ydre udformning, er det nødvendigt og tilstrækkeligt, at udformningen svarer til de gældende regler i det pågældende land.
 Den ydre udformning af obligationer udstedt af lande uden for Den Europæiske Union, som Unionen ikke har indgået aftale med på det finansielle område eller disses lokale offentlige organer eller af internationale organisationer med offentlig karakter, skal frembyde garantier, der er tilstrækkelige for beskyttelsen af investor.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2001/34/EF af 28. maj 2001 om betingelserne for værdipapirers optagelse til officiel notering på en fondsbørs samt oplysninger, der skal offentliggøres om disse værdipapirer, EF-Tidende 2001, nr.
L 184, side 1 (betingelses- og oplysningsdirektivet), som senest ændret ved Europa-Parlamentets og Rådets direktiv 2005/1/EF af 9. marts 2005 om ændring af Rådets direktiv 73/239/EØF, 85/611/EØF, 91/675/EØF, 92/49/EØF og 93/6/EØF, og af Europa-Parlamentets og Rådets direktiv 94/19/EF, 98/78/EF, 2000/12/EF, 2001/34/EF, 2002/83/EF og 2002/87/EF med henblik på indførelse af en ny organisationsstruktur for udvalg vedrørende finansielle tjenesteydelser (EØS-relevant tekst), EU-Tidende 2005, nr.
L 79, side 9.
