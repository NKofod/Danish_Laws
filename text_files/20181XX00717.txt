Skriftlig fremsættelse (27. februar 2019) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om ferie og lov om forvaltning og administration af tilgodehavende feriemidler (Præcisering af antallet af fondsferiedage, indførelse af modregningsadgang, ensretning af rentebestemmelse og udbetaling fra fonden ved dødsfald m.v.) (Lovforslag nr.
L 181) Formålet med lovforslaget er at tilrette og præcisere lov om ferie og lov om forvaltning og administration af tilgodehavende feriemidler for at opnå det tilsigtede resultat om et mere moderne, fleksibelt og robust feriesystem, som forudsat i Ferielovsudvalgets betænkning og den politiske aftale om, at alle lønmodtagere skal have ret til betalt ferie - ny ferieordning med samtidighedsferie, samt at understøtte en smidig og effektiv administration af reglerne.
 Forslaget indeholder følgende hovedpunkter:
 Optjent feriebetaling i overgangsåret fra den 1. september 2019 til den 31. august 2020 kan udbetales til dødboet efter en lønmodtager i stedet for, at beløbet skal behandles efter lov om forvaltning og administration af tilgodehavende feriemidler og derfor først vil kunne udbetales tidligst den 1. oktober 2021.
 Det maksimale antal af optjente feriedage som betingelse for at kunne gøre brug af fondsferiedage, samt antallet af fondsferiedage, som kan udbetales, præciseres i overensstemmelse med hvad ferieudvalget har forudsat.
 FerieKonto træffer afgørelse i sager om den eksisterende ferielov efter den nye ferielovs ikrafttræden den 1. september 2020.
 Tilskrivning af resultat i Lønmodtagernes Fond for Tilgodehavende Feriemidler kan ske på andre tidspunkter end pr. 30. juni i året.
 I såvel den gældende ferielov som den nye ferielov fastsættes regler om forældelse af Arbejdsmarkedets Feriefonds og de private feriefondes krav på uhævet feriebetaling, som præciserer retstilstanden.
 Endelig indeholder forslaget ændringer af mere teknisk karakter, der skal sikre en smidig og effektiv administration.
 Forslaget skønnes ikke at have økonomiske eller administrative konsekvenser for hverken det offentlige, private arbejdsgivere eller borgere.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
