Skrivelse med orientering om ændringer i lov om social service - tabt arbejdsfortjeneste og handicapbil til familier med børn med funktionsnedsættelse anbragt uden for hjemmet Med lov nr. 468 af 18. maj 2011, som træder i kraft den 1. januar 2012, foretages der ændringer i servicelovens § 42 om tabt arbejdsfortjeneste og i § 114 om støtte til køb af bil. Ændringerne retter sig mod familier med børn med nedsat funktionsevne anbragt uden for hjemmet, og de bygger på det grundlæggende synspunkt, at familier med børn med funktionsnedsættelse skal kunne leve et familieliv, der ligger så tæt på det normale som muligt på trods af barnets funktionsnedsættelse, uanset om barnet bor hos forældrene eller er anbragt uden for hjemmet.
Lov nr. 468 af 18. maj 2011 Kan ses på www.retsinfo.dk .
 I det følgende beskrives hovedpunkterne I lovændringerne.
Tabt arbejdsfortjeneste I servicelovens § 42 indsættes et nyt stk. 2, hvorefter kravet om, at barnet skal være forsørget i hjemmet som betingelse for tabt arbejdsfortjeneste fraviges i forbindelse med anbragte børns hospitalsbesøg, når moderens eller faderens tilstedeværelse på hospitalet er en nødvendig konsekvens af barnets funktionsnedsættelse, og tilstedeværelsen er det mest hensigtsmæssige for barnet.
Med denne lovændring sikres det, at forældre til børn med funktionsnedsættelse eller indgribende lidelse anbragt uden for hjemmet efter servicelovens § 52, stk. 3, nr. 7, får mulighed for at modtage hjælp til dækning af tabt arbejdsfortjeneste ved barnets hospitalsbesøg.
Det er en betingelse, at barnet har en betydelig og varigt nedsat fysisk eller psykisk funktionsevne eller indgribende kronisk eller langvarig lidelse.
Der stilles dermed samme betingelser i forhold til barnets funktionsnedsættelse/lidelse, som der gør ved ansøgninger om tabt arbejdsfortjeneste i de tilfælde, hvor barnet forsørges i hjemmet.
Det bemærkes, at det er uden betydning for retten til hjælp, om forældrene har modtaget tabt arbejdsfortjeneste, mens barnet var forsørget i hjemmet.
Det afgørende vil dermed være, at barnet har en funktionsnedsættelse eller lidelse som beskrevet ovenfor, og om barnet er anbragt uden for hjemmet efter servicelovens § 52, stk. 3, nr. 7.
Endvidere er retten til tabt arbejdsfortjeneste til forældre, hvis børn er anbragt uden for hjemmet, betinget af, at der er tale om fravær fra arbejde i forbindelse med barnets hospitalsbesøg, som skyldes funktionsnedsættelsen eller den indgribende lidelse hos barnet.
Endvidere skal moderens eller faderens tilstedeværelse på hospitalet være en nødvendig konsekvens af funktionsnedsættelsen, og tilstedeværelsen skal være det mest hensigtsmæssige for barnet.
Forældrenes ret til tabt arbejdsfortjeneste gælder således ved hospitalsbesøg, herunder indlæggelser, ambulante besøg eller kontrolbesøg.
Det er i den forbindelse et krav for at yde hjælp, at der skal være årsagssammenhæng mellem barnets funktionsnedsættelse eller lidelse og hospitalsbesøget.
Der vil således ikke kunne ydes tabt arbejdsfortjeneste, hvis hospitalsbesøget ikke skyldes barnets funktionsnedsættelse eller indgribende lidelse.
Det bemærkes herved, at der i hver enkelt sag må foretages en konkret og individuel vurdering af, om kravet om årsagssammenhæng er opfyldt.
 Vedrørende betingelsen om, at moderens eller faderens tilstedeværelse på hospitalet skal være en nødvendig konsekvens af funktionsnedsættelsen, og at tilstedeværelsen skal være det mest hensigtsmæssige for barnet, bemærkes, at der ved vurderingen af, hvorvidt en af forældrenes tilstedeværelse på hospitalet er en nødvendig konsekvens af funktionsnedsættelsen, ud over barnets behov for forældreomsorg i en fremmedartet situation, blandt andet kan lægges vægt på årsagen til hospitalsbesøget samt på, om barnet har kommunikationsvanskeligheder som følge af sin funktionsnedsættelse eller let bliver angst.
Vedrørende det, at moderens eller faderens tilstedeværelse på hospitalet skal være det mest hensigtsmæssige for barnet, bemærkes, at der kan være tilfælde, f.eks. hvis forældrene har alkoholproblemer, misbrugsproblemer, eller hvis forholdet til barnet er problematisk, hvor forældrenes tilstedeværelse på hospitalet ikke altid vurderes at være det mest hensigtsmæssige for barnet.
Det er derfor gjort til en betingelse for ret til hjælp til dækning af tabt arbejdsfortjeneste, at moderens eller faderens tilstedeværelse på hospitalet vurderes som det mest hensigtsmæssige for barnet.
Servicelovens § 42, stk. 2, om tabt arbejdsfortjeneste til familier med børn med funktionsnedsættelse anbragt uden for hjemmet vil blive uddybet ved en ændring i bekendtgørelse nr. 347 af 18. april 2011 om tilskud til pasning af børn med handicap eller langvarig sygdom.
Herudover vil der blive udsendt en ændringsvejledning til vejledning om særlig støtte til børn og unge og deres familier med en nærmere beskrivelse af de ændrede regler.
Handicapbil I servicelovens § 114, stk. 4, som giver socialministeren hjemmel til at fastsætte nærmere regler om bilstøtte, er der tilføjet et nr. 8, hvorefter der kan fastsættes nærmere regler om, i hvilket omfang et barn eller en ung under 18 år, som er omfattet af personkredsen for bilstøtte, og som anbringes uden for hjemmet, kan bevare støtte til køb af bil eller få bevilget sådan støtte.
 Med denne lovændring får socialministeren adgang til at fastsætte regler, som skal gøre det muligt for børn og unge under 18 år med en varigt nedsat fysisk eller psykisk funktionsevne, og som er anbragt uden for hjemmet efter servicelovens § 52, stk. 3, nr. 7, at bevare eller få nybevilget støtte til køb af bil i videre omfang end efter nugældende regler.
Med hjemmel i den nye § 114, stk. 4, nr. 8, vil der blive foretaget ændringer i bekendtgørelse nr. 1043 af 1. september 2010 om støtte til køb af bil efter servicelovens § 114. Ændringen vil betyde, at kommunalbestyrelsen skal bevilge støtte til køb af bil til børn og unge, som er anbragt uden for hjemmet, og som har en tilstrækkelig nedsat funktionsevne, men som efter nugældende regler har et kørselsbehov, der er utilstrækkeligt.
Det vil dog være en betingelse for bilstøtte, at der er et kørselsbehov af et sådant omfang, at familiens befordringsbehov og aktivitetsniveau med barnet eller den unge under samværet medfører et behov for kørsel med bil af et vist omfang.
Med et behov for kørsel med bil af et vist omfang menes, at behovet som minimum skal svare til, hvad der er sædvanligt for en familie.
I den nævnte bekendtgørelse vil det i en ny paragraf (som indsættes efter den nugældende § 3) blive beskrevet, at kommunalbestyrelsen i sin vurdering af kørselsbehov og væsentlighedskriteriet, jf. den nugældende bekendtgørelses §§ 1-3, skal foretage denne vurdering på baggrund af perioderne, hvor barnet eller den unge har samvær, ferie eller lignende med forældrene.
Desuden vil det fremgå, at det er tilstrækkeligt, hvis barnets eller den unges og familiens samlede aktiviteter i forbindelse med samvær, ferie og lignende medfører et kørselsbehov af et vist omfang, medmindre kørselsbehovet mere hensigtsmæssigt kan løses ved andre kørselsordninger, herunder f.eks. delebilsordningen.
Kommunalbestyrelsen skal således i sin vurdering af kørselsbehovet hos børn og unge, som er omfattet af personkredsen, og som samtidig er anbragt uden for hjemmet efter servicelovens § 52, stk. 3, nr. 7, anlægge en mildere bedømmelse af kørselsbehovet end efter bekendtgørelsens § 1, stk. 1, nr. 3, jf. § 2, stk. 4, hvorefter det er en betingelse, at personen har aktiviteter uden for hjemmet, som medfører et betydeligt behov for kørsel med bil.
Der sker ikke nogen ændringer i de nugældende øvrige visitationskriterier.
Der vil endvidere i bekendtgørelsen blive fastsat regler om, at bevillingen af bilstøtte efter de lempeligere regler skal gælde, så længe den pågældende bil er indregistreret til samme person.
Baggrunden herfor er at undgå, at det mere restriktive bedømmelsesgrundlag for bevilling af bil til voksne, jf. servicelovens § 114, stk. 1, nr. 3, skal anvendes, når barnet fylder 18 år, hvilket ellers vil kunne føre til frakendelse.
Det vil f.eks. betyde, at en 16-årig kan beholde sin bil tilkendt efter det lempeligere bedømmelsesgrundlag for under 18-årige, så længe bilen er indregistreret til personen.
Der vil blive udarbejdet en ny bekendtgørelse om støtte til køb af bil efter servicelovens § 114, hvori de ovenfor beskrevne ændringer vil blive indarbejdet.
Herudover vil der blive udsendt en ændringsvejledning til vejledning om hjælpemidler, biler, boligindretning m.v. med en nærmere beskrivelse af de ændrede regler.
