Bekendtgørelse om indberetning af oplysninger til Finanstilsynet om forbrugslånsvirksomheders kreditaftaler I medfør af § 6, stk. 2, og § 30, stk. 7, i lov nr. 450 af 24. april 2019 om forbrugslånsvirksomheder fastsættes:
Kapitel 1 Anvendelsesområde § 1. Denne bekendtgørelse finder anvendelse på forbrugslånsvirksomheder, der har tilladelse til at udøve virksomhed, jf. § 3 i lov om forbrugslånsvirksomheder.
Kapitel 2 Indberetning af oplysninger § 2. En forbrugslånsvirksomhed skal senest den 1. marts hvert år indberette følgende oplysninger for enhver af virksomhedens kreditaftaler, som er indgået med en forbruger, og som ikke er afviklet:
 1) Dato for indgåelse af kreditaftalen.
 2) Størrelsen af det samlede kreditbeløb.
 3) Kreditaftalens løbetid.
 4) Årlige omkostninger i procent (ÅOP).
 5) Forbrugerens alder ved kreditaftalens indgåelse.
 6) Dato for en eventuel første misligholdelse af kreditaftalen, hvis forfaldsdagen er overskredet med mere end 90 dage.
 7) Den samlede størrelse af eventuelle restancer.
 Stk. 2. En forbrugslånsvirksomhed skal senest den 1. marts hvert år oplyse Finanstilsynet om antallet af ansøgninger om kreditaftaler, som virksomheden har afvist i det foregående kalenderår, fordi den har vurderet, at kunden ikke var kreditværdig, jf. 7 c i lov om kreditaftaler eller § 9 i lov om forbrugslånsvirksomheder.
 Stk. 3. En forbrugslånsvirksomhed skal senest den 1. marts hvert år oplyse Finanstilsynet om hvor mange af de indgåede kreditaftaler, der er overdraget til andre, herunder oplysninger om den højeste og laveste kurs samt den gennemsnitlige kurs i forbindelse med overdragelse af kreditaftalerne.
Kapitel 3 Straffebestemmelser § 3. Overtrædelse af § 2, straffes med bøde, medmindre højere straf er forskyldt efter anden lovgivning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 4 Ikrafttræden § 4. Bekendtgørelsen træder i kraft 1. november 2019.
 Stk. 2. En forbrugslånsvirksomheds indberetning af oplysninger, jf. § 2, stk. 2, skal for 2019 ske for perioden 1. november 2019 til 31. december 2019.
