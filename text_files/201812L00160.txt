Fremsat den 6. februar 2019 af skatteministeren (Karsten Lauritzen) Forslag til Lov om anvendelse af multilateral konvention til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning § 1. Bestemmelserne i multilateral konvention af 24. november 2016 til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning, jf. bilag 1, kan anvendes på de dobbeltbeskatningsoverenskomster, der er nævnt i bilag 3, jf. dog stk. 2. 1. pkt. kan endvidere anvendes på Overenskomst af 14. marts 2018 mellem Kongeriget Danmark og Republikken Armenien til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Stk. 2. Der foretages ved ratifikation af konventionen de valg, der er nævnt i bilag 2.
§ 2. For medlemmer af et voldgiftspanel nedsat i medfør af konventionens del VI (Voldgift) og for en direkte berørt person og dennes repræsentant finder straffelovens §§ 152 og 152 e tilsvarende anvendelse.
Sagerne er undergivet offentlig påtale.
 § 3. Loven træder i kraft den 1. juli 2019.
 § 4. Loven gælder ikke for Færøerne og Grønland.
Bilag 1 Multilateral konvention af 24. november 2016 til gennemførelse af tiltag i dobbeltbeskatningsoverenskomster til forebyggelse af skatteudhuling og overskudsflytning har følgende ordlyd:
Bilag 2 Liste over valg efter konventionens bestemmelser, jf. lovens § 1, stk. 2:
Konventionens artikel 3, stk. 5 Der tages ikke forbehold efter denne bestemmelse.
Konventionens artikel 4, stk. 3 Der tages ikke forbehold efter denne bestemmelse.
Konventionens artikel 5, stk. 1, jf. stk. 6 Der vælges valgmulighed C.
Konventionens artikel 6, stk. 3 Der foretages ikke valg efter denne bestemmelse.
Konventionens artikel 6, stk. 4 Der tages ikke forbehold efter denne bestemmelse.
Konventionens artikel 7, stk. 3 Der foretages ikke valg efter denne bestemmelse.
Konventionens artikel 7, stk. 6 Der foretages ikke valg efter denne bestemmelse.
Konventionens artikel 7, stk. 7 Den mulighed, der er angivet i bestemmelsens litra a, vælges.
Konventionens artikel 7, stk. 15 Der tages ikke forbehold efter denne bestemmelse.
Konventionens artikel 8, stk. 3 Der tages ikke forbehold efter denne bestemmelse.
Konventionens artikel 9, stk. 3 Det vælges at anvende artikel 9, stk. 4.
Konventionens artikel 9, stk. 6 Der tages ikke forbehold efter denne bestemmelse.
Konventionens artikel 10, stk. 5 Der tages ikke forbehold efter denne bestemmelse.
Konventionens artikel 11, stk. 3 Der tages ikke forbehold efter denne bestemmelse.
Konventionens artikel 12, stk. 4 Der tages ikke forbehold efter denne bestemmelse.
Konventionens artikel 13, stk. 1, jf. stk. 2 Der vælges valgmulighed A.
Konventionens artikel 13, stk. 6 Der tages ikke forbehold efter denne bestemmelse.
Konventionens artikel 14, stk. 3 Der tages ikke forbehold efter denne bestemmelse.
Konventionens artikel 15, stk. 2 Der tages ikke forbehold efter denne bestemmelse.
Konventionens artikel 16, stk. 5 Der tages ikke forbehold efter denne bestemmelse.
Konventionens artikel 17, stk. 3 Der tages forbehold efter denne bestemmelses litra a.
Konventionens artikel 18 Det vælges at anvende konventionens del VI.
Konventionens artikel 19, stk. 11 Der tages ikke forbehold efter denne bestemmelse.
Konventionens artikel 19, stk. 12 Der tages forbehold, således at bestemmelserne i litra a og b finder anvendelse.
Konventionens artikel 23, stk. 2 Der tages ikke forbehold efter denne bestemmelse.
Konventionens artikel 23, stk. 3 Der tages forbehold, således at bestemmelserne finder anvendelse.
Konventionens artikel 23, stk. 4 Det vælges at anvende artikel 23, stk. 5.
Konventionens artikel 23, stk. 7 Der tages forbehold, således at bestemmelserne finder anvendelse.
Konventionens artikel 24, stk. 1 Det vælges at anvende artikel 24, stk. 2.
Konventionens artikel 24, stk. 3 Der tages ikke forbehold efter denne bestemmelse.
Konventionens artikel 26, stk. 4 Der tages ikke forbehold efter denne bestemmelse.
Konventionens artikel 28, stk. 2 Der tages forbehold efter bestemmelsens litra a på følgende områder:
 1. Konventionens del VI (Voldgift) finder ikke anvendelse på omfattede skatteaftaler indgået mellem Danmark og andre EU-medlemslande.
2. Konventionens del VI (Voldgift) finder alene anvendelse på omfattede skatteaftaler i det omfang, at den anden part eller de andre parter i den omfattede skatteaftale accepterer, at (a) formanden for et voldgiftspanel skal være dommer, og (b) Danmark kan offentliggøre et resumé af afgørelser truffet af voldgiftspaneler.
 3. Konventionens del VI (Voldgift) finder ikke anvendelse i sager, hvor en part har pålagt en fysisk eller juridisk person sanktioner for skattesvig, forsætlig forsømmelse eller grov uagtsomhed.
Konventionens artikel 35, stk. 2 Der foretages ikke valg efter denne bestemmelse.
Konventionens artikel 35, stk. 3 Det vælges at anvende artikel 35, stk. 3.
Konventionens artikel 35, stk. 6 Der tages ikke forbehold efter denne bestemmelse.
Konventionens artikel 35, stk. 7 Der tages ikke forbehold efter denne bestemmelse.
Konventionens artikel 36, stk. 2 Der tages ikke forbehold efter denne bestemmelse.
Bilag 3 Liste over omfattede dobbeltbeskatningsoverenskomster, jf. lovens § 1, stk. 1:
 Overenskomst af 19. august 1999 mellem regeringen i Kongeriget Danmark og regeringen i Amerikas Forenede Stater til undgåelse af dobbeltbeskatning og forhindring af skatteunddragelse for så vidt angår indkomstskatter, som ændret ved protokol af 2. maj 2006.
 Overenskomst af 12. december 1995 mellem Kongeriget Danmarks regering og Republikken Argentinas regering til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 1. april 1981 mellem regeringen i Kongeriget Danmark og regeringen i Australien til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 17. februar 2017 mellem Kongeriget Danmarks regering og Republikken Azerbaijans regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 16. juli 1996 mellem Kongeriget Danmark og Folkerepublikken Bangladesh til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 16. oktober 1969 mellem Danmark og Belgien til undgåelse af dobbeltbeskatning og regulering af visse andre spørgsmål for så vidt angår indkomstskat og formueskat, som ændret ved protokol af 27. september 1999 og protokol af 7. juli 2009.
 Overenskomst af 27. august 1974 mellem regeringen i Kongeriget Danmark og regeringen i Forbundsrepublikken Brasilien til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 2. december 1988 mellem Kongeriget Danmark og Folkerepublikken Bulgarien til undgåelse af dobbeltbeskatning for så vidt angår indkomst- og formueskatter.
 Overenskomst af 17. september 1997 mellem Regeringen i Kongeriget Danmark og Regeringen i Canada til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 20. september 2002 mellem Kongeriget Danmark og Republikken Chile til undgåelse af dobbeltbeskatning og forhindring af skatteunddragelse for så vidt angår skatter på indkomst og formue.
 Aftale af 11. oktober 2010 mellem Kongeriget Danmark og Republikken Cypern til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 9. februar 1989 mellem Kongeriget Danmarks regering og regeringen i Den Arabiske Republik Egypten til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 4. maj 1993 mellem Kongeriget Danmark og Republikken Estland til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 30. juni 1995 mellem Kongeriget Danmarks regering og Republikken Filippinernes regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Aftale af 10. oktober 2007 mellem Kongeriget Danmarks regering og Georgiens regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 20. marts 2014 mellem Kongeriget Danmark og Republikken Ghana til undgåelse af dobbeltbeskatning og forhindring af skatteunddragelse for så vidt angår skatter af indkomst og kapitalgevinster.
 Overenskomst af 18. maj 1989 mellem Kongeriget Danmarks regering og Den Hellenske Republiks regering til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 8. maj 1989 mellem Kongeriget Danmark og Republikken Indien til undgåelse af dobbeltbeskatning og forhindring af skatteunddragelse for så vidt angår indkomst- og formueskatter, som ændret ved protokol af 10. oktober 2013.
 Overenskomst af 28. december 1985 mellem Kongeriget Danmarks regering og Republikken Indonesiens regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 26. marts 1993 mellem regeringen i Kongeriget Danmark og regeringen i Irland til undgåelse af dobbeltbeskatning og forhindring af skatteunddragelse for så vidt angår indkomstskatter, som ændret ved protokol af 22. juli 2014.
 Overenskomst af 9. september 2009 mellem Kongeriget Danmarks regering og Staten Israels regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 5. maj 1999 mellem Regeringen i Kongeriget Danmark og Regeringen i den Italienske Republik til undgåelse af dobbeltbeskatning for så vidt angår indkomstskatter og forhindring af skatteunddragelse.
 Overenskomst af 16. august 1990 mellem Regeringen i Danmark og Regeringen i Jamaica til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 13. december 1972 mellem Danmark og Kenya til undgåelse af dobbeltbeskatning og forhindring af beskatningsunddragelse for så vidt angår indkomst- og formueskatter.
 Aftale af 16. juni 2012 mellem Regeringen i Kongeriget Danmark og Regeringen i Folkerepublikken Kina til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 11. oktober 1977 mellem regeringen i Kongeriget Danmark og regeringen i Republikken Korea til undgåelse af dobbeltbeskatning for så vidt angår indkomstskat.
 Overenskomst af 14. september 2007 mellem Kongeriget Danmark og Republikken Kroatien til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 22. juni 2010 mellem Regeringen i Kongeriget Danmark og Regeringen i Staten Kuwait til undgåelse af dobbeltbeskatning og forhindring af skatteunddragelse for så vidt angår indkomstskatter og formueskatter.
 Overenskomst af 10. december 1993 mellem Kongeriget Danmark og Republikken Letland til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 13. oktober 1993 mellem Kongeriget Danmark og Republikken Litauen til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 17. november 1980 mellem regeringen i Kongeriget Danmark og regeringen i Storhertugdømmet Luxembourg til undgåelse af dobbeltbeskatning og til fastsættelse af bestemmelser om gensidig administrativ bistand for så vidt angår indkomst- og formueskatter, som ændret ved protokol af 4. juni 2009 og protokol af 9. juli 2013.
 Overenskomst af 20. marts 2000 mellem Kongeriget Danmarks regering og den makedonske regering til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 4. december 1970 mellem regeringen i Kongeriget Danmark og regeringen i Malaysia til undgåelse af dobbeltbeskatning og til forhindring af beskatningsunddragelse for så vidt angår indkomstskatter, som ændret ved protokol af 3. december 2003.
 Overenskomst af 13. juli 1998 mellem regeringen i Kongeriget Danmark og regeringen i Republikken Malta til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 8. maj 1984 mellem Kongeriget Marokko og Kongeriget Danmark til undgåelse af dobbeltbeskatning og fastsættelse af regler om gensidig administrativ bistand for så vidt angår skatter af indkomst og formue.
 Overenskomst af 11. juni 1997 mellem Kongeriget Danmark og De Forenede Mexicanske Stater til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 19. marts 1981 mellem Kongeriget Danmark og Den Socialistiske Forbundsrepublik Jugoslavien til undgåelse af dobbeltbeskatning for så vidt angår indkomst- og formueskatter  er gældende i forhold til Montenegro.
 Overenskomst af 10. oktober 1980 mellem New Zealands regering og Kongeriget Danmarks regering til undgåelse af dobbeltbeskatning og forhindring af skatteunddragelse for så vidt angår indkomstskatter, som ændret ved protokol af 12. marts 1985.
 Overenskomst af 22. oktober 1987 mellem Kongeriget Danmark og Den Islamiske Republik Pakistan til undgåelse af dobbeltbeskatning og forhindring af skatteunddragelse for så vidt angår indkomstskatter, som ændret ved protokol af 2. maj 2002.
 Overenskomst af 6. december 2001 mellem Kongeriget Danmark og Republikken Polen til undgåelse af dobbeltbeskatning og forhindring af skatteunddragelse for så vidt angår indkomst- og formueskatter, som ændret ved protokol af 7. december 2009.
 Overenskomst af 14. december 2000 mellem Kongeriget Danmark og Den Portugisiske Republik til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 13. december 1976 mellem Kongeriget Danmark og Den Socialistiske Republik Rumænien til undgåelse af dobbeltbeskatning for så vidt angår indkomst- og formueskat.
 Overenskomst af 8. februar 1996 mellem Kongeriget Danmarks regering og Den Russiske Føderations regering til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 15. maj 2009 mellem Kongeriget Danmarks regering og Republikken Serbiens regeringen til undgåelse af dobbeltbeskatning for så vidt angår indkomst- og formueskatter.
 Overenskomst af 3. juli 2000 mellem Regeringen i Kongeriget Danmark og Regeringen i Republikken Singapore til undgåelse af dobbeltbeskatning og forhindring af skatteunddragelse for så vidt angår indkomstskatter, som ændret ved protokol af 25. august 2009.
 Overenskomst af 5. maj 1982 mellem Kongeriget Danmarks regering og Den tjekkoslovakiske socialistiske Republiks regering om undgåelse af dobbeltbeskatning for så vidt angår indkomst- og formueskatter, som ændret ved protokol af 11. september 1992  er gældende i forhold til Slovakiet.
 Overenskomst af 2. maj 2001 mellem Kongeriget Danmark og Republikken Slovenien til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 22. december 1981 mellem Regeringen i Kongeriget Danmark og Regeringen i Den demokratiske socialistiske Republik Sri Lanka til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 11. november 1980 mellem regeringen i Kongeriget Danmark og regeringen i Det forenede Kongerige Storbritannien og Nordirland til undgåelse af dobbeltbeskatning og forhindring af skatteunddragelse for så vidt angår skatter på indkomst og kapitalvinding, som ændret ved protokol af 1. juli 1991 og protokol af 15. oktober 1996.
 Overenskomst af 21. juni 1995 mellem Kongeriget Danmarks Regering og Den sydafrikanske Republiks regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Aftale af 30. august 2005 mellem De Danske Erhvervsorganisationers Kontor i Taipei og Taipeis Repræsentationskontor i Danmark til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 6. maj 1976 mellem Danmark og Tanzania til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 23. februar 1998 mellem Regeringen i Kongeriget Danmark og Regeringen i Kongeriget Thailand til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 25. august 2011 mellem Kongeriget Danmark og Den Tjekkiske Republik til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 20. juni 1969 mellem Danmarks regering og Trinidad og Tobagos regering til undgåelse af dobbeltbeskatning og forhindring af skatteunddragelse for så vidt angår indkomstskat samt til fremme af international handel og investering.
 Overenskomst af 5. februar 1981 mellem Danmark og Tunesien til undgåelse af dobbeltbeskatning og forhindring af beskatningsunddragelse for så vidt angår indkomst- og formueskatter.
 Overenskomst af 30. maj 1991 mellem Kongeriget Danmark og Republikken Tyrkiet til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 14. januar 2000 mellem Kongeriget Danmark og Republikken Uganda til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 5. marts 1996 mellem Kongeriget Danmarks Regering og Ukraines Regering til undgåelse af dobbeltbeskatning og forhindring af skatteunddragelse for så vidt angår indkomst- og formueskatter.
 Overenskomst af 27. april 2011 mellem Kongeriget Danmark og Republikken Ungarn til undgåelse af dobbeltbeskatning og forhindring af skatteunddragelse for så vidt angår indkomstskatter.
 Overenskomst af 3. december 1998 mellem Kongeriget Danmarks Regering og Republikken Venezuelas Regering til undgåelse af dobbeltbeskatning og forhindring af skatteunddragelse for så vidt angår indkomstskatter.
 Aftale af 31. maj 1995 mellem Kongeriget Danmarks Regering og den Socialistiske Republik Vietnams Regering til undgåelse af dobbeltbeskatning og hindring af skatteunddragelse for så vidt angår indkomstskatter.
 Overenskomst af 13. september 1973 mellem regeringen i Kongeriget Danmark og regeringen i Republikken Zambia til undgåelse af dobbeltbeskatning og forhindring af beskatningsunddragelse for så vidt angår indkomstskatter.
 Overenskomst af 25. maj 2007 mellem Kongeriget Danmark og Republikken Østrig vedrørende skatter af indkomst og formue, som ændret ved protokol af 16. september 2009.
Bemærkninger til lovforslaget 1. Indledning Dobbeltbeskatningsoverenskomster kan bidrage til økonomisk udvikling ved at skabe klarhed over personers og selskabers skattemæssige forhold og ved at sikre, at dobbeltbeskatning undgås.
Dette understøtter samhandel og investeringer til gavn for begge parter.
Derudover styrker dobbeltbeskatningsoverenskomster samarbejdet mellem landenes skattemyndigheder, hvilket bl.a. kan bidrage til bekæmpelse af international skatteunddragelse.
Regeringen ønsker derfor at udbygge og vedligeholde Danmarks net af dobbeltbeskatningsoverenskomster.
Dette skal ske gennem indgåelse af nye overenskomster og ved revision af gældende overenskomster, således at de er opdateret med de seneste internationale standarder og giver gode vilkår for danske selskaber og borgere og for skattemyndighedernes opgaveudførelse.
Lovforslaget har til formål at gøre det muligt for Danmark at ratificere den multilaterale konvention til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning og at implementere konventionen i dansk ret.
Den multilaterale konvention gør det muligt at revidere/opdatere gældende dobbeltbeskatningsoverenskomster på vigtige områder, uden det vil være nødvendigt at forhandle bilaterale ændringsprotokoller.
Konventionen vil udgøre den fornødne hjemmel til sådanne ændringer.
 Den multilaterale konvention er udarbejdet som led i OECDs og G20-landenes projekt om forhindring af skatteudhuling og overskudsflytning, det såkaldte BEPS-projekt (Base Erosion and Profit Shifting). En del af dette projekt er udviklingen af en multilateral konvention, hvorefter allerede gældende dobbeltbeskatningsoverenskomster på en enkel måde vil kunne ændres med henblik på forhindring af skatteudhuling og overskudsflytning, når der er enighed mellem de berørte lande herom.
 Regeringen handler på rigets vegne i mellemfolkelige anliggender, jf. grundlovens § 19. Regeringen kan hermed som udgangspunkt tiltræde internationale konventioner uden Folketingets samtykke.
Imidlertid indebærer ratifikation af den multilaterale konvention, at allerede gældende dobbeltbeskatningsoverenskomster ændres.
Dobbeltbeskatningsoverenskomster implementeres i Danmark ved lov, jf. afsnit 2.3, og ændringer af dobbeltbeskatningsoverenskomster implementeres ligeledes ved lov.
Det er derfor nødvendigt at tilvejebringe et lovgrundlag for implementering af den multilaterale konvention i dansk ret.
Konventionen blev undertegnet af Danmark og en række andre lande og jurisdiktioner den 7. juni 2017. Senere er konventionen blevet undertegnet af yderligere et antal lande, jf. oversigten i afsnit 5. Konventionen trådte i medfør af konventionens artikel 34, stk. 1, i kraft den 1. juli 2018 efter deponeringen af det femte ratifikationsinstrument.
Danmark vil blive omfattet af konventionen tre måneder efter deponeringen af det danske ratifikationsinstrument, jf. konventionens artikel 34, stk. 2.
2. Dobbeltbeskatningsoverenskomsterne og deres betydning for intern dansk skatteret 2.1. Generelt om dobbeltbeskatningsoverenskomster Indledningsvis bemærkes, at betegnelserne »dobbeltbeskatningsoverenskomst« og »dobbeltbeskatningsaftale« i dansk ret anvendes synonymt.
Sædvanligvis anvendes betegnelsen »dobbeltbeskatningsoverenskomst«, men ønsker det andet land at anvende betegnelsen »dobbeltbeskatningsaftale«, accepteres dette fra dansk side.
Den multilaterale konvention anvender i sin originale engelske sprogversion udtrykket »Covered Tax Agreement« om en dobbeltbeskatningsoverenskomst, der er omfattet af konventionen, mens der i den originale franske sprogversion, som efter konventionen har samme gyldighed, anvendes udtrykket »Convention fiscale couverte«.
Disse udtryk er i den danske oversættelse oversat som »omfattet skatteaftale«, jf. lovens bilag 1.
En dobbeltbeskatningsoverenskomst mellem to eller i sjældnere tilfælde flere lande har som hovedformål at ophæve international dobbeltbeskatning i forholdet mellem disse lande.
Overenskomsten medvirker derved til at fjerne de hindringer, som dobbeltbeskatning kan medføre for udviklingen af de økonomiske relationer mellem landene og samhandelen.
Desuden danner overenskomsten grundlag for administrativt samarbejde mellem de to landes skattemyndigheder.
 En dobbeltbeskatningsoverenskomst forbedrer de skattemæssige betingelser for aftalelandenes selskaber og personer ved grænseoverskridende investering, etablering og arbejde  både som følge af, at en eventuel dobbeltbeskatning undgås, og som følge af, at der er større klarhed over de skattemæssige konsekvenser af økonomiske dispositioner.
 Endelig indeholder en dobbeltbeskatningsoverenskomst elementer, som bl.a. styrker myndighedssamarbejdet mellem landenes skattemyndigheder og bekæmpelsen af international skatteunddragelse m.v.
International dobbeltbeskatning opstår som følge af, at to lande beskatter en person eller et selskab af den samme indkomst.
Det sker typisk, når en person eller et selskab, der er hjemmehørende i det ene land, modtager indkomst fra det andet.
Danmark beskatter som hovedregel efter globalindkomstprincippet.
Det betyder, at en person eller et selskab, som er hjemmehørende i Danmark, som udgangspunkt er fuldt skattepligtig til Danmark, dvs. skattepligtig af samtlige sine indkomster, hvad enten de hidrører her fra landet eller ikke.
Det følger af § 4 i lov nr. 149 af 10. april 1922 om indkomst- og formueskat til staten (statsskatteloven) med efterfølgende ændringer.
For selskaber gælder dog et territorialprincip for så vidt angår faste driftssteder i udlandet.
Samtidig har Danmark regler om begrænset skattepligt for personer og selskaber, der ikke er omfattet af fuld skattepligt, men som modtager indkomst fra kilder i Danmark.
Den begrænsede skattepligt medfører, at Danmark beskatter personer og selskaber, som er hjemmehørende i andre lande, af en række indkomsttyper, som de pågældende modtager fra Danmark.
Kildeskattelovens § 2, jf. lovbekendtgørelse nr. 117 af 29. januar 2016 med efterfølgende ændringer og selskabsskattelovens § 2, jf. lovbekendtgørelse nr. 1164 af 6. september 2016 med efterfølgende ændringer opregner de indkomsttyper, der er omfattet af begrænset skattepligt.
 Det andet land har som oftest tilsvarende regler om fuld skattepligt for personer og selskaber, som er hjemmehørende i dette land, og om begrænset skattepligt for personer og selskaber i andre lande, som modtager indkomst fra kilder i det pågældende land.
Hvis eksempelvis en person eller et selskab, som er hjemmehørende i det andet land, modtager indkomst fra kilder i Danmark, vil Danmark beskatte denne indkomst, hvis de danske regler om begrænset skattepligt er opfyldt.
Samtidig vil modtageren også være skattepligtig af den pågældende indkomst i det andet land i overensstemmelse med dette lands skatteregler (globalindkomstprincippet). Hvis der ikke er en dobbeltbeskatningsoverenskomst mellem de to lande, vil begge lande kunne beskatte fuldt ud efter deres interne regler, og der kan dermed foreligge et tilfælde af dobbeltbeskatning.
 Dobbeltbeskatningsoverenskomsten mellem Danmark og det andet land skal hindre denne dobbeltbeskatning, og dette formål kan kun opnås ved, at det ene eller det andet land  eller dem begge  nedsætter den beskatning, som skal ske efter deres interne skattelovgivning, hvis der ikke er en overenskomst.
 En dobbeltbeskatningsoverenskomst indeholder en række regler vedrørende forskellige typer indkomster, som angiver, hvornår Danmark henholdsvis det andet land kan beskatte indkomst, som en person eller et selskab, der er hjemmehørende i det ene land (bopælslandet), modtager fra det andet (kildelandet).
For kildelandet er der tale om, at dette indskrænker eller helt frafalder sin begrænsede skattepligt på indkomst, som erhverves af en modtager i det andet land.
En dobbeltbeskatningsoverenskomst medfører hermed, at Danmark kun kan gennemføre reglerne om begrænset skattepligtigt af indkomst, som personer og selskaber i det andet land modtager fra Danmark, i det omfang beskatningen er i overensstemmelse med overenskomsten.
Tilsvarende gælder for det andet lands beskatning af indkomst, som personer og selskaber i Danmark modtager fra dette andet land.
 For bopælslandet kan der ligeledes være tale om begrænsninger i retten til at beskatte en person eller et selskab, der er hjemmehørende i dette land, af indkomst fra det andet, ligesom bopælslandet skal anvende den metode for ophævelse af dobbeltbeskatning, som overenskomsten foreskriver, jf. nedenfor.
Det bemærkes, at bestemmelserne i en dobbeltbeskatningsoverenskomst ikke i sig selv medfører, at der sker dansk beskatning.
En dobbeltbeskatningsoverenskomst kan medføre, at Danmark har mulighed for at beskatte en given indkomst.
Hvis Danmark faktisk skal beskatte en indkomst, som betales til eller modtages fra det andet land, skal dette ikke alene være muligt efter dobbeltbeskatningsoverenskomsten.
Der skal også være hjemmel til det i den interne danske skattelovgivning.
Selvom Danmark efter overenskomsten har ret til at beskatte en bestemt type indkomst, sker der således kun dansk beskatning af den pågældende indkomst i det omfang, der også er hjemmel i de danske skatteregler til at beskatte indkomsten.
Ud over bestemmelser om fordeling af beskatningsretten har dobbeltbeskatningsoverenskomster en bestemmelse om, hvordan de to lande skal ophæve dobbeltbeskatning  ofte kaldet metodebestemmelsen.
Denne bestemmelse angiver, hvordan et land skal ophæve dobbeltbeskatning, når en person eller et selskab, der er hjemmehørende i dette land (bopælslandet), modtager indkomst fra det andet land (kildelandet), og kildelandet kan beskatte indkomsten efter de øvrige bestemmelser i overenskomsten.
 Metodebestemmelsen er nødvendig, fordi overenskomstens øvrige bestemmelser ikke hindrer bopælslandet i at medregne den udenlandske indkomst ved beskatningen, selvom kildelandet efter overenskomsten har ret til beskatte denne indkomst.
Metoden til ophævelse af dobbeltbeskatning er for Danmarks vedkommende som hovedregel creditmetoden.
Denne metode indebærer for en person eller et selskab, som er hjemmehørende i Danmark, og som har indkomst fra det andet land, at hvis det andet land efter overenskomsten kan beskatte denne indkomst, skal Danmark nedsætte sin skat af indkomsten med den skat, der er betalt i udlandet.
Nedsættelsen kan dog ikke være større end den danske skat af den pågældende indkomst.
Samme metode anvendes i de interne danske lempelsesregler, jf. ligningslovens § 33, jf. lovbekendtgørelse nr. 1162 af 1. september 2016 med efterfølgende ændringer.
Dobbeltbeskatningsoverenskomsterne har endvidere en bestemmelse om proceduren for indgåelse af gensidige aftaler.
For det første angår bestemmelsen konkrete tilfælde, hvor en person eller et selskab mener, at pågældende er udsat for beskatning i strid med overenskomsten.
Det kan f.eks. skyldes, at de to landes skattemyndigheder har en forskellig fortolkning af overenskomsten.
For det andet giver bestemmelsen mulighed for indgåelse af gensidige aftaler til løsning af generelle spørgsmål.
Dernæst har overenskomsterne en bestemmelse om administrativ bistand gennem udveksling af oplysninger.
Efter bestemmelsen skal de danske skattemyndigheder sende oplysninger til det andet lands skattemyndigheder til brug ved dette lands beskatning.
Om nødvendigt skal de danske myndigheder forinden indhente oplysninger hos personer eller selskaber m.v. her i landet, hvilket sker efter skattekontrollovens regler, jf. lovbekendtgørelse nr. 1264 af 31. oktober 2013 med efterfølgende ændringer.
Tilsvarende skal skattemyndighederne i det andet land sende (og eventuelt forinden indhente) oplysninger til de danske skattemyndigheder, som så kan anvende oplysningerne ved skatteligningen her i landet.
Bestemmelsen giver også mulighed for, at det andet lands embedsmænd kan være til stede ved en undersøgelse, som de danske skattemyndigheder foretager hos personer eller selskaber her i landet, og omvendt.
Mange dobbeltbeskatningsoverenskomster indeholder i forlængelse heraf bestemmelser om, at de to lande skal bistå hinanden ved inddrivelse af skattekrav.
 Endelig indeholder dobbeltbeskatningsoverenskomsterne bestemmelser om ikke-diskriminering, bestemmelser om diplomater, bestemmelser om ikrafttræden og bestemmelser om opsigelse af overenskomsten.
Mange overenskomster indeholder desuden bestemmelser om begrænsning af de fordele, som overenskomsten giver adgang til  »Limitation on Benefits«, de såkaldte LOB-bestemmelser.
LOB-bestemmelser har til formål at hindre utilsigtet anvendelse af dobbeltbeskatningsoverenskomsten  ofte kaldet »treaty shopping«.
LOB-bestemmelserne skal opfange »kunstige« konstruktioner og arrangementer, som alene er etableret med det hovedformål at opnå de lempelser og andre fordele, som en dobbeltbeskatningsoverenskomst giver adgang til, uden at der ligger reelle økonomiske forhold bag.
De dobbeltbeskatningsoverenskomster, som de forskellige lande har indgået med hinanden, er i vidt omfang udarbejdet på grundlag af OECDs model for dobbeltbeskatningsoverenskomster.
OECD-modellen ligger også til grund for det forhandlingsoplæg, som fra dansk side anvendes ved forhandlinger om indgåelse af dobbeltbeskatningsoverenskomster.
OECD-modellen er udarbejdet som en anbefaling til udformningen af en dobbeltbeskatningsoverenskomst.
Modellen blev første gang udgivet i 1963 og opdateres med ujævne mellemrum.
Den seneste opdatering blev offentliggjort i 2017. Modellen har tilknyttet fyldige kommentarer, som ligeledes opdateres, og som angiver fortolkningen af modeloverenskomstens artikler.
OECD-modellen er som nævnt kun en anbefaling og er derfor ikke bindende.
To lande kan således gennemføre de bestemmelser, som de måtte blive enige om, uanset OECD-modellens indhold.
I praksis ses mange afvigelser fra OECD-modellen i de overenskomster, som de forskellige lande har indgået.
2.2. Dobbeltbeskatningsoverenskomsterne og intern dansk skatteret Som det fremgår af ovenstående gennemgang, repræsenterer dobbeltbeskatningsoverenskomsterne en fravigelse fra den interne danske skatteret, idet en dobbeltbeskatningsoverenskomst indskrænker Danmarks muligheder for at gennemføre den beskatning, som skulle gennemføres efter de interne danske skatteregler, hvis Danmark ikke havde en dobbeltbeskatningsoverenskomst med det land, hvorfra indkomsten hidrører, eller hvortil indkomsten betales.
Et tilsvarende forhold gør sig gældende for det land, som dobbeltbeskatningsoverenskomsten er indgået med.
Selvom dobbeltbeskatningsoverenskomster som nævnt i vidt omfang er udarbejdet på grundlag af OECDs model for dobbeltbeskatningsoverenskomster, er der i praksis store variationer.
Det gælder også for de dobbeltbeskatningsoverenskomster, som Danmark har indgået.
For det første er overenskomsterne indgået med vidt forskellige lande med vidt forskellige interesser, hvilket afspejler sig i overenskomsterne og i sig selv gør dem forskellige.
Dernæst er nogle overenskomster nye, mens andre er indgået for mange år siden og derfor ikke afspejler udviklingen siden da.
Det er ikke muligt i detaljer her at redegøre for betydningen for anvendelsen af intern dansk skatteret af hver enkelt af de dobbeltbeskatningsoverenskomster, som Danmark har indgået.
I stedet gennemgås nedenfor betydningen af dobbeltbeskatningsoverenskomsterne mere generelt med udgangspunkt i bestemmelser, som typisk vil svare til indholdet af en nyere dansk dobbeltbeskatningsoverenskomst.
2.2.1. Indholdet af en typisk, nyere dansk dobbeltbeskatningsoverenskomst En nyere dansk dobbeltbeskatningsoverenskomst vil i det typiske tilfælde være udarbejdet med udgangspunkt i OECDs model for dobbeltbeskatningsoverenskomster, sådan som denne var udformet før opdateringen i 2017. 2017-opdateringen af OECD-modellen er så ny, at den kun i meget begrænset omfang har kunnet indgå i et dansk forhandlingsoplæg til indgåelse af en ny dobbeltbeskatningsoverenskomst.
 Ud over rene OECD-modelbestemmelser vil overenskomsten indeholde bestemmelser, som afspejler de to landes særlige interesser, og som udgør en del af det kompromis, som en dobbeltbeskatningsoverenskomst altid er.
 En sådan dobbeltbeskatningsoverenskomst kunne indeholde følgende bestemmelser:
 Efter artikel 1 (Personer omfattet af overenskomsten) omfatter overenskomsten fysiske såvel som juridiske personer, der er hjemmehørende (dvs. fuldt skattepligtige) i ét eller begge lande.
 Artikel 2 (Skatter omfattet af overenskomsten) opregner de skatter, som overenskomsten finder anvendelse på.
Dobbeltbeskatningsoverenskomster gælder ofte i mange år, så en overenskomsts lister over omfattede skatter kan efter et stykke tid være forældet.
Artikel 2 fastsætter derfor også, at overenskomsten omfatter alle skatter af samme eller væsentligt samme art, der senere pålignes som tillæg til eller i stedet for de gældende skatter ved underskrivelsen.
 Artikel 3 (Almindelige definitioner) definerer en række generelle begreber, som anvendes i overenskomsten, og som overalt i overenskomsten har den anførte betydning.
Artikel 4 (Skattemæssigt hjemsted) fastsætter, hvornår en person anses for at være (skattemæssigt) hjemmehørende i et af de to lande.
Hovedkriteriet er, at en fysisk eller juridisk person er hjemmehørende i et land, hvis den pågældende er (fuldt) skattepligtig dér på grund af hjemsted, bopæl, ledelsens sæde eller et andet lignende kriterium.
Imidlertid kan en person være fuldt skattepligtig i begge lande efter deres interne lovgivning (»dobbeltdomicil«), f.eks. hvis en fysisk person ejer en bolig i begge lande, eller hvis et selskab er registreret i det ene land og har sin ledelses sæde i det andet.
Overenskomsterne opstiller regler for, hvordan en sådan konflikt løses.
Selskaber vil i det typiske tilfælde blive anset for hjemmehørende i det land, hvor selskabets ledelse har sit sæde.
Artikel 5 (Fast driftssted) fastsætter regler for, hvornår der foreligger fast driftssted.
Hovedformålet med brugen af kriteriet »fast driftssted« er at afgøre, hvornår et land har ret til at beskatte fortjeneste, der er erhvervet af et foretagende i det andet land.
Efter dobbeltbeskatningsoverenskomsterne kan et foretagendes fortjeneste kun beskattes i det land, hvor foretagendet er hjemmehørende (bopælslandet). Men hvis foretagendet udøver virksomhed gennem et fast driftssted i det andet land (kildelandet), kan dette land beskatte foretagendet af den fortjeneste, som det har opnået gennem det faste driftssted.
 Når et foretagende fra det ene land udøver erhvervsvirksomhed gennem et fast driftssted i det andet land, anses det for at have en sådan økonomisk tilknytning til det andet land, at det andet land skal have ret til at beskatte den fortjeneste, som foretagendet opnår gennem det faste driftssted.
»Fast driftssted« betyder et fast forretningssted, gennem hvilket et foretagendes virksomhed helt eller delvist udøves.
Det omfatter især et sted, hvorfor et foretagende ledes, en filial, et kontor, en fabrik, et værksted, en mine, en olie- eller gaskilde eller et andet sted, hvor naturforekomster udvindes.
Bygge- eller anlægsvirksomhed udgør kun et fast driftssted, hvis arbejdet strækker sig ud over 12 måneder.
Overenskomstens 12-månedersfrist er et gensidigt afkald på beskatning i kildelandet af indkomst ved bygge- og anlægsarbejde af en begrænset varighed.
Sådan indkomst kan kun beskattes i bopælslandet.
 Danske dobbeltbeskatningsoverenskomster indeholder ofte en bestemmelse om, at virksomhed med boreplatforme, skibe eller andre installationer, der anvendes ved efterforskning af naturforekomster, ligeledes kun udgør et fast driftssted, hvis virksomheden ligeledes strækker sig over mere end 12 måneder.
Videre fastsættes det i artiklen, at opretholdelse af forskellige hjælpefunktioner ikke i sig selv udgør et fast driftssted, ligesom der fastsættes regler for, hvornår virksomhed gennem uafhængige repræsentanter får en sådan karakter, at der foreligger fast driftssted.
Endelig fastslås det, at den omstændighed, at et moderselskab i det ene land har et datterselskab i det andet, ikke i sig selv medfører, at det ene selskab anses for et fast driftssted af det andet.
 Artikel 6 (Indkomst af fast ejendom) fastsætter, at indkomst af fast ejendom altid kan beskattes i det land, hvori ejendommen er beliggende.
 Artikel 7 (Fortjeneste ved erhvervsvirksomhed) fastslår den hovedregel, at et foretagendes fortjeneste ved erhvervsvirksomhed kun kan beskattes i det land, hvor foretagendet er hjemmehørende (bopælslandet), medmindre virksomheden udøves gennem et fast driftssted i det andet land (kildelandet). Er dette tilfældet, kan kildelandet beskatte den fortjeneste, der kan henføres til det faste driftssted.
 Det fastsættes videre, at hvis en fortjeneste omfatter indkomster, der er særskilt omhandlet i andre artikler, skal de pågældende indkomster behandles efter bestemmelserne i disse artikler.
Artikel 8 (Skibs- og luftfart) fastsætter, at et rederis eller luftfartsforetagendes fortjeneste ved drift af skibe eller fly i international trafik kun kan beskattes i det land, hvor foretagendet er hjemmehørende (bopælslandet). Dette følger OECD-modellen.
Derudover indeholder danske dobbeltbeskatningsoverenskomster ofte bestemmelser om, at fortjeneste ved udleje af skibe eller fly i international trafik med besætning (timecharter) ligeledes kun kan beskattes i bopælslandet.
Det samme gælder ofte fortjeneste ved udlejning af skibe og fly uden besætning (bare-boat charter), når udlejen har tilknytning til drift af skib eller fly i international trafik.
 På samme måde kan et foretagendes fortjeneste ved brug, rådighedsstillelse eller udleje af containere, der anvendes til transport af gods eller varer i international trafik, efter mange danske dobbeltbeskatningsoverenskomster kun beskattes i foretagendets bopælsland, når containerdriften har nær tilknytning til drift af skib eller fly i international trafik.
 Artikel 9 (Forbundne foretagender) knæsætter det såkaldte »armslængdeprincip« for transaktioner mellem forbundne foretagender, f.eks. hvis et moderselskab i det ene land og et datterselskab i det andet handler med hinanden på andre vilkår end dem, som kunne være opnået mellem uafhængige parter (transfer pricing regulering). I så fald kan de to lande foretage en regulering af indkomsten og dermed af beskatningsgrundlaget, så indkomsten fastsættes, som den ville have været, hvis selskaberne havde handlet eller opereret på almindelige markedsmæssige vilkår.
 Videre fastsættes det, at hvis det ene land forhøjer fortjenesten ved interne transaktioner for foretagendet i dette land, så skal det andet land foretage en passende regulering af fortjenesten.
Artikel 10 (Udbytte) fastsætter, at udbytter kan beskattes i modtagerens bopælsland.
Udbytterne kan også beskattes i det land, hvor det udbytteudbetalende selskab er hjemmehørende (kildelandet). Der gælder dog begrænsninger på kildelandets beskatningsret, hvis den retmæssige ejer af udbytterne er hjemmehørende i det anden land.
De satser for udbyttebeskatning, der er aftalt, varierer fra overenskomst til overenskomst.
Danmark ønsker en sats på 0 i moder/datterselskabsforhold og ved udbyttebetalinger til et anerkendt pensionsinstitut og en sats på 15 pct. i andre tilfælde.
De satser, der findes i de faktiske dobbeltbeskatningsoverenskomster, er resultat af en forhandling, hvor parterne ikke nødvendigvis har haft sammenfaldende interesser.
Begrænsningerne i kildelandets beskatningsret gælder dog ikke for udbytter, som indgår i indkomsten i et fast driftssted i dette land, når den aktiebesiddelse, der ligger til grund for udlodningen, har direkte forbindelse med det faste driftssted.
I så fald skal udbyttet beskattes som indkomst i det faste driftssted Artikel 11 (Renter) fastsætter reglerne for beskatning af renter.
Danmark ønsker i denne forbindelse, at renter kun skal kunne beskattes i modtagerens bopælsland, hvis modtageren er den retmæssige ejer af renterne.
De satser, der findes i forskellige dobbeltbeskatningsoverenskomster, er resultat af en forhandling, hvor parterne ikke nødvendigvis har haft sammenfaldende interesser.
Begrænsningerne i kildelandets beskatningsret gælder dog ikke for renter, der har direkte forbindelse med et fast driftssted i dette land.
De beskattes som indkomst i det faste driftssted.
Artikel 12 (Royalties) fastsætter reglerne for beskatning af royalties.
Danmark ønsker i denne forbindelse, at royalties kun skal kunne beskattes i modtagerens bopælsland, hvis modtageren er den retmæssige ejer af royaltybeløbet.
De satser, der findes i forskellige dobbeltbeskatningsoverenskomster, er resultat af en forhandling, hvor parterne ikke nødvendigvis har haft sammenfaldende interesser.
Det samme gælder definitionen af, hvad der skal anses som royalties.
Begrænsningerne i kildelandets beskatningsret gælder dog ikke for royalties af rettigheder, der har direkte forbindelse med et fast driftssted i dette land.
De beskattes som indkomst i det faste driftssted.
 Artikel 13 (Kapitalgevinster) fastsætter regler for beskatning af forskellige former for kapitalgevinster.
Gevinst ved afhændelse af fast ejendom kan beskattes i det land, hvor ejendommen er beliggende.
Det samme gælder gevinst ved afhændelse af aktier, hvor mere end 50 pct. af værdien består af fast ejendom beliggende i dette land.
 På samme måde kan gevinst ved afhændelse af rørlig formue, som udgør en del af erhvervsformuen i et fast driftssted  eller af det faste driftssted  beskattes i det land, hvor det faste driftssted er beliggende.
 Gevinst ved afhændelse af skibe og fly, der er anvendt i international trafik, eller af rørlig formue, som er knyttet til driften af sådanne skibe eller fly, kan kun beskattes i det land, hvor det pågældende rederi eller luftfartsforetagende er hjemmehørende.
 Gevinst ved afhændelse af andre aktiver end ovennævnte kan kun beskattes i det land, hvor afhænderen er hjemmehørende.
Artikel 14 (Indkomst fra personligt arbejde i ansættelsesforhold) fastsætter regler for beskatning af lønindkomst.
Hvis en person, der er hjemmehørende i det ene land, udfører lønarbejde i det andet land, kan dette andet land (kildelandet) beskatte indkomsten for arbejdet, som er udført i dette land.
Kildelandet kan dog ikke beskatte denne indkomst, hvis lønmodtageren opholder sig i kildelandet i højst 183 dage inden for en 12-måneders periode, som begynder eller slutter i det pågældende skatteår, og lønnen betales af eller for en arbejdsgiver, der ikke er hjemmehørende i kildelandet, og lønnen ikke påhviler et fast driftssted, som arbejdsgiveren har i kildelandet.
Alle tre betingelser skal være opfyldt.
 Lønindkomst ved arbejde om bord på skibe og fly i international trafik kan beskattes i det land, hvori det pågældende rederi eller luftfartsforetagende er hjemmehørende.
 Artikel 15 (Bestyrelseshonorarer) fastsætter, at bestyrelseshonorarer eller lignende vederlag, som en person, der er hjemmehørende i et land, erhverver i sin egenskab af medlem af bestyrelsen og lignende for et selskab i det andet land, kan beskattes i dette andet land.
Artikel 16 (Kunstnere og sportsudøvere) fastsætter, at kunstnere og sportsudøvere kan beskattes i det land, hvori de udøver deres virksomhed.
Dette gælder også, når vederlaget tilfalder en anden end kunstneren eller sportsudøveren selv, typisk et selskab.
Artikel 17 (Pensioner) fastsætter regler om beskatning af pensioner, der betales fra det ene land til en modtager i det andet land.
Artiklen omfatter ikke tjenestemandspensioner.
Disse er omfattet af artikel 18.
Det er  og har gennem mange år været  fast dansk forhandlingspolitik at sikre, at pensioner kan beskattes i kildelandet.
Begrundelsen for dette er for private pensioners vedkommende, at Danmark som kildeland gennem en mangeårig opsparingsperiode har givet fuldt skattefradrag eller bortseelsesret for indbetalinger til pensionsordningen.
Dette er sket under en forudsætning om, at der til gengæld skulle ske beskatning ved udbetalingen.
For sociale pensioners vedkommende er begrundelsen, at disse er fastsat på et sådant niveau, at de kan »tåle« en dansk beskatning.
I praksis er pensionsbestemmelserne i nyere danske dobbeltbeskatningsoverenskomster udformet på vidt forskellig måde, da der er tale om forhandlingsresultater.
Fælles for dem er dog, at de tillader Danmark at beskatte pensionsbeløb, der udbetales til en modtager i det andet land.
 Artikel 18 (Offentligt hverv) fastsætter, at vederlag til offentligt ansatte som hovedregel kun kan beskattes i det udbetalende land (kildelandet), men vederlaget kan beskattes i det andet land (bopælslandet), hvis arbejdet er udført dér, og modtageren enten er statsborger i dette land eller ikke er blevet hjemmehørende i bopælslandet alene for at påtage sig det pågældende hverv.
 Tjenestemandspensioner omfattes også af artiklen, hvilket betyder, at beskatningen af tjenestemandspensioner sker i det land, som lønnen m.v. blev beskattet i.
 Artikel 19 (Studerende) fastsætter, at når en studerende, lærling, praktikant og lignende fra det ene land opholder sig i det andet land udelukkende i studie- eller uddannelsesøjemed, kan det andet land ikke beskatte den pågældende af stipendier og lignende, der hidrører fra kilder uden for dette andet land.
 Artikel 20 (Anden indkomst) fastsætter, at indkomster, der ikke er omhandlet andre steder i overenskomsten, kun kan beskattes i bopælslandet, undtagen når indkomsten hidrører fra fortjeneste på fast ejendom, eller når indkomsten erhverves gennem et fast driftssted i det andet land.
 Artikel 21 (Metode til ophævelse af dobbeltbeskatning) indeholder de såkaldte metodebestemmelser og angiver den fremgangsmåde, som et land skal anvende, når en person, der er hjemmehørende i dette land, modtager indkomst fra det andet land, og dette andet land kan beskatte indkomsten efter overenskomstens andre artikler.
 Danmark anvender den såkaldte credit-metode som lempelsesmetode, jf. tidligere omtale.
Artikel 22 (Ikke-diskriminering) fastsætter, at de to lande ikke må diskriminere hinandens statsborgere i skattemæssig henseende, når de pågældende er under tilsvarende forhold.
Dette gælder både for fysiske og juridiske personer.
Ikke-diskriminationsbestemmelsen gælder ikke alene i forhold til de skatter, der er omfattet af overenskomsten, men i forhold til skatter af enhver art og betegnelse.
Artikel 23 (Fremgangsmåden ved indgåelse af gensidige aftaler) fastsætter den fremgangsmåde, der skal anvendes, hvis en person, der er hjemmehørende i et af de to lande, mener sig udsat for en beskatning i strid med overenskomsten.
De to landes kompetente myndigheder skal søge at løse sådanne sager ved gensidig aftale.
De kompetente myndigheder kan også mere generelt løse vanskeligheder ved anvendelsen af overenskomsten.
De dobbeltbeskatningsoverenskomster, som Danmark hidtil har indgået, pålægger imidlertid ikke de to landes kompetente myndigheder en egentlig pligt til at blive enige.
I praksis finder myndighederne dog i de fleste tilfælde frem til en løsning, som er acceptabel for alle parter.
Artikel 24 (Udveksling af oplysninger) pålægger generelt de to landes kompetente myndigheder at udveksle oplysninger, som kan forudses at være relevante for, at overenskomstens bestemmelser eller de to landes interne skattelovgivning kan føres ud i livet, dvs. at skatteligningen kan foretages korrekt.
Pligten til informationsudveksling gælder for skatter af enhver art og betegnelse, som pålignes af de to lande eller deres politiske underafdelinger eller lokale myndigheder, for så vidt beskatningen ikke vil være i strid med overenskomsten.
Efter omstændighederne kan det land, der har modtaget oplysningerne, anvende oplysninger til andre formål, hvis formålet er lovligt i begge lande, og det land, der afgiver oplysningerne, forinden tillader dette.
Det er ikke nogen betingelse for udvekslingen af oplysninger, at den pågældende person er hjemmehørende i et af de to lande.
De to lande kan f.eks. udveksle oplysninger til brug for dansk beskatning af en person, der er hjemmehørende i et tredjeland, men som har et fast driftssted her i landet.
Oplysninger kan udveksles på flere forskellige måder.
For det første kan oplysninger udveksles efter anmodning.
Hvis skattemyndighederne i et af de to lande i en given situation har grund til at formode, at skattemyndighederne i det andet land er i besiddelse af oplysninger, som er nødvendige for skatteligningen, kan myndighederne anmode myndighederne i det andet land om at videregive oplysningerne til brug for den konkrete sag.
Myndighederne i det andet land har pligt til om muligt at fremskaffe de pågældende oplysninger, hvis de ikke allerede er i besiddelse af de oplysninger, der anmodes om, og disse oplysninger forefindes i det andet land.
Det er dog en forudsætning, at myndighederne i det anmodende land selv har gjort, hvad de kunne for at fremskaffe oplysningerne.
En anden måde er spontan udveksling af oplysninger.
Hvis skattemyndighederne i et af de to lande kommer i besiddelse af oplysninger, som de skønner kan være af interesse for skattemyndighederne i det andet land, kan disse oplysninger videresendes til myndighederne i det andet land, selv om de ikke har anmodet om dem.
En tredje mulighed er, at skattemyndighederne i et land automatisk  det vil sige systematisk og med faste mellemrum  sender oplysninger til det andet lands myndigheder.
Det kan f.eks. være oplysninger om lønudbetalinger til personer, der er hjemmehørende i det andet land.
 Artiklen giver også mulighed for, at repræsentanter fra skattemyndighederne i det ene land kan være til stede ved det andet lands skattemyndigheders undersøgelse hos en person eller et selskab i dette andet land.
 De to lande kan også aftale en såkaldt simultan undersøgelse, hvor deres skattemyndigheder hver på sit territorium undersøger de skattemæssige forhold hos en eller flere skattepligtige, hvor de har en fælles eller beslægtet interesse, med henblik på, at de derefter udveksler alle relevante oplysninger, som de er kommet i besiddelse af.
 Et land har dog ikke pligt til at give oplysninger eller udføre forvaltningsakter i strid med dets lovgivning eller praksis eller give oplysninger, som ville afsløre forretningshemmeligheder, eller som ville stride mod almene interesser.
Informationsudvekslingen omfatter også såkaldte bankoplysninger.
Der er således pligt til at indhente og videregive oplysninger fra banker eller andre finansielle institutter.
 Et land skal behandle oplysninger, som det har modtaget fra det andet land, som fortrolige.
Artikel 25 (Bistand ved inddrivelse af skatter) pålægger de to lande at yde hinanden bistand ved sikring og inddrivelse af skattekrav.
Det er ikke nogen betingelse, at den pågældende person er hjemmehørende i et af de to lande, eller at kravet vedrører skatter omfattet af overenskomsten.
Inddrivelse af det andet lands skattekrav skal ske, når kravet kan inddrives efter lovgivningen i det land, som rejser kravet, og når skyldneren ikke kan hindre inddrivelsen.
Inddrivelse skal ske efter lovgivningen i det land, der skal foretage inddrivelsen, som om skattekravet var dette lands eget skattekrav.
Sikring af det andet lands skattekrav skal ske, når dette er muligt efter lovgivningen i det land, der ønsker kravet sikret, uanset om skattekravet på dette tidspunkt kan inddrives eller ej, og uanset om skyldneren kan gøre indsigelser mod en inddrivelse.
Et land har dog ikke pligt til at udføre forvaltningsakter i strid med dets lovgivning eller at iværksætte foranstaltninger, som ville stride mod almene interesser.
 Artikel 26 (Diplomatiske repræsentationer og konsulære embeder) fastslår, at overenskomsten ikke berører skattemæssige begunstigelser for diplomater m.fl.
 Artikel 27 (Berettigelse til fordele). Bestemmelser om berettigelse til fordele eller begrænsning af fordele  »Limitation on Benefits«, de såkaldte LOB-bestemmelser  findes i varierende omfang og udformning i visse nyere danske dobbeltbeskatningsoverenskomster.
 Artikel 28 (Territoriel udvidelse) giver mulighed for at udvide overenskomsten eller dele heraf til også at omfatte Færøerne og/eller Grønland.
 Artikel 29 (Ikrafttræden) fastsætter regler for overenskomstens ikrafttræden, mens artikel 30 (Opsigelse) fastsætter regler for hvordan og hvornår overenskomsten kan opsiges.
2.2.2. Betydningen af en dobbeltbeskatningsoverenskomst for intern dansk skatteret Med udgangspunkt i en dobbeltbeskatningsoverenskomst som den, der er redegjort for i afsnit 2.2.1, gennemgås i det følgende betydningen for intern dansk skatteret af en sådan overenskomst.
2.2.2.1. Betydningen for dansk begrænset skattepligt af indkomst her fra landet Artiklerne 5-8, 10-18 og 20 i eksemplet vedrører Danmarks mulighed for at anvende de gældende regler i intern dansk skatteret om begrænset skattepligt af personer og selskaber i det andet land, som modtager indkomst fra kilder i Danmark.
Efter kildeskattelovens § 2, selskabsskattelovens § 2 og § 1 i lov om beskatning af indkomst i forbindelse med kulbrinteindvinding i Danmark (herefter kulbrinteskatteloven) er personer og selskaber i det andet land begrænset skattepligtige af de indkomsttyper, der er opregnet i disse bestemmelser.
Artikel 5 og artikel 7 vedrører beskatning af fortjeneste ved erhvervsmæssig virksomhed.
Efter artikel 7 kan et foretagendes fortjeneste ved erhvervsmæssig virksomhed kun beskattes i foretagendets bopælsland.
Hvis et foretagende udøver erhvervsmæssig virksomhed gennem et såkaldt fast driftssted i det andet land, kan dette land dog beskatte foretagendet, men kun af fortjeneste, som er opnået gennem det faste driftssted.
Artikel 5 definerer fast driftssted.
Det omfatter især et sted, hvorfra et foretagende ledes, en filial, et kontor, et værksted, en fabrik og en olie- eller gaskilde eller et andet sted for indvinding af naturforekomster.
Fast driftssted omfatter desuden en byggeplads eller et anlægs- eller monteringsarbejde, som opretholdes i mere end 12 måneder.
I mange danske dobbeltbeskatningsoverenskomster udgør en boreplatform eller anden installation til efterforskning af naturforekomster et fast driftssted, hvis virksomheden varer mere end 12 måneder.
 Fast driftssted defineres i intern dansk ret som hovedregel i overensstemmelse med definitionen af fast driftssted i OECD-modellens artikel 5, således som denne var affattet før opdateringen i 2017.
Kildeskattelovens § 2, stk. 1, nr. 4, og selskabsskattelovens § 2, stk. 1, litra a, medfører, at personer og selskaber i det andet land er begrænset skattepligtige af fortjeneste gennem et fast driftssted her i landet.
Bygge-, anlægs- eller monteringsarbejde udgør et fast driftssted fra 1. dag, jf. kildeskattelovens § 2, stk. 1, nr. 4, 10. pkt., og selskabsskattelovens § 2, stk. 1, litra a, 6. pkt.
 Endvidere er personer og selskaber i det andet land begrænset skattepligtige af enhver form for indkomst i forbindelse med forundersøgelse, efterforskning og indvinding af kulbrinter og dertil knyttet virksomhed, herunder anlæg af rørledninger, forsyningstjeneste samt skibstransport og rørledningstransport af indvundne kulbrinter, jf. kulbrinteskattelovens § 1.
12-månedersbegrænsningen i dobbeltbeskatningsoverenskomstens artikel 5 medfører, at Danmark ikke kan beskatte et foretagende i det andet land af fortjeneste ved bygge-, anlægs- eller monteringsarbejde her i landet af en varighed op til 12 måneder.
Tilsvarende gælder for fortjeneste ved arbejde her i landet i tilknytning til forundersøgelse, efterforskning og indvinding af kulbrinter.
Artikel 6 medfører, at indkomst af fast ejendom (herunder indkomst af land- og skovbrug) kan beskattes i den stat, hvor den faste ejendom er beliggende.
Bestemmelsen omfatter også udleje af fast ejendom.
Artikel 6 svarer til bestemmelserne i kildeskattelovens § 2, stk. 1, nr. 5, og selskabsskattelovens § 2, stk. 1, litra b, som medfører, at personer og selskaber i det andet land er begrænset skattepligtige af indkomst af fast ejendom her i landet.
Denne beskatning er i overensstemmelse med overenskomsten.
Artikel 8 medfører, at et foretagendes indkomst fra drift af skibe og fly i international trafik kun kan beskattes i det land, hvor det pågældende foretagende er hjemmehørende.
Efter mange danske dobbeltbeskatningsoverenskomster gælder det samme under visse betingelser for indkomst ved udleje af skibe og fly samt indkomst fra drift af containere.
Dette medfører, at Danmark ikke kan beskatte et skibs- eller luftfartsforetagende, som er hjemmehørende i det andet land, og som har indkomst ved international trafik til og fra Danmark, selvom det pågældende foretagende måtte have fast driftssted her i landet.
Artikel 10 begrænser Danmarks mulighed for at beskatte udbyttebetalinger fra danske selskaber, hvis udbyttets retmæssige ejer er personer eller selskaber i det andet land, jf. de satser og øvrige betingelser, der er aftalt i den enkelte dobbeltbeskatningsoverenskomst.
Efter kildeskattelovens § 2, stk. 1, nr. 6, og selskabsskattelovens § 2, stk. 1, litra c, er en person eller et selskab i det andet land begrænset skattepligtig af udbytte, som pågældende modtager fra et dansk selskab.
 Skatten i Danmark er som udgangspunkt på 27 pct. af udbyttets bruttobeløb, men skatten nedsættes til 15 pct., hvis den retmæssige ejer af udbyttet ejer mindre end 10 pct. af aktiekapitalen i det danske selskab, og skattemyndighederne i den retmæssige ejers bopælsland skal udveksle oplysninger med de danske skattemyndigheder efter bestemmelserne i en dobbeltbeskatningsoverenskomst eller anden international aftale, jf. kildeskattelovens § 2, stk. 6, og selskabsskattelovens § 2, stk. 3.
 Der er dog ikke begrænset skattepligt af udbytte af datterselskabsaktier, dvs. hvis udbyttets retmæssige ejer er et udenlandsk selskab, der ejer mindst 10 pct. af det danske selskab, når beskatningen af udbyttet skal frafaldes eller nedsættes efter en dobbeltbeskatningsoverenskomst eller efter EUs moder/datterselskabsdirektiv, jf. selskabsskattelovens § 2, stk. 1, litra c.
 Artikel 11 begrænser Danmarks mulighed for at beskatte renter, hvis renternes retmæssige ejer er personer eller selskaber i det andet land, jf. de satser og øvrige betingelser, er aftalt der i den enkelte dobbeltbeskatningsoverenskomst.
Efter kildeskatteloven er der ikke begrænset skattepligt for fysiske personer i udlandet, som modtager renter fra kilder her i landet.
Selskabsskattelovens § 2, stk. 1, litra d, medfører, at et selskab i udlandet under visse betingelser er begrænset skattepligtigt af renter fra et koncernforbundet dansk selskab.
 Artikel 12 begrænser Danmarks mulighed for at beskatte royalties, hvis royaltybeløbets retmæssige ejer er personer eller selskaber i det andet land, jf. de satser og øvrige betingelser, der i er aftalt den enkelte dobbeltbeskatningsoverenskomst.
Efter kildeskattelovens § 2, stk. 1, nr. 8, og selskabsskattelovens § 2, stk. 1, litra g, er personer og selskaber i udlandet begrænset skattepligtige af royalties fra kilder her i landet.
Royalty defineres i kildeskattelovens § 65 C, stk. 4. Royaltydefinitionen i intern dansk skatteret er i mange tilfælde snævrere end definitionen af royalties i dobbeltbeskatningsoverenskomsterne.
Skatten kan maksimalt udgøre 22 pct. af royaltybruttobeløbet.
 Artikel 13 medfører, at Danmark kan beskatte personer og selskaber i det andet land af gevinst ved afhændelse af fast ejendom, der er beliggende her i landet, og af gevinst ved afhændelse af et fast driftssted, der er beliggende her i landet (herunder aktiver, som indgår i det faste driftssted).
 Danmark kan desuden under visse betingelser beskatte personer og selskaber i det andet land af gevinst ved afhændelse af aktier m.v., hvis mere end 50 pct. af aktiernes værdi direkte eller indirekte hidrører fra fast ejendom beliggende her i landet.
 Danmark kan derimod ikke beskatte en person eller et selskab i et andet land af gevinst ved afhændelse af andre aktiver, herunder især andre aktiver end nævnt ovenfor, under forudsætning af, at aktiverne ikke indgik i et fast driftssted, som den pågældende person eller det pågældende selskab har her i landet.
 Efter kildeskattelovens § 2, stk. 1, nr. 4, og selskabsskattelovens § 2, stk. 1, litra a, er personer og selskaber i udlandet begrænset skattepligtige af gevinst ved afhændelse af fast ejendom her i landet samt af gevinst ved afhændelse af fast driftssted her i landet, herunder aktiver i det faste driftssted.
Efter selskabsskattelovens § 2, stk. 1, litra h, er selskaber i udlandet begrænset skattepligtige af gevinst på visse fordringer, hvis betingelserne for begrænset skattepligt af renterne er opfyldt, dvs. især hvis den danske skyldner og den udenlandske fordringshaver er koncernforbundet.
Der er derimod ikke regler om begrænset skattepligt af gevinst, som en person eller et selskab i udlandet opnår ved afståelse af aktier, medmindre disse indgik i et fast driftssted her i landet.
 Danmark kan efter dobbeltbeskatningsoverenskomsten ikke gennemføre beskatningen af gevinst ved afhændelse af fordringer, hvis fordringshaver er hjemmehørende i det andet land, medmindre fordringen indgik som et aktiv i fordringshavers faste driftssted her i landet.
 Artikel 14 medfører, at Danmark kan beskatte en person, som er hjemmehørende i det andet land, af løn m.v. for arbejde udført her i landet, hvis den pågældende opholder sig her i landet i en eller flere perioder på tilsammen mere end 183 dage inden for en 12-måneders periode, eller lønnen m.v. betales af eller for en arbejdsgiver, der er hjemmehørende her i landet, eller lønnen m.v. påhviler et fast driftssted, som arbejdsgiveren har her i landet.
Efter kildeskattelovens § 2, stk. 1, nr. 1, jf. § 2, stk. 9, nr. 2, er en person hjemmehørende i det andet land begrænset skattepligtig af løn m.v. for arbejde udført her i landet, hvis arbejdet udføres under ophold her i landet i mere end 183 dage inden for en 12-måneders periode, eller hvis arbejdet udføres for en person eller et selskab, der er fuldt skattepligtig her til landet, eller for et fast driftssted, som den pågældendes udenlandske arbejdsgiver har her i landet.
Denne beskatning er i overensstemmelse med overenskomsten.
 Artikel 15 medfører, at Danmark kan beskatte en person, der er hjemmehørende i det andet land, af bestyrelseshonorar og andre lignende vederlag fra et dansk selskab.
Efter kildeskattelovens § 2, stk. 1, nr. 2, er en person fra det andet land begrænset skattepligtig af vederlag for medlemskab af eller som medhjælp for bestyrelser, udvalg, kommissioner, råd og lignende.
Denne beskatning er i overensstemmelse med overenskomsten.
Artikel 16 medfører, at Danmark kan beskatte en person, der er hjemmehørende i det andet land, af indkomst som optrædende kunstner eller som sportsudøver ved personligt udøvet virksomhed her i landet.
Det samme gælder, selv om indkomsten ved denne virksomhed ikke tilfalder kunstneren eller sportsudøveren selv, men en anden person eller et selskab.
 Der er ikke hjemmel i intern dansk skatteret til at udnytte retten efter overenskomsten til at beskatte en person fra et andet land af indkomst som optrædende kunstner eller sportsudøver her i landet, medmindre den pågældende er ansat af en dansk arbejdsgiver under sådanne forhold, at der er tale om et ansættelsesforhold.
Artikel 17 angår beskatningen af pensioner og andre lignende vederlag.
Som omtalt i afsnit 2.2.1 er pensionsbestemmelserne i nyere danske dobbeltbeskatningsoverenskomster udformet på vidt forskellig måde.
Fælles er dog, at de tillader Danmark at beskatte pensionsbeløb, der udbetales til en modtager i det andet land.
Efter kildeskattelovens § 2 er personer hjemmehørende i udlandet begrænset skattepligtige af deres udbetalinger fra private pensionsordninger, som er skattebegunstiget efter pensionsbeskatningsloven.
Tilsvarende er personer i udlandet begrænset skattepligtige af sociale pensioner, sygedagpenge, andre sociale ydelser, arbejdsløshedsdagpenge samt stipendier efter SU-loven.
Denne beskatning er i overensstemmelse med overenskomsten.
Artikel 18 medfører, at når en person i det andet land modtager løn eller lignende vederlag, herunder pension, fra Danmark for varetagelse af hverv for den danske stat (eller lokale myndigheder), kan Danmark beskatte lønnen m.v.
Det er dog kun det andet land, der kan beskatte lønnen m.v., hvis arbejdet er udført dér, og den pågældende enten er statsborger i det andet land eller blev hjemmehørende dér med andre formål end udførelsen af hvervet.
Bestemmelserne i artikel 18 gælder dog ikke, i det omfang et land (eller en myndighed) driver erhvervsvirksomhed.
Efter kildeskattelovens § 1, stk. 1, nr. 4, omfatter den fulde skattepligt til Danmark også personer, som den danske stat, regioner, kommuner eller andre offentlige institutioner m.v. har udsendt til tjeneste uden for Danmark, og disse personers samlevende ægtefæller og hjemmeboende børn.
Denne beskatning er i overensstemmelse med overenskomsten.
Artikel 20 medfører, at når en person eller et selskab i det andet land modtager såkaldt »anden indkomst«  det vil sige indkomst, som ikke er omfattet af overenskomstens øvrige artikler  kan denne indkomst kun beskattes i det andet land.
Hvis en person eller et selskab i det andet land har et fast driftssted her i landet, kan Danmark dog alligevel beskatte »anden indkomst«, som er knyttet til det faste driftssted.
Bestemmelsen omfatter også indkomst fra tredjelande.
 Bestemmelsen medfører, at Danmark ikke kan beskatte en person eller et selskab i det andet land af indkomsttyper, som ikke er omfattet af overenskomstens øvrige artikler, medmindre disse indkomsttyper er knyttet til et fast driftssted, som den pågældende har her i landet.
Som eksempel er der i dag ikke begrænset skattepligt af underholdsbidrag, som en fysisk person her i landet betaler til sin tidligere ægtefælle eller børn i udlandet.
Overenskomstens artikel 20 medfører, at hvis Danmark skulle indføre begrænset skattepligt af denne type indkomst, ville beskatningen ikke kunne gennemføres over for personer, der er hjemmehørende i det andet land.
2.2.2.2. Betydningen for fuld dansk skattepligt af indkomst fra udlandet Visse artikler i dobbeltbeskatningsoverenskomsterne indskrænker Danmarks mulighed for at gennemføre gældende regler i intern dansk skatteret om fuld skattepligt, for så vidt angår personer og selskaber her i landet, som modtager indkomst fra kilder i det andet land.
Artikel 18 medfører, at når et land (eller dets underafdelinger eller lokale myndigheder) udbetaler løn eller lignende vederlag, herunder pension, til en person for varetagelse af hverv for dette land m.v., er det kun dette land, der kan beskatte lønnen m.v.
Hvis arbejdet er udført i det andet land, og den pågældende enten er statsborger i dette andet land eller blev hjemmehørende dér med andre formål end udførelsen af hvervet, er det dog kun det andet land, der kan beskatte lønnen m.v.
Bestemmelserne i artikel 18 gælder dog ikke, i det omfang et land (eller anden myndighed) driver erhvervsvirksomhed.
Artikel 18 indebærer, at Danmark ikke kan beskatte løn udbetalt til en person, der er udsendt af det andet land med det formål at udføre arbejde i Danmark for dette land, selvom vedkommende bliver omfattet af fuld skattepligt her til landet.
Er den pågældende omfattet af reglerne for diplomater m.v., gælder dog reglerne i artikel 26.
 Artikel 19 medfører, at når studerende, lærlinge og lignende, som er eller var hjemmehørende i det andet land, opholder sig i Danmark udelukkende i studie- eller uddannelsesøjemed, skal Danmark fritage de pågældende for beskatning af beløb, som de modtager fra kilder uden for Danmark med henblik på underhold, studium eller uddannelse.
 Dette medfører, at Danmark ikke kan beskatte studerende, lærlinge og lignende fra det andet land, når disse opholder sig her i landet udelukkende i studie- eller uddannelsesøjemed, af beløb, som de pågældende modtager fra udlandet med henblik på underhold, studie eller uddannelse.
 Dette gælder, selv om de pågældende er fuldt skattepligtige efter kildeskattelovens § 1, fordi de har taget bopæl her i landet, eller fuld skattepligt er indtrådt i medfør af opholdsreglen i kildeskattelovens § 1, stk. 1, nr. 2, henholdsvis den særlige opholdsregel for studerende i kildeskattelovens § 8, stk. 2. Beløbet indgår ikke ved opgørelsen af de pågældendes skattepligtige indkomst.
 Artikel 21 vedrører den metode, som Danmark skal anvende til at undgå dobbeltbeskatning, når personer og selskaber, der er hjemmehørende i Danmark, modtager indkomst, som efter overenskomsten kan beskattes i det andet land, men som personen eller selskabet skal betale skat af i Danmark.
Metoden indebærer, at hvis en person eller et selskab erhverver indkomst, som efter overenskomsten kan beskattes i det andet land, skal Danmark nedsætte den pågældende person eller selskabs indkomstskat med et beløb svarende til den indkomstskat, der er betalt i det andet land.
Nedsættelsen af den danske skat kan dog ikke overstige den del af indkomstskatten, som kan henføres til den indkomst, der kan beskattes i det andet land.
Denne metode svarer til reglen i ligningslovens § 33.
Denne bestemmelse er suppleret med et såkaldt progressionsforbehold.
Hvis en person, der er hjemmehørende i Danmark, erhverver indkomst, som efter overenskomsten kun kan beskattes i det andet land, kan Danmark medregne indkomsten i beskatningsgrundlaget, men skal fortsat foretage den forholdsmæssige nedsættelse af indkomstskatten.
Et eksempel på bestemmelsens anvendelse kunne være, at en person her i landet modtager tjenestemandspensioner fra det andet land under sådanne omstændigheder, at pensionerne efter artikel 18 kun kan beskattes i det andet land.
Danmark kan ikke opkræve skat af pensionen, men pensionen får betydning for størrelsen af dansk beskatning af den pågældendes eventuelle andre indkomster, som Danmark kan beskatte.
 Artikel 26 om diplomater og konsuler medfører, at overenskomsten ikke berører de skattemæssige begunstigelser, som gælder for medlemmer af diplomatiske og konsulære repræsentationer i henhold til folkerettens almindelige regler eller særlige aftaler.
 Efter kildeskattelovens § 3 omfatter dansk skattepligt ikke fremmede staters herværende diplomatiske repræsentationer og konsulære repræsentationer samt disses personale m.fl., i det omfang det er aftalt i Wienerkonventionerne om diplomatiske repræsentationer henholdsvis konsulære repræsentationer.
2.2.2.3. Fuld skattepligt for personer og selskaber med dobbelt domicil og hjemsted i udlandet efter overenskomsten Artikel 4 fastlægger, hvor en person eller et selskab er hjemmehørende i dobbeltbeskatningsoverenskomstens forstand.
Dette er nødvendigt, idet overenskomsten fordeler retten til at beskatte en indkomst mellem det land, hvorfra indkomsten hidrører (kildelandet), og det land, hvor den person eller det selskab, som modtager indkomsten, er hjemmehørende (bopælslandet).
En person eller et selskab er som udgangspunkt hjemmehørende i det land, hvor den pågældende er fuldt skattepligtig efter dette lands interne skatteregler.
En person eller et selskab kan dog være fuldt skattepligtig til to lande samtidig efter deres interne skatteret, f.eks. hvis en person har bolig til rådighed i begge lande, eller et selskab er registreret i land A, samtidig med at det har ledelsens sæde i land B.
I så fald skal det afgøres, hvor den pågældende er hjemmehørende i overenskomstens forstand.
En fysisk eller juridisk person kan i relation til en dobbeltbeskatningsoverenskomst kun være hjemmehørende i ét land.
 Hvis en person eller et selskab er fuldt skattepligtig til Danmark efter kildeskattelovens § 1 eller selskabsskattelovens § 1, men hjemmehørende i det andet land i overenskomstens forstand, kan Danmark ikke gennemføre den fulde skattepligt af samtlige indkomster som nævnt i statsskattelovens § 4. I så fald kan Danmark alene gennemføre den fulde skattepligt, i det omfang Danmark kan beskatte indkomsten, fordi indkomsten hidrører her fra landet.
Dette medfører, at Danmark ikke kan beskatte den fuldt skattepligtige person eller selskab af indkomst fra andre lande.
Danmark kan dog altid beskatte indkomst fra andre lande, hvis denne indkomst indgår i overskuddet af et fast driftssted, som den pågældende har her i landet.
Danmark kan som nævnt alene beskatte indkomst, hvor Danmark er kildeland for indkomsten og har ret til at beskatte indkomsten.
Som følge af at modtageren er fuldt skattepligtig til Danmark, er den danske beskatning ikke indskrænket til de indkomsttyper, der er omfattet af dansk begrænset skattepligt på samme måde som for andre personer og selskaber, der er hjemmehørende i det andet land i overenskomstens forstand, men ikke er fuldt skattepligtige til Danmark.
 Dette medfører, at Danmark kan beskatte en fuldt skattepligtig person eller selskab, som efter overenskomsten er hjemmehørende i det andet land, af f.eks. gevinst ved afhændelse af aktier i et dansk selskab, hvis mere end 50 pct. af selskabets formue består af fast ejendom her i landet, jf. overenskomsternes artikel 13. Dette gælder, uanset at der ikke er hjemmel til begrænset skattepligt af gevinst ved afhændelse af aktier i et dansk selskab, når afhænderen er en person eller et selskab, som er hjemmehørende i det andet land og ikke er fuldt skattepligtig til Danmark.
2.2.2.4. Særlige artikler Artikel 22 medfører, at Danmark ikke kan gennemføre beskatning efter intern dansk skatteret, der diskriminerer i strid med denne artikel.
Danmark må således ikke gennemføre beskatning eller dermed forbundne krav, som diskriminerer statsborgere fra det andet land i forhold til danske statsborgere under samme forhold  især med hensyn til skattemæssigt hjemsted.
Danmark må ikke beskatte et fast driftssted her i landet af et foretagende i det andet land mere byrdefuldt i forhold til dansk beskatning af et dansk foretagende.
Betalinger her fra landet til personer og selskaber i det andet land skal kunne fratrækkes ved opgørelsen af det danske beskatningsgrundlag under samme betingelser, som hvis beløbet var betalt til personer og selskaber her i landet.
Endelig må Danmark ikke have en mere byrdefuld beskatning eller dermed forbundne krav af et dansk selskab, der er ejet af personer og selskaber i det andet land, i forhold til andre danske selskaber.
 Der er ikke regler i intern dansk skatteret, som strider mod de her nævnte bestemmelser.
Artikel 23 giver hjemmel til, at danske skattemyndigheder kan lempe beskatningen efter intern dansk skatteret i konkrete sager.
For det første angår bestemmelsen konkrete tilfælde, hvor en person eller et selskab mener, at den pågældende er udsat for beskatning i strid med overenskomsten.
Det kan f.eks. skyldes, at de to staters skattemyndigheder har en forskellig fortolkning af overenskomsten.
I så fald skal de to staters skattemyndigheder søge at finde en løsning, så dobbeltbeskatning undgås.
Bestemmelsen pålægger ikke de to stater en egentlig pligt til at opnå en løsning, og der er således ikke nogen absolut sikkerhed for, at tvister i ethvert tilfælde løses.
En sådan sikkerhed opnås bedre, hvis dobbeltbeskatningsoverenskomsterne tillige indeholder regler om, at sådanne tvister kan afgøres ved voldgift.
På tidspunktet for fremsættelsen af dette lovforslag har Danmark ikke dobbeltbeskatningsoverenskomster, hvor voldgiftsbestemmelser er i kraft.
For det andet giver artiklen hjemmel til indgåelse af gensidige aftaler til løsning af generelle spørgsmål.
Artiklen giver således de danske skattemyndigheder hjemmel til at anvende en forståelse af udtryk, der afviger fra forståelsen af udtrykket i intern skatteret, med henblik på at undgå dobbeltbeskatning i konkrete sager.
Artikel 24 medfører, at de to landes kompetente myndigheder skal udveksle oplysninger, som kan forudses at være relevante til brug for korrekt ansættelse af indkomst til beskatning.
Hvis det andet lands skattemyndigheder anmoder de danske skattemyndigheder om oplysninger, som ikke allerede er i de danske myndigheders besiddelse, kan de danske myndigheder pålægge personer og selskaber her i landet, som har oplysningerne, at afgive dem med henblik på videregivelse til de udenlandske myndigheder til brug ved beskatning i det pågældende land.
 Skattekontrollovens § 8 Y medfører, at bestemmelser i lovgivningen om pligt til at afgive oplysninger til brug for danske skatteansættelser finder anvendelse, når de danske skattemyndigheder i skattesager, som ikke er straffesager, yder bistand i form af oplysninger til den kompetente myndighed i et andet land til brug ved skatteansættelse i den anden stat, når denne bistand sker som led i en dobbeltbeskatningsoverenskomst eller anden international aftale.
Artikel 25 medfører, at de to lande skal yde hinanden bistand ved inddrivelse af skattekrav.
Efter bestemmelsen skal de danske skattemyndigheder inddrive skattekrav i Danmark på vegne af det andet lands myndigheder, når skyldneren ikke kan gøre indsigelser mod inddrivelsen.
Ligeledes skal de danske skattemyndigheder iværksætte de fornødne foranstaltninger til sikring af det andet lands skattekrav i Danmark, når betingelserne efter dette land lovgivning herfor er til stede.
 Inddrivelse af udenlandske skattekrav i Danmark sker med hjemmel i § 1 i lov om inddrivelse af gæld til det offentlige, jf. lovbekendtgørelse nr. 29 af 12. januar 2015 med efterfølgende ændringer.
2.3. Implementering af dobbeltbeskatningsoverenskomster i dansk ret Da dobbeltbeskatningsoverenskomsterne fraviger landenes interne skatteret, gennemføres de i Danmark ved lov i hvert enkelt tilfælde.
Indtil slutningen af 1994 eksisterede der dog en lov, der bemyndigede regeringen til at indgå dobbeltbeskatningsoverenskomster, jf. lov nr. 74 af 31. marts 1953 om indgåelse af overenskomster med fremmede lande til undgåelse af dobbeltbeskatning m.v.
Loven blev som nævnt ophævet i 1994 ved lov om ophævelse af lov om indgåelse af overenskomster med fremmede lande til undgåelse af dobbeltbeskatning m.v.
Ophævelsen trådte i kraft den 25. november 1994. Der findes endnu ganske mange dobbeltbeskatningsoverenskomster, der er indgået med hjemmel i bemyndigelsesloven, jf. oversigten i afsnit 6.
3. Den multilaterale konvention 3.1. Generelt om konventionen En indgået dobbeltbeskatningsoverenskomst kan altid ændres, hvis parterne er enige om dette.
Dette kan enten ske i form af indgåelse af en helt ny dobbeltbeskatningsoverenskomst, eller det kan ske i form af en ændring af den allerede gældende.
I sidstnævnte tilfælde udarbejdes en ændringsprotokol, hvori de pågældende ændringer indsættes.
De formelle procedurer i forbindelse med ændringsprotokoller er de samme som i ved indgåelsen af en »hel« dobbeltbeskatningsoverenskomst.
Det vil for Danmarks vedkommende bl.a. sige, at den nødvendige lovgivning i hvert enkelt tilfælde skal vedtages.
Forhandlinger af dobbeltbeskatningsoverenskomster eller ændringsprotokoller er i det hele taget en tids- og ressourcekrævende proces, hvilket i sig selv kan medvirke til, at dobbeltbeskatningsoverenskomster ikke opdateres i lyset af den udvikling, der er sket, siden overenskomsterne blev indgået.
Den multilaterale konvention giver mulighed for, at allerede gældende dobbeltbeskatningsoverenskomster på en enkel måde kan ændres med henblik på forhindring af skatteudhuling og overskudsflytning, når der er enighed mellem de berørte lande om dette, uden at det i hvert enkelt tilfælde vil være nødvendigt at forhandle ændringsprotokoller til de pågældende dobbeltbeskatningsoverenskomster.
Overenskomsterne kan dog kun ændres gennem den multilaterale konvention inden for de rammer, som konventionen udstikker. Ønsker to lande at foretage andre ændringer i deres dobbeltbeskatningsoverenskomst, må det ske i form af en ændringsprotokol eller en helt ny overenskomst.
Det forhold, at ændringer af allerede gældende dobbeltbeskatningsoverenskomster inden for konventionens rammer fremover vil kunne ske alene på grundlag af konventionen, hindrer dog ikke landene i fortsat at foretage sådanne ændringer i form af individuelle ændringsprotokoller, hvis de foretrækker dette.
Det afgørende er, at de obligatoriske minimumstandarder, der er indeholdt i den multilaterale overenskomst (jf. den senere gennemgang), respekteres.
Det er ikke i sig selv afgørende, om det sker i den ene eller den anden form.
Den multilaterale konvention opregner i alt 16 elementer, hvor gældende dobbeltbeskatningsoverenskomster på grundlag af konventionen vil kunne ændres.
Heraf er de fire såkaldte minimumstandarder, som udgør en obligatorisk del af konventionen.
De deltagende lande har således forpligtet sig til at ændre deres dobbeltbeskatningsoverenskomster på disse fire områder i overensstemmelse med konventionens bestemmelser.
De resterende elementer er frivillige og kan til- eller fravælges.
 De 16 elementer er følgende:
 1) Anvendelse af dobbeltbeskatningsoverenskomster på transparente enheder.
 2) Anvendelse af dobbeltbeskatningsoverenskomster på dobbeltdomicilerede enheder.
 3) Anvendelse af metoder for ophævelse af dobbeltbeskatning.
 4) Affattelse af dobbeltbeskatningsoverenskomsters præambel  minimumstandard.
 5) Indsættelse af generel omgåelsesklausul  minimumstandard.
 6) Ejerperiode ved udbyttebeskatning i moder/datterselskabsforhold.
 7) Opfyldelse af betingelse om ejerandel ved beskatning af avancer ved afhændelse af »ejendomsaktier«.
 8) Anti-misbrugsregel for faste driftssteder beliggende i tredje-jurisdiktioner.
 9) Retten til at beskatte hjemmehørende personer.
 10) Undgåelse af status som fast driftssted gennem kommissionærarrangementer m.v.
 11) Undgåelse af status som fast driftssted gennem undtagelser for bestemte former for virksomhed.
 12) Opdeling af kontrakter.
 13) Definition af nært forbundne foretagender.
 14) Mulighed for indbringelse af sager for begge landes myndigheder og løsning af sager uanset nationale tidsfrister  to minimumstandarder.
 15) Regulering af fortjeneste ved transfer pricing.
 16) Obligatorisk bindende voldgift ved bilæggelse af tvister.
Den multilaterale konvention er udformet på den måde, at hvert deltagende land skal opregne de dobbeltbeskatningsoverenskomster, som ønskes omfattet af konventionen, og som herefter vil blive ændret, i det omfang konventionens betingelser herfor er opfyldt.
Der er ikke efter konventionen nogen forpligtelse for landene til lade samtlige det pågældende lands dobbeltbeskatningsoverenskomster være omfattet.
Endvidere skal hvert deltagende land angive, hvilke af de frivillige elementer af konventionen som ønskes valgt.
De frivillige elementer vil være omfattet, medmindre de udtrykkeligt er fravalgt.
Dog skal et enkelt element udtrykkeligt tilvælges, nemlig bestemmelserne om voldgift.
Hvert land skal angive de til- eller fravalg, som det pågældende land ønsker at foretage.
Disse valg er som hovedregel gældende i forhold til samtlige dobbeltbeskatningsoverenskomster, som det pågældende land ønsker omfattet af konventionen.
Det er som hovedregel ikke muligt for et land at differentiere sine valg.
Danmark vil således ikke inden for konventionens rammer kunne foretage et bestemt til- eller fravalg over for en bestemt gruppe lande og et andet til- eller fravalg over for en anden gruppe lande.
Til- og fravalg foretages i form af notifikationer til depositaren, dvs.
OECDs generalsekretær, efter konventionens bestemmelser herom.
Et land kan efterfølgende tilføje flere dobbeltbeskatningsoverenskomster til listen over overenskomster, som det pågældende land ønsker omfattet af konventionen, men det er ikke muligt at slette en dobbeltbeskatningsoverenskomst fra listen, når overenskomsten først er er notificeret som værende omfattet af konventionen.
I forhold til de frivillige elementer er det muligt af ændre et fravalg til et tilvalg, men ikke omvendt.
Det er således ikke muligt for et land at fortryde, at en bestemt dobbeltbeskatningsoverenskomst er notificeret som en omfattet skatteaftale, eller at et bestemt element er tilvalgt.
Der er intet til hinder for, at et land ikke alene notificerer allerede gældende dobbeltbeskatningsoverenskomster, men også fremtidige overenskomster.
Det vil dog næppe forekomme i praksis særligt ofte, idet alle deltagende lande er forpligtet til leve op til minimumstandarderne i deres dobbeltbeskatningsoverenskomster og således også i deres fremtidige overenskomster.
Der er hermed en stærk formodning for, at landene ved udarbejdelsen af nye dobbeltbeskatningsoverenskomster vil drage omsorg for, at minimumstandarderne  og hvad landene måtte være enige om blandt de frivillige elementer  medtages i de nye overenskomster.
Notifikation af ikke allerede omfattede overenskomster kan dog være relevant i tilfælde, hvor lande på et senere tidspunkt ønsker at ændre foretagne fravalg til tilvalg.
Det er en forudsætning for, at en given dobbeltbeskatningsoverenskomst vil blive ændret med den multilaterale konvention, at begge lande har medtaget overenskomsten i opregningen over omfattede dobbeltbeskatningsoverenskomster.
Hvor dette er tilfældet, vil den pågældende dobbeltbeskatningsoverenskomst blive ændret, i det omfang der er et sammenfald mellem de to landes til- og fravalg.
Forestiller man sig som et eksempel, at land A har tilvalgt samtlige frivillige elementer i konventionen, mens land B kun har tilvalgt de syv, vil dobbeltbeskatningsoverenskomsten mellem land A og land B således blive ændret på de syv punkter, som begge lande har tilvalgt.
Har land C eksempelvis tilvalgt 10 elementer, vil dobbeltbeskatningsoverenskomsten mellem land A og land C blive ændret på disse 10 punkter, mens dobbeltbeskatningsoverenskomsten mellem land B og land C kun vil blive ændret på de punkter, hvor der er sammenfald i de valg der er foretaget.
Der er i afsnit 5 nedenfor medtaget en oversigt over de lande og jurisdiktioner, der pr. 1. februar 2019 har undertegnet/ratificeret konventionen.
For de lande og jurisdiktioner, der har ratificeret, er endvidere angivet det tidspunkt, hvor konventionen træder i kraft for den pågældende part.
Det vil løbende blive offentliggjort, hvilke af Danmarks dobbeltbeskatningsoverenskomster der bliver ændret ved den multilaterale konvention og i hvilket omfang.
Dette vil ske i takt med, at begge parter i dobbeltbeskatningsoverenskomsterne ratificerer konventionen.
3.2. Gennemgang af den multilaterale konvention Den multilaterale konvention er i engelsk originaltekst og dansk oversættelse medtaget som bilag 1 til loven.
Konventionen er medtaget i sin helhed.
 Konventionen er opbygget på den måde, at der er en indledende del I med angivelse af anvendelsesområde og definitioner, dernæst fem dele med artikler vedrørende BEPS-elementerne og endelig en afsluttende del VII omhandlende emner som bl.a. ratifikation, reservationer, notifikationer og ikrafttræden.
Som tidligere nævnt er fire af konventionens elementer minimumstandarder, som er obligatoriske, mens de resterende elementer er frivillige.
De obligatoriske elementer findes i artiklerne 6, 7 og 16 (to steder). Artikel 17 er samtidig udformet sådan, at der ikke er mulighed for en total fravælgelse, selvom den ikke regnes som en minimumstandard.
Såvel de obligatoriske som de frivillige elementer er i alt væsentligt indarbejdet i OECDs model for dobbeltbeskatningsoverenskomster.
Dette skete for de fleste ændringers vedkommende ved den seneste opdatering, som blev offentliggjort i 2017. Disse elementer vil således komme til at indgå i fremtidige dobbeltbeskatningsoverenskomster i det omfang, at disse udarbejdes i overensstemmelse med OECDmodellen.
Som nævnt i afsnit 2.1 anvendes i den danske oversættelse af konventionen udtrykket »omfattet skatteaftale« om en dobbeltbeskatningsoverenskomst, som er omfattet af konventionen, dvs. en dobbeltbeskatningsoverenskomst, som begge lande har notificeret som værende omfattet.
I den følgende gennemgang anvendes betegnelsen »omfattet skatteaftale« herefter, når der refereres til konventionens bestemmelser.
I andre tilfælde anvendes den alment anvendte betegnelse »dobbeltbeskatningsoverenskomst«.
3.2.1. Del I  Anvendelsesområde og fortolkning af udtryk 3.2.1.1. Artikel 1  Konventionens anvendelsesområde Artiklen fastsætter, at konventionen ændrer (engelsk: »modifies«) alle omfattede skatteaftaler som defineret i artikel 2, stk. 1, litra a.
3.2.1.2. Artikel 2  Fortolkning af udtryk Artiklen definerer forskellige udtryk, som anvendes i konventionen, og som ved anvendelse af konventionen har den angivne betydning.
Udtrykket »omfattet skatteaftale« betyder en aftale om undgåelse af dobbeltbeskatning for så vidt angår indkomstskatter.
Aftalen skal være i kraft mellem to eller flere parter i konventionen, og hver part skal have foretaget en notifikation til depositaren, hvori aftalen er anført som en aftale som ønskes omfattet af konventionen.
Begge/alle parter i en aftale skal med andre ord melde den pågældende aftale ind, før den bliver en »omfattet skatteaftale«, hvor konventionens bestemmelser gælder.
Der findes landene imellem mange dobbeltbeskatningsoverenskomster, som omfatter såvel indkomstskatter som formueskatter.
Det gælder også for Danmarks vedkommende.
Sådanne overenskomster er omfattet af definitionen af udtrykket »omfattet skatteaftale« på lige fod med overenskomster, der alene omfatter indkomstskatter.
Overenskomster, der alene gælder for skibs- og luftfart, er derimod ikke omfattet.
Udtrykket »part« betyder en stat eller en jurisdiktion (som ikke er en selvstændig stat), for hvilken konventionen er i kraft, mens udtrykket »kontraherende jurisdiktion« betyder en part i en omfattet skatteaftale.
Endelig betyder udtrykket »underskriver« en stat eller jurisdiktion, som har undertegnet konventionen, men hvor konventionen endnu ikke er i kraft.
 I den følgende gennemgang af konventionens bestemmelser anvendes betegnelsen »land« frem for betegnelsen »jurisdiktion«.
3.2.2. Del II  Forskelle i reglerne for hybride enheder 3.2.2.1. Artikel 3  Transparente enheder Ved en transparent enhed forstås en enhed, som ikke er et selvstændigt skattesubjekt, og hvor beskatningen i stedet sker hos enhedens ejere.
Et eksempel er et dansk interessentskab.
Det fastsættes i artiklens stk. 1, at indkomst, som erhverves af eller gennem en enhed, som helt eller delvis er transparent efter skattelovgivningen i et af de to lande, kun anses for at være indkomst for en person og dermed omfattet af bestemmelserne i en omfattet skatteaftale i det omfang, at indkomsten skattemæssigt behandles som indkomst erhvervet af en person, der er hjemmehørende i det pågældende land.
Forstiller man sig som et eksempel, at et dansk interessentskab med to danske og en udenlandsk interessent erhverver indkomst fra udlandet, vil kun den del af indkomsten, der kan henføres til de to danske interessenter, være omfattet af Danmarks dobbeltbeskatningsoverenskomst med det pågældende kildeland.
Stk. 2 handler om anvendelse af dobbeltbeskatningsoverenskomsternes lempelsesregler på transparente enheder.
Efter bestemmelsen skal et land ikke give lempelse, hvis bestemmelserne i en omfattet skatteaftale alene muliggør beskatning i det andet land, fordi indkomsten også er indkomst erhvervet af en person, der er hjemmehørende i dette andet land.
Bestemmelsen kan illustreres med følgende eksempel: Enhed X er hjemmehørende i land A, der anser enheden for at være et selvstændigt skattesubjekt og beskatter enheden efter globalindkomstprincippet.
Enhed X har deltagere, som er hjemmehørende i såvel land A som i land B.
Land B anser imidlertid enhed X for at være transparent og beskatter de deltagere, der er hjemmehørende i land B, af deres andel af enhed Xs indkomst.
Land A skal ved sin beskatning af enhed X i denne situation ikke give lempelse for den skat, der er betalt i land B, ligesom land B heller ikke skal give lempelse for den skat, der er betalt i land A.
Det er her forudsat, at beskatningen alene sker på grundlag af, at deltagerne er hjemmehørende i det ene eller det andet land.
Hvis enhed X i ovenstående eksempel har et fast driftssted i land B, kan land B beskatte overskuddet i dette faste driftssted efter dobbeltbeskatningsoverenskomstens regler herom, og land A skal give lempelse efter overenskomstens regler.
 Bopælslandet er med andre ord kun forpligtet til at give lempelse for dobbeltbeskatning, når indkomsten kan beskattes i det andet land efter bestemmelserne i dobbeltbeskatningsoverenskomsten, herunder når indkomsten kan henføres til et fast driftssted beliggende i det andet land.
Stk. 3 fastslår, at bestemmelserne i stk. 1 ikke kan fortolkes sådan, at de berører et lands ret til at beskatte personer, der er hjemmehørende i det pågældende land.
Stk. 3 gælder kun i de tilfælde, hvor der er taget forbehold for artikel 11, som handler om anvendelse af skatteaftaler til at begrænse en parts ret til at beskatte hjemmehørende personer, jf. den senere gennemgang.
Princippet om, at en dobbeltbeskatningsoverenskomst ikke berører et lands ret til at beskatte personer, der er hjemmehørende i det pågældende land, kan synes at være umiddelbart indlysende, men spørgsmålet har dog været genstand for diskussion.
 Stk. 4 fastsætter, at bestemmelserne i stk. 1 (som disse måtte være ændret ved stk. 3) skal anvendes i stedet for eller i fravær af bestemmelser om transparente enheder i omfattede skatteaftaler.
Det er muligt for en part at tage forbehold over for bestemmelserne.
Der kan tages forbehold over for hele artikel 3 eller for dele af den, jf. stk. 5. Endelig indeholder stk. 6 bestemmelser, hvorefter parterne skal notificere depositaren om forskellige nærmere angivne forhold.
3.2.2.2. Artikel 4  Dobbeltdomicilerede enheder Ved en dobbeltdomicileret enhed forstås en enhed, som på samme tid er fuldt skattepligtig til to lande efter disse landes interne lovgivning.
Et eksempel kunne være et selskab, som er registreret i land A, og hvis ledelse samtidig har sit sæde i land B.
Det må i sådanne tilfælde afgøres, hvor det pågældende selskab er hjemmehørende i dobbeltbeskatningsoverenskomstens forstand.
Et selskab er i relation til en dobbeltbeskatningsoverenskomst hjemmehørende i ét og kun ét land.
Det samme gælder fysiske personer.
Efter den hidtidige udformning af OECD-modeloverenskomsten er spørgsmålet om, hvor en dobbeltdomicileret enhed er hjemmehørende, blevet afgjort på den måde, at enheden er blevet anset for hjemmehørende i det land, hvor enhedens virkelige ledelse har sit sæde.
Dette ændres med konventionen, sådan at de to landes kompetente myndigheder skal søge at løse spørgsmålet ved gensidig aftale, idet der skal tages hensyn til den virkelige ledelses sæde, registreringsforhold og alle andre relevante forhold, jf. stk. 1. Ledelsens sæde er herefter ikke længere det eneste kriterium.
 Hvis de to landes kompetente myndigheder ikke er i stand til at indgå en gensidig aftale, er den dobbeltdomicilerede enhed alene berettiget til de lempelser eller skattefritagelser, som den omfattede skatteaftale giver adgang til, i det omfang og på den måde, som de to landes kompetente myndigheder måtte træffe aftale om.
Stk. 2 fastsætter, at bestemmelserne i stk. 1 skal anvendes i stedet for eller i fravær af bestemmelser om dobbeltdomicilerede enheder i omfattede skatteaftaler.
Det er muligt for en part at tage forbehold over for hele artikel 4 eller for dele af den, jf. stk. 3. Parterne skal efter stk. 4 notificere depositaren om forskellige nærmere angivne forhold.
3.2.2.3. Artikel 5  Anvendelse af metoder for ophævelse af dobbeltbeskatning Konventionens artikel 5 handler om anvendelse af de såkaldte lempelsesmetoder.
Ved lempelsesmetoden forstås den metode, som de to lande skal anvende for at ophæve dobbeltbeskatning, når en given indkomst kan beskattes i begge lande efter de to landes interne skattelovgivning.
Der findes som tidligere omtalt to lempelsesmetoder, nemlig creditmetoden og eksemptionsmetoden.
De to metoder optræder som ligestillede muligheder i OECDs modeloverenskomst, og det står landene frit for at vælge den metode, som de hver især ønsker at anvende.
Creditmetoden fungerer på den måde, at bopælslandet skal nedsætte sin skat med den skat, der er betalt i udlandet af den pågældende indkomst.
Nedsættelsen kan dog ikke overstige bopælslandets egen skat af indkomsten.
Derved bliver indkomsten samlet set beskattet på niveauet i det af de to lande, der er »dyrest«.
Ved eksemptionsmetoden beskattes den udenlandske indkomst ikke i bopælslandet, men kun i kildelandet.
Kildelandets skat er hermed endelig, uanset at den måtte være lavere end skatten i bopælslandet.
Artikel 5 angiver tre valgmuligheder for håndtering af lempelsesbestemmelser, jf. stk. 1. Fælles for dem er, at eksemptionsmetoden ikke skal anvendes.
I stedet anvendes creditmetoden.
Det er også muligt ikke at vælge nogen af de tre muligheder og hermed beholde dem, der allerede eksisterer.
Hvis parter i en omfattet skatteaftale har valgt forskellige muligheder, gælder hvert lands valgte løsning for de personer, der er hjemmehørende i det pågældende land.
Efter valgmulighed A (stk. 2 og 3) skal bopælslandet ikke anvende eksemptionsmetoden, men creditmetoden, hvis kildelandet anvender bestemmelserne i den omfattede skatteaftale til at fritage indkomst for beskatning eller reducere skattesatsen.
Dette vil være tilfældet, når udbytter, renter og royalties efter en dobbeltbeskatningsoverenskomst beskattes i kildelandet med en lavere sats end efter kildelandets egen lovgivning, hvilket er helt almindelig praksis.
Der kan også være andre tilfælde, hvor det er aftalt, at kildelandet reducerer sin beskatning.
Valgmulighed B (stk. 4 og 5) retter sig mod en situation, hvor bopælslandet skal anvende eksemptionsmetoden ved lempelse for dobbeltbeskatning af udbytter.
Hvis en udlodning af udbytte er fradragsberettiget i kildelandet, skal bopælslandet ikke anvende eksemptionsmetoden, men creditmetoden.
Endelig er der valgmulighed C (stk. 6 og 7), som er et fravalg af eksemptionsmetoden som generel lempelsesmetode til fordel for creditmetoden.
Valgmulighed C, som den er affattet i stk. 6, og som den ved 2017-opdateringen blev en del af OECD-modeloverenskomsten, fastslår samme princip som i konventionens artikel 3, stk. 2. Bopælslandet er alene forpligtet til at give lempelse for dobbeltbeskatning, når indkomsten kan beskattes i det andet land efter bestemmelserne i dobbeltbeskatningsoverenskomsten, herunder når indkomsten kan henføres til et fast driftssted beliggende i det andet land.
Det kan tilføjes, at bestemmelsen i valgmulighed C indeholder et såkaldt progressionsforbehold.
Et sådant er helt almindeligt, når creditmetoden anvendes som generel lempelsesmetode, samtidig med at bestemte indkomsttyper kun kan beskattes i kildelandet og således skal behandles efter eksemptionsmetoden.
Et praktisk eksempel kunne være løn til offentligt ansatte, der er udsendt af kildelandet til arbejde i bopælslandet.
Sådan lønindkomst kan som udgangspunkt kun beskattes i kildelandet, selvom den pågældende er blevet hjemmehørende i bopælslandet.
Bestemmelsen siger, at hvis en bestemt type indkomst efter overenskomsten kun kan beskattes i kildelandet, kan bopælslandet tage hensyn til denne indkomst ved beregningen af den pågældendes øvrige skatter.
Herved kommer den skattefritagne udenlandske indkomst til at »tælle med« ved beskatningen af den pågældendes øvrige indkomst, hvis bopælslandet beskatter efter en progressiv skatteskala.
Det er muligt for en part at tage forbehold over for bestemmelserne.
Der kan tages forbehold over for hele artiklen for en eller flere omfattede skatteaftaler, jf. stk. 8.
En part, som ikke vælger at anvende valgmulighed C, kan for en eller flere omfattede skatteaftaler forbeholde sig ret til ikke at tillade øvrige parter i en omfattet skatteaftale at vælge denne mulighed, jf. stk. 9. Det er således muligt for en part i en omfattet skatteaftale at hindre andre parter i samme aftale i på grundlag af konventionen at ændre lempelsesmetoden fra eksemption til credit.
Det er ikke muligt at tvinge en part, der anvender creditmetoden, til i stedet at anvende eksemptionsmetoden.
 Reglerne i stk. 8 og 9 er en fravigelse af konventionens almindelige princip om, at et lands tilvalg eller fravalg gælder for samtlige det pågældende lands omfattede skatteaftaler, og at der ikke kan træffes differentierede valg.
 Endelig skal parterne efter stk. 10 notificere depositaren om forskellige nærmere angivne forhold.
3.2.3. Del III  Misbrug af aftaler 3.2.3.1. Artikel 6  Formål med en omfattet skatteaftale Dobbeltbeskatningsoverenskomster indledes som oftest med en præambel, som er en form for programerklæring, hvori det overordnede formål med at indgå overenskomsten angives.
Denne præambel skal efter stk. 1 være udformet sådan, at det udtrykkeligt fremgår, at intentionen er at ophæve dobbeltbeskatning uden at skabe mulighed for ikke-beskatning eller nedsat beskatning gennem skatteunddragelse eller skatteundgåelse.
Den tekst, der er angivet i stk. 1, skal efter stk. 2 indsættes i de omfattede skatteaftaler i stedet for eller i fravær af en præambel med et tilsvarende indhold.
Parterne kan efter stk. 3 tillige vælge at indsætte en præambel om at udvikle økonomiske forbindelser eller at styrke samarbejdet om skatteforhold.
Indsættelse af en præambel som nævnt i stk. 1 er en minimumstandard, som ikke kan fravælges i form af et forbehold.
En part kan dog forbeholde sig ret til ikke at anvende stk. 1 på omfattede skatteaftaler, der allerede har en præambel med et tilsvarende indhold, jf. stk. 4.
 Parterne skal efter stk. 5 og 6 notificere depositaren om forskellige nærmere angivne forhold.
3.2.3.2. Artikel 7  Forhindring af misbrug af aftaler Efter konventionens artikel 7 skal dobbeltbeskatningsoverenskomster indeholde en bestemmelse, der kan imødegå misbrug.
Denne bestemmelse er en minimumstandard og kan suppleres med en forenklet bestemmelse om begrænsning af fordele.
Den forenklede bestemmelse om begrænsning af fordele er ikke i sig selv tilstrækkeligt til at opfylde minimumstandarden.
Bestemmelsen om imødegåelse af misbrug findes i artiklens stk. 1. Der er tale om en såkaldt »Principal Purpose Test«  ofte kaldet en PPT.
Herefter kan der ikke opnås fordele efter en omfattet skatteaftale, hvis det under hensyntagen til alle fakta og omstændigheder i øvrigt er rimeligt at antage, at opnåelse af denne fordel var et af hovedformålene med det pågældende arrangement eller den pågældende transaktion.
Fordelene gives dog, hvis det godtgøres, at opnåelsen af fordelene under disse omstændigheder ville være i overensstemmelse med genstanden for og formålet med de relevante bestemmelser i den omfattede skatteaftale.
 Bestemmelserne i stk. 1 finder efter stk. 2 anvendelse i stedet for eller i fravær af bestemmelser med et sådant indhold i en omfattet skatteaftale.
En part, som ikke har taget forbehold efter stk. 15, litra a (jf. omtalen senere), kan efter stk. 3 også vælge at anvende stk. 4 med hensyn til sine omfattede skatteaftaler.
Dette stykke er en form for »fortrydelsesparagraf«.
Det gælder efter bestemmelsen i stk. 4, at selvom en fordel afslås på grundlag af ovennævnte PPT, kan fordelen alligevel gives, hvis den kompetente myndighed efter anmodning fra den pågældende person og efter at have taget alle relevante fakta og omstændigheder i betragtning når frem til, at fordelene ville være givet til den pågældende person, hvis den omtvistede transaktion eller det omtvistede arrangement ikke havde foreligget.
Hvis anmodningen er fremsat af en person, der er hjemmehørende i det andet land, skal den kompetente myndighed, der har modtaget anmodningen, konsultere det andet lands kompetente myndighed, før afslag gives.
 Når stk. 4 er valgt, anvendes den på bestemmelserne i en omfattet skatteaftale, jf. stk. 5.
 En part kan efter stk. 6 også at anvende den forenklede bestemmelse om begrænsning af fordele, jf. stk. 8-13 (herefter »den forenklede LOB-bestemmelse«). Den forenklede LOB-bestemmelse (»Limitation on Benefits«) gælder efter stk. 6 kun for en omfattet skatteaftale, når begge (eller alle) lande har valgt at anvende den.
Dette modificeres dog ved stk. 7. Hvis ikke alle parter i en omfattet skatteaftale har valgt den forenklede LOB-bestemmelse, er der efter dette stykke to muligheder.
Enten anvendes den forenklede LOB-bestemmelse af alle parter  og således også af dem, der har fravalgt bestemmelsen.
Eller også anvendes den kun af den part eller de parter, der har tilvalgt bestemmelsen, hvilket skal accepteres af den part eller de parter, der ikke har foretaget tilvalg.
Hvis den part, der ikke har valgt den forenklede LOB-bestemmelse, ikke accepterer et af de nævnte alternativer, finder den forenklede LOB-bestemmelse ikke anvendelse på den pågældende omfattede skatteaftale.
 Essensen i den forenklede LOB-bestemmelse er, at en person eller et selskab kun er berettiget til at opnå fordele efter en omfattet skatteaftale, hvis personen eller selskabet opfylder kriterierne for at være en »kvalificeret person« på det tidspunkt, hvor fordelen skal gives, jf. stk. 8.
Den kvalificerede person er defineret i stk. 9. Gruppen af kvalificerede personer omfatter fysiske personer, selve den kontraherende jurisdiktion med dertil hørende myndigheder og organer m.v. samt selskaber og andre enheder, når hovedklassen af deres aktier regelmæssigt handles på en eller flere anerkendte fondsbørser.
Dertil kommer non-profit-organisationer, som det måtte være aftalt mellem landene, pensionskasser m.v. og en ikke-fysisk person, når »kvalificerede personer« direkte eller indirekte ejer mindst 50 pct. af aktierne i mindst halvdelen af en 12-månedersperiode, der omfatter det tidspunkt, hvor fordelen ellers skulle gives.
Uanset om en person er »kvalificeret« eller ej, er den pågældende berettiget til fordele efter en omfattet skatteaftale, hvis den pågældende udøver aktiv erhvervsvirksomhed, jf. stk. 10. Aktiv erhvervsvirksomhed omfatter ikke drift som holdingselskab, overordnet tilsyn med eller administration af en gruppe selskaber, koncernfinansiering eller investeringsvirksomhed, medmindre den udøves af en bank m.v. som led i dennes almindelige virksomhed.
Der stilles krav om, at den erhvervsvirksomhed, som indkomsten knytter sig til, skal være substantiel.
Virksomhed udøvet af en person, som den pågældende er forbundet med, anses for at være udøvet af den pågældende selv.
 En person, som ikke er »kvalificeret«, er efter stk. 11 dog også berettiget til fordele, hvis personer, som er begunstigede på samme måde, direkte eller indirekte ejer mindst 75 pct. af de retmæssige andele i mindst halvdelen af en 12-månedersperiode, der omfatter det tidspunkt, hvor fordelen ellers skulle gives.
Selvom en person, som ikke er »kvalificeret«, hverken er berettiget til fordele efter stk. 10 eller stk. 11, kan den kompetente myndighed efter stk. 12 alligevel give de fordele, der følger af en omfattet skatteaftale, når den pågældende godtgør over for den kompetente myndighed, at hverken etableringen, erhvervelsen, opretholdelsen eller udøvelsen af virksomhed havde som et af sine hovedformål at opnå fordele efter skatteaftalen.
Der kan med andre ord gives fordele, hvis betingelserne i den generelle PPT er opfyldt.
Stk. 13 definerer udtrykkene »anerkendt fondsbørs«, »hovedklassen af aktier« og »begunstiget på samme måde«, mens det i stk. 14 fastsættes, at den forenklede LOB-bestemmelse finder anvendelse i stedet for eller i fravær af bestemmelser, som begrænser fordelene i en omfattet skatteaftale til kun at gælde for en hjemmehørende person, som opfylder kravene i en eller flere kategoriske tests.
Dette forudsætter i sagens natur, at parterne har valgt den forenklede LOB-bestemmelse, jf. stk. 6.
PPT-bestemmelsen er en minimumstandard, der som udgangspunkt ikke kan fravælges gennem et forbehold.
Det er dog muligt for en part at tage forbehold over for PPT-bestemmelsen, jf. stk. 15, hvis den pågældende part har til hensigt på anden vis at indføre bestemmelser med samme virkning.
PPT-bestemmelsen kan også fravælges for omfattede skatteaftaler, der allerede indeholder en sådan bestemmelse.
Det samme gælder bestemmelser svarende til den forenklede LOB-bestemmelse, når en part har valgt at anvende denne.
 Det er efter stk. 16 endvidere muligt at tage forbehold over for artikel 7, hvis en part har valgt den forenklede LOB-bestemmelse, og den anden part ikke har valgt en af de to valgmuligheder i stk. 7. I så fald skal de pågældende parter på anden måde nå frem til en gensidigt tilfredsstillende løsning, der sikrer, at minimumstandarden opfyldes.
 Endelig skal parterne efter stk. 17 notificere depositaren om forskellige nærmere angivne forhold.
3.2.3.3. Artikel 8  Transaktioner hvor udbytter overføres Langt de fleste dobbeltbeskatningsoverenskomster indeholder bestemmelser, der begrænser kildelandets ret til at beskatte udbytter, der udloddes til en modtager, som er hjemmehørende i bopælslandet, og som med dobbeltbeskatningsoverenskomsternes udtryk er den retmæssige ejer af udbytterne.
Der skelnes i dobbeltbeskatningsoverenskomsterne mellem udbytter udloddet i moder-/datterselskabsforhold og udbytter af porteføljeaktier, hvor datterselskabsudbytter beskattes med en lavere sats i kildelandet end udbytte af porteføljeaktier.
Samtidig fastsættes det i overenskomsterne, hvornår et moder-/datterselskabsforhold foreligger.
Der er oftest tale om bestemmelser om, at moderselskabet skal eje en bestemt del af aktierne i datterselskabet.
Konventionens artikel 8 fastsætter regler for anvendelsen af den lavere sats for beskatning af datterselskabsudbytter.
Det er efter stk. 1 en betingelse for anvendelse af den lavere sats i en omfattet skatteaftale, at ejerskabsbetingelserne er opfyldt i en uafbrudt periode på 365 dage, som omfatter den dag, hvor udbytterne udbetales.
 Denne minimumperiode for ejerforhold finder efter stk. 2 anvendelse i stedet for eller i fravær af bestemmelser om minimumperioder i omfattede skatteaftaler.
Det er efter stk. 3 muligt at tage forbehold for artikel 8 som helhed på alle den pågældende parts omfattede skatteaftaler.
Det er også muligt at tage forbehold for artiklen i det omfang, at den omfattede skatteaftale allerede indeholder en minimumperiode for ejerforhold eller allerede indeholder en minimumperiode, der er kortere eller længere end 365 dage.
 Parterne skal efter stk. 4 notificere depositaren om forskellige nærmere angivne forhold.
3.2.3.4. Artikel 9  Kapitalgevinster ved afhændelse af aktier eller interesser i enheder, hvis værdi hovedsageligt hidrører fra fast ejendom Aktieavancer kan efter OECDs model for dobbeltbeskatningsoverenskomster som hovedregel kun beskattes i afhænderens bopælsland.
Dog har OECD-modellen siden 2002 indeholdt en bestemmelse om, at fortjeneste ved afhændelse af aktier, hvor mere end 50 pct. af værdien direkte eller indirekte hidrører fra fast ejendom beliggende i det andet land, kan beskattes i dette andet land.
 Baggrunden er, at fortjeneste ved afhændelse af fast ejendom efter OECD-modellen altid kan beskattes i det land, hvor ejendommen er beliggende (kildelandet). Ændringen af modellen i 2002 har til formål at hindre, at kildelandets beskatningsret til ejendomsavancer omgås, ved at fast ejendom erhverves af et selskab, hvis aktier efterfølgende afhændes.
Efter stk. 1, litra a, finder bestemmelser af denne karakter  uden at der nævnes en specifik værdigrænse  anvendelse, hvis den relevante værdibetingelse er opfyldt på noget tidspunkt inden for 365 dage før afhændelsen.
Betingelsen skal således ikke være opfyldt i nogen nærmere angivet periode.
Bestemmelserne finder efter stk. 1, litra b, anvendelse på aktier eller sammenlignelige interesser, som f.eks. interesser i et interessentskab, sammen med andre aktier eller rettigheder, som allerede er omfattet.
 Bestemmelserne i stk. 1, litra a, finder efter stk. 2 anvendelse i stedet for eller i fravær af bestemmelser med et sådant indhold i en omfattet skatteaftale.
En part kan efter stk. 3 også vælge at anvende stk. 4 på sine omfattede skatteaftaler.
Bestemmelserne i stk. 1 og stk. 2 forudsætter, at der allerede eksisterer bestemmelser om beskatning af sådanne »ejendomsaktier« i de omfattede skatteaftaler.
Dette er dog ikke nødvendigvis tilfældet, jf. bl.a. det forhold, at sådanne bestemmelser først kom ind i OECD-modellen i 2002. Stk. 4 åbner mulighed for, at en sådan bestemmelse kan indsættes, eller en gældende bestemmelse kan affattes som anført i det pågældende stykke.
Stk. 4 nævner i modsætning til stk. 1 specifikt en værdigrænse på 50 pct.
 Hvis stk. 4 anvendes, finder bestemmelserne efter stk. 5 anvendelse i stedet for eller i fravær af bestemmelser med et sådant indhold i en omfattet skatteaftale.
 Det er muligt for en part at tage forbehold over for bestemmelserne i artikel 9. Der kan tages forbehold over for hele artiklen eller for dele af den, jf. stk. 6. Endelig indeholder stk. 7 og 8 bestemmelser, hvorefter parterne skal notificere depositaren om forskellige nærmere angivne forhold.
3.2.3.5. Artikel 10  Anti-misbrugsregel for faste driftssteder beliggende i tredje-jurisdiktioner Konventionens artikel 10 fastsætter, at en omfattet skatteaftale under visse betingelser ikke finder anvendelse på den givne indkomst i en situation, hvor et foretagende i et land har indkomst fra et andet land, mens det førstnævnte land anser indkomsten for at henhøre til foretagendets faste driftssted i et tredjeland, samtidig med at den henførte indkomst ikke beskattes i det førstnævnte land.
Ved et fast driftssted forstås et fast forretningssted, hvorigennem foretagendets erhvervsvirksomhed i det andet land (kildelandet) helt eller delvis udøves.
Der kan f.eks. være tale om en filial beliggende i kildelandet.
Et datterselskab i kildelandet udgør ikke i sig selv et fast driftssted for det udenlandske moderselskab.
Efter dobbeltbeskatningsoverenskomsterne kan indkomsten i det faste driftssted beskattes i kildelandet.
 Bestemmelserne i stk. 1 kan illustreres med følgende eksempel:
Et foretagende i land A etablerer et fast driftssted i land C.
Land A beskatter efter egen lovgivning eller pga. anvendelse af eksemptionsmetoden ikke overskuddet i det faste driftssted.
Foretagendet har renteindkomst fra land B under sådanne omstændigheder, at indkomsten henføres til det faste driftssted i land C.
Forudsat at foretagendet i land A er den retmæssige ejer af renterne, vil land B skulle nedsætte sin skat efter dobbeltbeskatningsoverenskomsten med land A uanset hvilken beskatning, der sker i land A og/eller land C.
Efter stk. 1 kan land B i et sådant tilfælde undlade at give fordele efter dobbeltbeskatningsoverenskomsten  dvs. alligevel beskatte renteindkomsten efter egne regler  hvis indkomsten i land C beskattes med mindre end 60 pct. af den skat, der skulle betales, hvis det faste driftssted havde været beliggende i land A.
 Efter stk. 2 gælder dette dog ikke, hvis foretagendet i land A udøver aktiv erhvervsvirksomhed gennem det faste driftssted i land C bortset fra virksomhed, som går ud på at foretage, forvalte eller besidde investeringer for foretagendets egen regning, medmindre denne virksomhed er bankvirksomhed, forsikringsvirksomhed eller virksomhed med handel med værdipapirer udøvet af henholdsvis en bank, et forsikringsselskab eller en registreret værdipapirhandler.
Det er efter stk. 3 alligevel muligt at give fordele efter en omfattet skatteaftale, selvom betingelserne i stk. 1 og stk. 2 ikke er opfyldt, hvis noget sådant kan begrundes i lyset af årsagerne til, at betingelserne ikke er opfyldt.
De kompetente myndigheder skal konsultere hinanden, før en anmodning efter denne bestemmelse imødekommes eller afslås.
 Bestemmelserne i stk. 1-3 finder efter stk. 4 anvendelse i stedet for eller i fravær af bestemmelser i en omfattet skatteaftale, der afskærer eller begrænser overenskomstfordele, når et fortagende i land A som i ovenstående eksempel erhverver indkomst fra land B, samtidig med at indkomsten kan henføres til foretagendets faste driftssted i land C.
 Det er muligt for en part at tage forbehold over for bestemmelserne i artikel 10. Der kan tages forbehold over for hele artiklen, jf. stk. 5. Det er også muligt ikke at anvende artiklen på omfattede skatteaftaler, der allerede indeholder bestemmelser af den pågældende karakter, eller kun at anvende artiklen på sådanne overenskomster.
 Endelig skal parterne efter stk. 6 notificere depositaren om forskellige nærmere angivne forhold.
3.2.3.6. Artikel 11  Anvendelse af skatteaftaler til at begrænse en parts ret til at beskatte hjemmehørende personer Stk. 1 fastslår, at en omfattet skatteaftale ikke berører et lands ret til at beskatte personer og selskaber, der er hjemmehørende i dette land, bortset fra de tilfælde, hvor det er aftalt, at bopælslandets beskatningsret berøres.
Disse regler kan forekomme at være umiddelbart indlysende, men spørgsmålet har dog været genstand for diskussion.
Bestemmelserne i stk. 1 finder efter stk. 2 anvendelse i stedet for eller i fravær af bestemmelser i en omfattet skatteaftale med et sådant indhold.
En part kan efter stk. 3 tage forbehold over for artiklen som helhed eller vælge ikke at anvende artiklen på omfattede skatteaftaler, der allerede indeholder sådanne bestemmelser.
Parterne skal efter stk. 4 notificere depositaren om forskellige nærmere angivne forhold.
3.2.4. Del IV  Undgåelse af status som fast driftssted 3.2.4.1. Artikel 12  Kunstig undgåelse af status som fast driftssted gennem kommissionærarrangementer og lignende strategier Ved et fast driftssted forstås som tidligere anført et fast forretningssted, hvor igennem foretagendets erhvervsvirksomhed i det andet land (kildelandet) helt eller delvist udøves.
Der kan f.eks. være tale om en filial beliggende i kildelandet.
Efter dobbeltbeskatningsoverenskomsterne kan indkomsten i det faste driftssted beskattes i kildelandet.
Den nærmere definition af begrebet »fast driftssted« findes i OECDs modeloverenskomst.
Ud over en opregning af eksempler på forretningssteder, der udgør et fast driftssted, indeholder OECD-modellen bl.a. også regler for, hvornår virksomhed udøvet i kildelandet gennem uafhængige repræsentanter antager en sådan karakter, at foretagendet anses for at have fast driftssted.
 Stk. 1 fastsætter, at der vil foreligge fast driftssted, når en person  en uafhængig repræsentant  handler på vegne af et foretagende, og dette arbejde rutinemæssigt resulterer i indgåelse af kontrakter, som ikke efterfølgende væsentligt ændres af foretagendet.
Dette gælder efter stk. 2 dog ikke, hvis repræsentanten selv driver erhvervsvirksomhed i kildelandet og handler for foretagendet inden for rammerne af denne virksomhed.
Hvis repræsentanten udelukkende eller næsten udelukkende handler på vegne af foretagendet, anses den pågældende ikke for at være en uafhængig repræsentant i kildelandet og vil derfor udgøre et fast driftssted for foretagendet i kildelandet.
Efter stk. 3, litra a, finder stk. 1 anvendelse i stedet for gældende bestemmelser i omfattede skatteaftaler om statuering af fast driftssted, når uafhængige repræsentanter påtager sig opgaver for et foretagende, men kun i det omfang at sådanne bestemmelser retter sig mod den situation, at repræsentanten har og sædvanligvis udøver en fuldmagt til at indgå aftaler i foretagendets navn.
Efter stk. 3, litra b, finder stk. 2 anvendelse i stedet for gældende bestemmelser i omfattede skatteaftaler, hvorefter et foretagende ikke anses for at have fast driftssted med hensyn til virksomhed, som en uafhængig repræsentant påtager sig for foretagendet.
En part kan efter stk. 4 tage forbehold for artiklen i sin helhed.
Parterne skal efter stk. 5 og 6 notificere depositaren om forskellige nærmere angivne forhold.
3.2.4.2. Artikel 13  Kunstig undgåelse af status som fast driftssted gennem undtagelse for bestemte former for virksomhed Forskellige former for »hjælpevirksomhed« udgør ikke et fast driftssted efter dobbeltbeskatningsoverenskomsterne.
Et eksempel er anvendelsen af indretninger udelukkende med henblik på oplagring, udstilling eller udlevering af varer tilhørende det udenlandske foretagende.
Virksomhed, som alene er af forberedende eller afhjælpende karakter, udgør heller ikke et fast driftssted.
Konventionens artikel 13 opstiller to valgmuligheder, som parterne efter stk. 1 kan anvende ved afgrænsningen af, hvornår »hjælpevirksomhed« udgør et fast driftssted.
Parterne kan også vælge ikke at anvende nogen af dem.
De to valgmuligheder A og B fremgår af stk. 2 og 3.
Efter valgmulighed A, jf. stk. 2, omfatter udtrykket »fast driftssted« ikke virksomhed, som i en omfattet skatteaftale særskilt er opregnet som virksomhed, der ikke udgør et fast driftssted, uanset om denne undtagelse beror på, at virksomheden er af forberedende eller afhjælpende karakter.
Det omfatter heller ikke anden form for virksomhed for foretagendet eller kombinationer af de nævnte former for virksomhed.
Det er dog samtidig en udtrykkelig forudsætning, at virksomheden eller kombinationen af forskellige former for virksomhed er af forberedende eller afhjælpende karakter.
Anvendelse af indretninger som nævnt i eksemplet ovenfor vil således udgøre et fast driftssted, hvis det kan påvises, at virksomheden ikke udelukkende er af forberedende eller afhjælpende karakter.
 Efter valgmulighed B, jf. stk. 3, omfatter udtrykket »fast driftssted« ikke virksomhed, som i en omfattet skatteaftale særskilt er opregnet som virksomhed, der ikke udgør et fast driftssted, uanset om denne undtagelse beror på, at virksomheden er af forberedende eller afhjælpende karakter, medmindre det udtrykkeligt er aftalt, at undtagelsen forudsætter, at virksomheden er af forberedende eller afhjælpende karakter.
 Udtrykket »fast driftssted« omfatter efter denne valgmulighed heller ikke anden form for virksomhed for foretagendet, forudsat af virksomheden er af forberedende eller afhjælpende karakter, og det omfatter under samme forudsætning heller ikke kombinationer af de nævnte former for virksomhed.
 Forskellen på de to valgmuligheder er således, at anvendelsen af indretninger udelukkende med henblik på oplagring, udstilling eller udlevering af varer efter valgmulighed B kan være undtaget fra definitionen af »fast driftssted«, selvom virksomheden ikke nødvendigvis udelukkende er af forberedende eller afhjælpende karakter.
 Stk. 4 fastsætter, at reglen om virksomhed af forberedende eller afhjælpende karakter ikke finder anvendelse, hvis foretagendet eller et nært forbundet foretagende derudover driver erhvervsvirksomhed samme sted eller et andet sted i kildelandet gennem et fast driftssted, eller den samlede virksomhed (kombinationen af disse virksomheder) ikke er af forberedende eller afhjælpende karakter.
 Efter stk. 5 finder stk. 2-4 anvendelse i stedet for de relevante dele af bestemmelserne i en omfattet skatteaftale, der opregner bestemte former for virksomhed, der anses for ikke at udgøre et fast driftssted.
En part kan efter stk. 6 tage forbehold for artiklen som helhed.
En part kan også undlade at anvende stk. 2 og/eller stk. 4 på sine omfattede skatteaftaler.
Endelig skal parterne efter stk. 7 og 8 notificere depositaren om forskellige nærmere angivne forhold.
3.2.4.3. Artikel 14  Opdeling af kontrakter Efter OECDs modeloverenskomst udgør et bygge- og anlægsarbejde kun et fast driftssted, hvis arbejdet varer i mere end 12 måneder.
Spørgsmålet er herefter, hvordan denne 12-månedersperiode skal opgøres.
 Det fastsættes i konventionens artikel 14, stk. 1, at perioder, hvor entreprenøren eller interesseforbundne parter udøver virksomhed af mere end 30 dages varighed på byggepladsen og perioder på mere end 30 dage, der relaterer sig til anden virksomhed knyttet til byggeprojektet, skal lægges sammen ved opgørelsen af 12-månedersperioden.
 Disse bestemmelser finder efter stk. 2 anvendelse i stedet for eller i fravær af bestemmelser mod opdeling af kontrakter i omfattede skatteaftaler.
Parterne kan efter stk. 3 tage forbehold for artiklen som helhed eller kan tage forbehold for anvendelse af artiklen på bestemmelser i omfattede skatteaftaler, som vedrører efterforskning eller udnyttelse af naturforekomster.
Parterne skal efter stk. 4 notificere depositaren om forskellige nærmere angivne forhold.
3.2.4.4. Artikel 15  Definition af en person, som er nært forbundet med et foretagende Stk. 1 indeholder en definition af, hvornår en person anses for at være nært forbundet med et foretagende.
Bestemmelsen har betydning for anvendelsen af omfattede skatteaftaler, der er blevet ændret ved artikel 12, 13 eller 14.
 En person er efter artikel 15, stk. 1, nært forbundet med et foretagende, hvis, når alle relevante forhold og omstændigheder tages i betragtning, den ene kontrolleres af den anden, eller begge kontrolleres af de samme personer eller foretagender.
 Under alle omstændigheder anses en person for at være nært forbundet med et foretagende, hvis den ene direkte eller indirekte ejer mere end 50 pct. af kapitalen eller besidder mere end 50 pct. af stemmerettighederne i den anden.
 Parter, som har taget forbehold efter artikel 12, 13 eller 14, kan efter stk. 2 tage forbehold for artikel 15 med hensyn til de skatteaftaler, hvor de nævnte forbehold finder anvendelse.
3.2.5. Del V  Forbedring af muligheden for at løse tvister 3.2.5.1. Artikel 16  Indgåelse af gensidige aftaler Dobbeltbeskatningsoverenskomsterne indeholder regler om, hvordan tvister kan løses af de to landes kompetente myndigheder.
Dette sker gennem indgåelse af gensidige aftaler.
 Efter den hidtidige affattelse af OECD-modeloverenskomstens artikel om indgåelse af gensidige aftaler kan en skattepligtig, der mener, at vedkommende er blevet beskattet i strid med bestemmelserne i en dobbeltbeskatningsoverenskomst, indbringe spørgsmålet for den kompetente myndighed i det land, hvor vedkommende er hjemmehørende (bopælslandet). De to landes kompetente myndigheder skal så søge ved gensidig aftale at løse spørgsmålet.
Ved artikel 16, stk. 1, ændres dette, sådan at den skattepligtige ikke alene kan indbringe sin sag for myndighederne i bopælslandet, men også i kildelandet.
Stk. 2 fastsætter, at en gensidig aftale skal implementeres uanset eventuelle tidsgrænser i national lov.
Sidstnævnte bestemmelse har dog været en del af OECD-modeloverenskomsten siden 1977.
Endelig fastsættes det i stk. 3, at de kompetente myndigheder kan konsultere hinanden om undgåelse af dobbeltbeskatning i tilfælde, der ligger uden for overenskomsten.
Dette har været en del af OECD-modeloverenskomsten siden den første udgave af modellen, der kom i 1963.
 De nævnte bestemmelser finder efter stk. 4 anvendelse i stedet for eller i fravær af gældende bestemmelser om den gensidige aftaleprocedure i omfattede skatteaftaler bortset fra eventuelle bestemmelser om voldgift (se herom i gennemgangen af artikel 18-26). I forhold til hidtil indebærer ændringerne i praksis alene, at den skattepligtige fremover ikke alene kan indbringe en sag om dobbeltbeskatning for myndighederne i bopælslandet, men også i kildelandet.
Bestemmelserne i konventionens artikel 16 er minimumstandarder.
Det er ikke i sig selv afgørende, hvordan minimumstandarderne opfyldes, blot det sker, og der er i stk. 5 åbnet mulighed for, at minimumstandarden i dette tilfælde kan opfyldes på anden måde end ved en implementering af artiklens bestemmelser.
Det er således muligt for en part at tage forbehold over for bestemmelserne om de to minimumstandarder på det grundlag, at den pågældende part som bopælsland vil iværksætte en konsultationsprocedure over for den kompetente myndighed i kildelandet.
Hvis en part tager et sådant forbehold, vil en sag om beskatning i strid med en dobbeltbeskatningsoverenskomst som hidtil kun kunne indbringes for den kompetente myndighed i bopælslandet.
Bopælslandet forpligter sig samtidig til at iværksætte en konsultationsprocedure over for kildelandet, således at alle relevante forhold vil kunne indgå i grundlaget for sagens afgørelse.
 Endelig skal parterne efter stk. 6 notificere depositaren om forskellige nærmere angivne forhold.
3.2.5.2. Artikel 17  Tilsvarende reguleringer Konventionens artikel 17 vedrører korrektioner i forbindelse med »transfer pricing«, dvs. transaktioner mellem interesseforbundne parter.
Det fastsættes i stk. 1, at hvis det ene land har foretaget en forhøjelse af fortjenesten ved transaktioner mellem interesseforbundne parter, skal det andet land foretage en modsvarende regulering (nedsættelse). Bestemmelsen har været en del af OECD-modeloverenskomsten siden 1977 og finder efter stk. 2 anvendelse i stedet for eller i fravær af bestemmelser om sådanne reguleringer.
Parterne kan efter stk. 3 tage forbehold for at anvende artiklen på omfattede skatteaftaler, som allerede indeholder de pågældende bestemmelser.
Parterne kan også tage forbehold, hvis det på anden mådes sikres, at de nævnte reguleringer vil finde sted.
Det er ikke muligt for en part at tage forbehold for artiklen som helhed, selvom artiklens bestemmelser ikke betragtes som en minimumstandard.
 Parterne skal efter stk. 4 notificere depositaren om forskellige nærmere angivne forhold.
3.2.6. Del VI  Voldgift 3.2.6.1. Indledende bemærkninger om voldgift Som tidligere nævnt indeholder dobbeltbeskatningsoverenskomsterne regler om, hvordan tvister kan løses af de to landes kompetente myndigheder.
Dette sker gennem indgåelse af gensidige aftaler, jf. konventionens artikel 16. Imidlertid pålægger reglerne om indgåelse af gensidige aftaler i udgangspunktet alene de to landes kompetente myndigheder en forpligtelse til at søge at nå til enighed.
Reglerne pålægger i deres oprindelige form således ikke de kompetente myndigheder en pligt til at sikre, at enighed faktisk opnås, og at dobbeltbeskatning på dette grundlag i tvivlstilfælde undgås.
På denne baggrund blev OECDs modeloverenskomst ved opdateringen i 2008 ændret, således at modellen herefter indeholder bestemmelser om, at sådanne uløste sager kan løses ved voldgift.
Bestemmelsen i OECD-modellen blev dog tilføjet en fodnote, hvori det anføres, at sådanne bestemmelser ikke vil kunne accepteres af alle lande, og at nogle lande måtte ønske kun at medtage bestemmelser om voldgift i en del af deres dobbeltbeskatningsoverenskomster og ikke i dem alle.
Bestemmelserne om voldgift skal derfor iflg. fodnoten kun medtages i dobbeltbeskatningsoverenskomster, når begge lande finder dette passende.
Bestemmelserne om voldgift blev marginalt ændret ved opdateringen af OECD-modellen i 2017, hvor den nævnte fodnote samtidig udgik.
Bestemmelserne om voldgift indgår herefter i OECD-modellen på linje med modellens øvrige bestemmelser.
OECDs modeloverenskomst angiver alene nogle rammer og indeholder ikke detaljerede regler om selve voldgiftsproceduren.
I stedet indeholder den seneste udgave af OECD-kommentarerne til voldgiftsbestemmelsen en henvisning til den multilaterale konvention som et eksempel på, hvordan sådanne bestemmelser kan udformes.
Bestemmelserne i konventionen har dog stadig en så overordnet karakter, at anvendelsen af voldgift forudsætter, at der mellem de to landes kompetente myndigheder er indgået en aftale om implementering af konventionens artikler om voldgift.
Udgangspunktet i den multilaterale konvention er som i OECD-modeloverenskomsten, at tvivlsspørgsmål inden for nærmere angivne tidsfrister henvises til bindende voldgift, hvis de to landes kompetente myndigheder ikke selv kan nå frem til en løsning.
Heri ligger samtidig, at der ikke er grundlag for voldgift, hvis de to landes kompetente myndigheder allerede har fundet en løsning.
Dette gælder, uanset hvad den skattepligtige selv måtte mene om den løsning, som myndighederne er nået frem til.
En beslutning truffet ved voldgift er som udgangspunkt bindende.
Dog kan den skattepligtige afslå at acceptere en gensidig aftale mellem de kompetente myndigheder om, hvordan beslutningen skal effektueres.
I så fald er sagen afsluttet for de kompetente myndigheders vedkommende.
Det samme gælder, hvis den skattepligtige vælger at forfølge beslutningen ved domstole eller administrative nævn.
Konventionen fastlægger regler for udpegning af voldgiftsmænd og regler om fortrolighed i voldgiftsprocessen.
Der fastlægges dernæst regler af proceduremæssig karakter og regler om fordeling af omkostningerne i forbindelse med voldgiftsproceduren.
Som nævnt er der tale om regler af mere overordnet karakter, hvorfor de involverede lande skal indgå en aftale om den praktiske udmøntning af konventionens bestemmelser om voldgift.
3.2.6.2. Artikel 18  Valg af del VI Konventionens bestemmelser om voldgift skal i modsætning til konventionens øvrige bestemmelser  bortset fra de bestemmelser, der udgør en minimumstandard  ikke fravælges, hvis et land ikke ønsker, at landets dobbeltbeskatningsoverenskomster skal være omfattet af bestemmelserne.
Bestemmelserne om voldgift skal derimod aktivt tilvælges, hvis et land ønsker sine overenskomster omfattet.
 Det præciseres i bestemmelsen, at del VI kun finder anvendelse på en omfattet skatteaftale, når begge kontraherende jurisdiktioner ved notifikation til depositaren har foretaget et sådant tilvalg.
3.2.6.3. Artikel 19  Obligatorisk bindende voldgift Konventionens artikel 19, stk. 1, fastsætter det grundlæggende princip for, hvornår voldgift skal tages i anvendelse.
Dette vil være tilfældet, hvis en person har indbragt en sag om anvendelse af en omfattet skatteaftale for den kompetente myndighed i et af de to lande, og det ikke er muligt for de to landes kompetente myndigheder gennem den gensidige aftaleprocedure at nå til enighed inden for en frist på to år.
Den skattepligtige skal dog selv skriftligt anmode om, at voldgiftsproceduren iværksættes.
Stk. 2 og stk. 3 handler om tidsfrister.
Efter stk. 2 afbrydes den ovennævnte frist, hvis en kompetent myndighed stiller den gensidige aftaleprocedure i bero, fordi en sag vedrørende et eller flere af de samme spørgsmål verserer ved en domstol eller et administrativt nævn.
Efter stk. 3 forlænges den nævnte frist, hvis en person, som er direkte berørt af sagen, ikke i rette tid har tilvejebragt oplysninger, som en af de kompetente myndigheder har anmodet om.
Stk. 4 fastsætter, at voldgiftskendelsen er endelig, og at den skal gennemføres gennem den gensidige aftaleprocedure vedrørende sagen.
Voldgiftskendelsen er bindende for begge berørte lande.
Kendelsen er dog ikke bindende, hvis den skattepligtige ikke accepterer den gensidige aftale, som gennemfører voldgiftskendelsen.
I så fald kan sagen ikke gøres til genstand for yderligere behandling af de kompetente myndigheder.
Voldgiftskendelsen er heller ikke bindende, hvis den i en endelig retsafgørelse i et af de to lande anses for ugyldig.
I så fald anses voldgiftsproceduren for ikke at have fundet sted, og det vil være muligt at iværksætte en ny voldgiftsprocedure forfra.
Endelig er kendelsen ikke bindende, hvis den skattepligtige efterfølgende forfølger sagen ved domstole eller administrative nævn.
Stk. 5-9 indeholder en række procedureregler om sagens gang, om indhentelse af supplerende oplysninger og om tidsfristerne i forbindelse med sagens behandling, mens stk. 10 pålægger landenes kompetente myndigheder ved gensidig aftale at fastsætte nærmere regler for anvendelsen af voldgiftsbestemmelserne.
Det skal herunder aftales, hvilke oplysninger der som minimum er nødvendige, for at en sag kan realitetsbehandles.
En sådan aftale skal være indgået mellem de kompetente myndigheder, før uløste spørgsmål vedrørende en dobbeltbeskatningsoverenskomst mellem de to lande kan undergives voldgift efter konventionen.
Det er efter stk. 11 muligt for parterne at tage forbehold over for den frist på to år, som er nævnt i stk. 1, og i stedet anvende en frist på tre år.
Efter stk. 12 kan parterne endvidere tage forbehold for anvendelse af voldgift i sager, hvor afgørelser om et uløst spørgsmål allerede er truffet af en domstol eller et administrativt nævn i et af de to lande, eller hvis en sådan afgørelse træffes på noget tidspunkt, efter en anmodning om voldgift er fremsat, og inden voldgiftskendelsen bliver afsagt.
I sidstnævnte tilfælde afsluttes voldgiftssagen.
3.2.6.4. Artikel 20  Udpegning af voldgiftsmænd Artikel 20 fastsætter regler om udpegning af voldgiftsmænd, idet det efter stk. 1 dog er muligt for de to landes kompetente myndigheder at aftale andre regler.
Voldgiftspanelet skal efter stk. 2 bestå af tre medlemmer med ekspertise eller erfaring i internationale skatteforhold.
Hver af de kompetente myndigheder skal udpege et medlem, og disse skal i forening udpege det tredje medlem, som samtidig skal være formand for voldgiftspanelet.
Formanden må ikke være statsborger eller hjemmehørende i nogen af de involverede lande.
Alle medlemmer skal være upartiske og uafhængige af de to landes kompetente myndigheder, skatteadministrationer og finansministerier.
I en dansk sammenhæng må Skatteministeriet indfortolkes heri.
 Hvis en kompetent myndighed ikke udpeger et medlem af voldgiftspanelet inden for de fastsætte tidsfrister, eller hvis de to udpegede voldgiftsmænd ikke udpeger det tredje medlem, udpeges det manglende medlem efter stk. 3 og 4 af en højtrangerende embedsmand i OECD.
3.2.6.5. Artikel 21  Fortrolighed i voldgiftssagen Det fastsættes i stk. 1, at medlemmer af voldgiftspanelet og højst tre medarbejdere pr. medlem anses for at være personer, som kan modtage oplysninger.
Oplysninger anses for udvekslet efter bestemmelserne i den omfattede skatteaftale.
Efter stk. 2 skal de pågældende skriftligt indvilge i, at behandle oplysningerne fortroligt.
3.2.6.6. Artikel 22  Løsning af en sag inden afslutning af voldgiftsproceduren Det fastsættes, at voldgiftssagen afsluttes, hvis sagen på anden måde løses, inden en voldgiftskendelse er afsagt, eller den skattepligtige trækker anmodningen om voldgift tilbage.
3.2.6.7. Artikel 23 - Voldgiftsproceduren Artikel 23 angiver to typer af voldgiftsprocedure, som parterne kan vælge.
Parterne kan dog aftale andre regler, hvis man ønsker dette.
Stk. 1 fastsætter regler for en procedure, som baseres på et »endeligt tilbud« (»final offer«). Proceduren kendes også under betegnelsen »sidste bedste tilbud« (»last best offer«). Efter denne procedure skal hver af de involverede lande indgive et løsningsforslag vedrørende alle uløste spørgsmål til voldgiftspanelet  de pågældende lands »endelige« eller »sidste bedste« tilbud.
Tilbuddet skal begrænse sig til beløbsmæssige opgørelser eller anvendelse af skattesatser efter den omfattede skatteaftale.
Det er i visse tilfælde muligt for de kompetente myndigheder at fremkomme med alternative »endelige« tilbud, f.eks. hvis der er tvivl om, hvor en person er hjemmehørende.
I et sådant tilfælde vil en kompetent myndighed kunne fremsætte et tilbud baseret på, at den skattepligtige er hjemmehørende i land A, og et andet tilbud baseret på, at den skattepligtige er hjemmehørende i land B.
 De kompetente myndigheder kan hver for sig udfærdige et papir til støtte for sine synspunkter over for voldgiftspanelet.
Voldgiftspanelet skal som sin afgørelse vælge et af de løsningsforslag, som de kompetente myndigheder er fremkommet med.
Voldgiftspanelet kan med andre ord ikke forkaste samtlige de fremkomne »endelige« tilbud og træffe en afgørelse, der afviger fra disse.
Proceduren baseret på »endeligt tilbud« omtales til tider også som »baseball«.
 Parterne kan efter stk. 2 tage forbehold for anvendelsen af stk. 1. I så fald anvendes en procedure baseret på »uafhængig udtalelse« (»independent opinion«)  igen medmindre de kompetente myndigheder indgår gensidig aftale om anvendelsen af andre regler.
Ved denne procedure skal de kompetente myndigheder sætte voldgiftspanelet i besiddelse af alle oplysninger, som kan være nødvendige for voldgiftskendelsen.
Voldgiftspanelet afgør herefter de(t) indbragte spørgsmål efter de bestemmelser i den omfattede skatteaftale og de to landes interne lovgivning, som finder anvendelse.
Anvendelsen af de to landes interne lovgivning inddrages dog kun i det omfang, at det er nødvendigt for at kunne fastslå, om de to lande har anvendt den omfattede skatteaftale korrekt.
Voldgiftskendelser har efter bestemmelserne ikke præjudikatværdi, uanset om proceduren med anvendelse af »endeligt tilbud« eller »uafhængig udtalelse« er anvendt.
Det vil sige, at en voldgiftskendelse ikke kan anvendes som præcedens for andre sager.
Hvis en part tager forbehold som nævnt i stk. 2, og den anden part ikke gør, vil proceduren baseret på »uafhængig udtalelse« som udgangspunkt skulle anvendes.
Det er dog efter stk. 3 muligt for en part, der ikke har taget forbehold efter stk. 2, at fastholde, at proceduren baseret på »uafhængig udtalelse« ikke skal anvendes.
I sådanne tilfælde skal de kompetente myndigheder søge at nå til enighed om, hvilken procedure der skal anvendes.
Indtil en sådan enighed er opnået, gælder bestemmelserne om bindende voldgift ikke for den pågældende omfattede skatteaftale.
Efter stk. 4 kan en part vælge at anvende stk. 5 på sine omfattede skatteaftaler.
Bestemmelserne i stk. 5 handler om fortrolighed og vil som udgangspunkt være gældende, når blot den ene part i en omfattet skatteaftale har valgt disse bestemmelser.
Efter stk. 5 skal de kompetente myndigheder forud for påbegyndelsen af en voldgiftssag sikre sig, at de personer, der har indbragt sagen, og deres rådgivere skriftligt indvilger i ikke at videregive oplysninger, som modtages under voldgiftssagens behandling, til andre personer.
Konsekvensen af at bryde dette tilsagn er, at voldgiftssagen såvel som den gensidige aftaleprocedure i forbindelse hermed afsluttes.
Brud på fortroligheden medfører med andre ord, at de udestående spørgsmål, som ligger til grund for voldgiftssagen og den gensidige aftaleprocedure, forbliver uløste.
 En part, som har valgt ikke at anvende stk. 5, kan efter stk. 6 forbeholde sig ret til ikke at anvende stk. 5 på en eller flere nærmere angivne omfattede skatteaftaler, selvom den anden part i de angivne aftaler har valgt det pågældende stykke, og bestemmelserne således skulle gælde for begge parter, jf. stk. 4. Der kan på dette punkt træffes differentierede valg, således at der kun tages forbehold efter stk. 6 for en del af de skatteaftaler, hvor det vil være muligt at tage forbehold.
 Stk. 7 kan betegnes som en modforholdsregel, som en part, der ønsker at anvende stk. 5, kan tage over for en part, der underkender dette ved at tage forbehold efter stk. 6. Den part, der ønsker at anvende stk. 5 og dermed sikre den fulde fortrolighed, kan tage forbehold for del VI som helhed over for omfattede skatteaftaler, hvor den anden part har taget forbehold efter stk. 6. Bestemmelserne om voldgift vil således ikke gælde for sådanne omfattede skatteaftaler.
3.2.6.8. Artikel 24  Aftale om en anden løsning Konventionens artikel 24, stk. 2, åbner mulighed for, at de kompetente myndigheder inden for en periode på tre måneder kan nå frem til en anden løsning end den, der fremgår af voldgiftskendelsen.
Dette kan efter stk. 1 dog kun ske, når begge parter har valgt denne mulighed.
Det er efter stk. 3 muligt at begrænse denne valgmulighed til omfattede skatteaftaler, hvor voldgiftsproceduren baseret på »uafhængig udtalelse« finder anvendelse, jf. artikel 23, stk. 2.
3.2.6.9. Artikel 25  Omkostninger ved voldgiftssagens behandling Omkostninger i forbindelse med behandlingen af en voldgiftssag skal efter konventionens artikel 25 afholdes på en måde, som fastsættes ved gensidig aftale mellem de kompetente myndigheder.
I fravær af en sådan aftale afholder hver part egne omkostninger og omkostningerne for den, der er udpeget som voldgiftsmand.
Omkostninger for voldgiftspanelets formand og andre omkostninger fordeles ligeligt.
3.2.6.10. Artikel 26  Kompatibilitet Bestemmelserne i del VI finder efter stk. 1 anvendelse i stedet for eller i fravær af bestemmelser om voldgift i omfattede skatteaftaler, når denne del efter artikel 18 er tilvalgt.
Spørgsmål, som ville kunne være omfattet af voldgiftsproceduren, vil efter stk. 2 dog ikke kunne undergives voldgift, hvis spørgsmålet er omfattet af en sag, hvor et voldgiftspanel tidligere er blevet etableret efter en bilateral eller multilateral overenskomst.
Samtidig fastsættes det i stk. 3, at del VI ikke er til hinder for opfyldelsen af mere omfattende forpligtelser om voldgift i andre overenskomster.
 Endelig kan en part efter stk. 4 tage forbehold for anvendelsen af del VI  selvom denne del er tilvalgt  på omfattede skatteaftaler, der allerede indeholder bestemmelser om voldgift.
 Det skal tilføjes, at parterne efter forskellige bestemmelser i konventionens del VI skal notificere depositaren om forskellige nærmere angivne forhold.
3.2.7. Del VII  Afsluttende bestemmelser 3.2.7.1. Artikel 27  Undertegnelse og ratifikation, tiltrædelse eller godkendelse Konventionen er åben for undertegnelse fra den 31. december 2016. Konventionen er med forbehold for ratifikation, tiltrædelse eller godkendelse.
3.2.7.2. Artikel 28  Forbehold Stk. 1 opregner de bestemmelser, hvor det efter konventionen er muligt at tage forbehold.
Yderligere forbehold kan ikke tages, jf. dog stk. 2.
Stk. 2 gør det muligt for en part, der har tilvalgt konventionens voldgiftsbestemmelser, at tage et eller flere forbehold med hensyn til de former for sager, der skal kunne undergives voldgift.
Det er på denne måde muligt for en part at bestemme, at voldgiftsbestemmelserne for den pågældende parts vedkommende ikke omfatter en eller flere bestemte typer af sager.
Hvis en part tager at sådant forbehold, skal forbeholdt accepteres af de øvrige parter.
Hvis en anden part gør indsigelse mod et sådant forbehold, finder konventionens bestemmelser om voldgift ikke anvendelse mellem den part, der har taget forbehold, og den part, der har gjort indsigelse. Ønsker parterne at anvende voldgiftsbestemmelserne på andre typer af sager, må noget sådant aftales bilateralt.
 Stk. 3 fastslår, at et forbehold taget efter stk. 1 eller 2 ændrer konventionen på de pågældende områder for de berørte parter, mens stk. 4-8 fastsætter regler for, hvordan og hvornår forbehold kan tages, og om udarbejdelse af lister i forbindelse hermed.
En part, som har taget forbehold, kan efter stk. 9 til enhver tid trække det tilbage igen eller erstatte det med et mere begrænset forbehold ved at notificere depositaren herom.
Det er ikke muligt at tage nye forbehold eller at udvide allerede gældende.
Tilbagetrækning eller begrænsning af et forbehold har virkning fra førstkommende 1. januar regnet efter udløbet af en periode på seks måneder fra det tidspunkt, hvor depositaren giver meddelelse om notifikationen.
3.2.7.3. Artikel 29  Notifikationer Stk. 1-4 fastsætter regler for de notifikationer, der efter forskellige bestemmelser i konventionen skal foretages.
Det fremgår af stk. 3, at notifikationer foretaget ved undertegnelsen af konventionen skal bekræftes ved ratifikationen, medmindre det ved undertegnelsen udtrykkeligt blev angivet, at notifikationerne var endelige.
Som nævnt under omtalen af konventionens artikel 2 bliver en skatteaftale omfattet af konventionen, hvis den er i kraft mellem to eller flere parter i konventionen, og hver part har foretaget en notifikation til depositaren, hvori aftalen er anført som en aftale, som ønskes omfattet af konventionen.
Begge/alle parter i en aftale skal med andre ord melde den pågældende aftale ind, før den bliver en omfattet skatteaftale, hvor konventionens bestemmelser gælder.
Efter artikel 29, stk. 5, kan en part til enhver tid udvide listen over omfattede skatteaftaler, dvs. melde nye aftaler ind.
Dette sker som nævnt ved notifikation, som endvidere skal indeholde oplysninger om, hvorvidt den yderligere aftale falder inden for nogen af de forbehold, der måtte være taget.
Det er muligt for en part i denne situation at tage nye forbehold, men kun i det omfang, at den yderligere aftale bliver den første, som er omfattet af dette forbehold.
Det er ligeledes efter stk. 6 muligt at foretage yderligere notifikationer efter de bestemmelser i konventionen, hvorefter notifikation kan foretages.
 Det er ikke muligt at fjerne allerede notificerede skatteaftaler fra listen over omfattede skatteaftaler.
3.2.7.4. Artikel 30  Senere ændringer af omfattede skatteaftaler Konventionens bestemmelser berører ikke senere ændringer af en omfattet skatteaftale, som parterne måtte blive enige om at foretage.
Det er således intet til hinder for, at to lande i en senere dobbeltbeskatningsoverenskomst aftaler andre bestemmelser end dem, der fremgår af konventionen.
3.2.7.5. Artikel 31  Konference mellem parterne Der kan efter bestemmelsen indkaldes til en konference mellem parterne med henblik på at tage beslutninger eller at udøve funktioner, som måtte være påkrævet.
3.2.7.6. Artikel 32  Fortolkning og gennemførelse Spørgsmål om fortolkning eller gennemførelse af bestemmelserne i en omfattet skatteaftale, som disse er ændret ved konventionen, skal afgøres efter den pågældende skatteaftales bestemmelser herom.
Spørgsmål om fortolkning eller gennemførelse af selve konventionen kan behandles af en konference mellem parterne.
3.2.7.7. Artikel 33  Ændring Enhver part kan foreslå ændringer af konventionen ved at tilstille depositaren den foreslåede ændring.
Forslaget kan behandles på en konference mellem parterne.
3.2.7.8. Artikel 34  Ikrafttrædelse Konventionen træder i kraft tre måneder efter deponeringen af det femte ratifikationsinstrument.
Konventionen trådte på dette grundlag i kraft den 1. juli 2018. For parter, der ratificerer konventionen efter dette tidspunkt, træder konventionen i kraft tre måneder efter deponeringen af ratifikationsinstrumentet.
3.2.7.9. Artikel 35  Virkningstidspunkt Når konventionen er trådt i kraft for to parter, har dens bestemmelser efter stk. 1 for kildeskatters vedkommende virkning fra og med det næstfølgende kalenderår.
For andre skatters vedkommende har konventionen virkning for skattepligtsperioder, der påbegyndes seks måneder efter, at konventionen er trådt i kraft for den sidste af de to parter.
Det er efter stk. 2 muligt for parterne at anvende skattepligtsperiode i stedet for kalenderår for så vidt angår kildeskatter.
For andre skatter kan skattepligtsperioder, som begynder ved eller efter udløbet af et tidsrum på seks måneder erstattes af skattepligtsperioder, som begynder den 1. januar eller senere i det næste år, som begynder ved eller efter udløbet af et tidsrum på seks måneder, jf. stk. 3.
For så vidt angår konventionens artikel 16 om indgåelse af gensidige aftaler har konventionen efter stk. 4 virkning for sager, der indbringes for de kompetente myndigheder fra det tidspunkt, hvor konventionen for den sidste af de to parter er trådt i kraft, dvs. uden at der skal gå seks måneder.
Bestemmelsen gælder dog ikke for sager, som på dette tidspunkt ikke ville kunne indbringes for den kompetente myndighed efter den omfattede skatteaftale, før denne blev ændret ved konventionen.
Parterne kan efter stk. 6 tage forbehold med hensyn til stk. 4.
Stk. 5 fastsætter regler for virkningstidspunktet, når en ny skatteaftale notificeres som omfattet, jf. konventionens artikel 29, stk. 5. Tidsperioderne er de samme som for allerede gældende omfattede aftaler, jf. stk. 1, bortset fra, at der for kildeskatternes vedkommende er indsat en yderligere 30-dagesfrist, og at perioden på seks måneder for andre skatters vedkommende i sådanne tilfælde er en periode på ni måneder.
Disse perioder regnes fra det tidspunkt, hvor depositaren giver meddelelse om udvidelsen af listen over omfattede skatteaftaler.
Endelig kan parterne efter stk. 7 tage en række forbehold.
Indholdet i disse er, at virkningstidspunktet efter stk. 1 og 5 bliver 30 dage efter, at depositaren fra hver af de parter, der har taget forbehold, modtager meddelelse om, at den pågældende part har afsluttet sine interne procedurer for så vidt angår en specifik omfattet skatteaftale.
3.2.7.10. Artikel 36  Virkningstidspunkt for del VI Artikel 36 fastsætter særlige regler for, hvornår konventionens bestemmelser om voldgift får virkning.
Bestemmelserne får efter stk. 1 virkning for sager, der indbringes for de kompetente myndigheder fra det tidspunkt, hvor konventionen for den sidste af de to parter er trådt i kraft.
Bestemmelserne får endvidere virkning for sager, der er indbragt forud for dette tidspunkt.
I sådanne tilfælde får bestemmelserne virkning fra det tidspunkt, hvor de to parter har notificeret depositaren om, at de har indgået en gensidig aftale efter konventionens artikel 19, stk. 10, om voldgiftsbestemmelsernes praktiske anvendelse, herunder hvornår en sag skal anses for at være indbragt.
En part kan dog efter stk. 2 forbeholde sig ret til kun at anvende voldgiftsbestemmelserne på sager, der på tidspunktet for konventionens ikrafttræden allerede er indbragt, i det omfang at dette i det enkelte tilfælde aftales mellem de kompetente myndigheder.
Stk. 3-5 fastsætter regler for voldgiftsbestemmelsernes virkningstidspunkt i tilfælde, hvor nye skatteaftaler meldes ind i konventionen, eller hvor en part tilvælger konventionens del VI om voldgift, efter at konventionen er trådt i kraft for den pågældende part.
I sådanne tilfælde får voldgiftsbestemmelserne virkning på det tidspunkt, hvor depositaren giver meddelelse om de notifikationer, som den pågældende part har foretaget.
3.2.7.11. Artikel 37  Udtræden Enhver part kan efter stk. 1 til enhver tid udtræde af konventionen.
Der er ikke noget »opsigelsesvarsel«.
Udtræden har efter stk. 2 virkning fra det tidspunkt, hvor depositaren modtager notifikation herom.
Selvom en part udtræder af konventionen, opretholdes de ændringer i den pågældende parts skatteaftaler, som konventionen afstedkommer.
Et land kan således ikke annullere de ændringer, som konventionen medfører for det pågældende lands dobbeltbeskatningsoverenskomster, ved at udtræde af konventionen.
3.2.7.12. Artikel 38  Protokoller Det er muligt at supplere konventionen med protokoller.
Konventionen kan således ændres ved en ændringsprotokol på samme måde, som det er tilfældet for dobbeltbeskatningsoverenskomster.
3.2.7.13. Artikel 39  Depositaren Generalsekretæren for Organisationen for Økonomisk Samarbejde og Udvikling, OECD, er efter stk. 1 depositar for konventionen og eventuelle tillægsprotokoller.
Depositarens opgaver er opregnet i stk. 2 og 3.
4. Den danske tilgang Som tidligere nævnt opregner den multilaterale konvention i alt 16 elementer, hvor gældende dobbeltbeskatningsoverenskomster på grundlag af konventionen vil kunne ændres.
Heraf udgør fire elementer minimumstandarder, som de deltagende lande på forhånd har forpligtet sig til at gennemføre, mens de resterende 12 elementer vil kunne til- eller fravælges.
Dette rejser for Danmark som for andre lande spørgsmålet om, hvilke af konventionens frivillige elementer der ønskes tilvalgt, og hvilke der evt. ønskes fravalgt.
Rent praktisk foretages til- og fravalg i form af notifikationer til depositaren, dvs. til OECDs generalsekretær.
Danmark har sammen med konventionens øvrige parter foretaget sådanne notifikationer i forbindelse med konventionens undertegnelse, men disse notifikationer skal betragtes som foreløbige.
De endelige og bindende notifikationer foretages i forbindelse med ratifikationen af konventionen.
4.1. Overvejelser om tilvalg og fravalg Der kan lægges flere hensyn til grund for sådanne overvejelser.
For det første er det efter konventionen som hovedregel ikke muligt for et land at differentiere sine valg.
Danmark kan således ikke foretage et valg for en bestemt gruppe af dobbeltbeskatningsoverenskomster og et andet valg for en anden gruppe.
Det er med andre ord et enten/eller.
Dernæst er der i forhold til efterlevelse af konventionens standarder intet til hinder for, at to lande bliver enige om at ændre deres dobbeltbeskatningsoverenskomst ved en bilateral ændringsprotokol på de punkter, som er omhandlet af den multilaterale konvention.
Dette gælder ikke alene for de frivillige elementer, men også for de elementer, der udgør en minimumstandard.
Det afgørende for minimumstandardernes vedkommende er, at landene lever op til dem.
Det er ikke i sig selv afgørende, om det sker på den ene eller den anden måde.
Det er således i visse tilfælde fra dansk side aftalt med den anden part helt eller delvist at gennemføre konventionens bestemmelser ved indgåelse af tillægsprotokoller til de gældende dobbeltbeskatningsoverenskomster.
Dette gælder bl.a. dobbeltbeskatningsoverenskomsten mellem de nordiske lande.
Desuden er der indgået en helt ny dobbeltbeskatningsoverenskomst med Japan, hvor konventionens bestemmelser er medtaget.
Den multilaterale konvention giver imidlertid mulighed for langt hurtigere at justere gældende dobbeltbeskatningsoverenskomster, end det er muligt ved hjælp af bilaterale ændringsprotokoller eller helt nye dobbeltbeskatningsoverenskomster.
Den multilaterale konvention giver som tidligere omtalt mulighed for, at allerede gældende dobbeltbeskatningsoverenskomster på en enkel måde kan ændres med henblik på forhindring af skatteudhuling og overskudsflytning, når der er enighed mellem de berørte lande om dette, uden at det i hvert enkelt tilfælde vil være nødvendigt at forhandle ændringsprotokoller eller nye dobbeltbeskatningsoverenskomster.
Hensigten med konventionen er netop, at sådanne ændringer skal kunne foretages hurtigt og effektivt.
Da formålet med konventionen  og med BEPS-projektet i det hele taget  er at forhindre skatteudhuling og overskudsflytning, bør dette efter regeringens opfattelse søges tilgodeset i dobbeltbeskatningsoverenskomsterne med alle lande, uanset at de forskellige aftaler måtte adskille sig fra hinanden.
Dette kan også bidrage til, at Danmark fortsat vil være et foregangsland i det internationale samarbejde for at bekæmpe skattely.
Samtidig er konventionens elementer  minimumstandarder såvel som frivillige elementer  i alt væsentligt indarbejdet i den seneste udgave af OECDs model for dobbeltbeskatningsoverenskomster, som blev offentliggjort i 2017. Ved forhandlinger om nye dobbeltbeskatningsoverenskomster eller genforhandling af allerede gældende overenskomster tages der fra dansk side i meget vid udstrækning udgangspunkt i OECD-modellen.
Konventionens elementer vil hermed komme til at indgå i grundlaget for Danmarks fremtidige forhandlinger om dobbeltbeskatningsoverenskomster.
Elementerne i den multilaterale konvention vil således i udgangspunktet være accepteret af Danmark i en fremadrettet sammenhæng.
Det vil på denne baggrund være konsekvent og sikre ensartethed i de danske overenskomster, at de samme elementer indføres af Danmark bagudrettet i forhold til allerede gældende dobbeltbeskatningsoverenskomster.
4.2. Overvejelser om tilvalg af voldgift Voldgift er et redskab til bilæggelse af tvister og har ikke i sig selv betydning for hindring af skatteudhuling og overskudsflytning.
Dermed falder voldgift på sin vis uden for det, som er konventionens  og BEPS-projektets  egentlige hovedformål.
Alligevel er bestemmelser om voldgift medtaget i konventionen, ligesom bestemmelser om voldgift nu er blevet en del af OECD-modeloverenskomsten.
Dette er sket ud fra en betragtning om, at en voldgiftsmekanisme er nødvendig for at sikre, at tvister om anvendelse af dobbeltbeskatningsoverenskomster afgøres i tilfælde, hvor sådanne tvister ellers i realiteten ville sætte den gensidige aftaleprocedure ud af kraft.
Danmark har voldgiftsbestemmelser i tre dobbeltbeskatningsoverenskomster.
Det drejer sig om dobbeltbeskatningsoverenskomsterne med Israel og Schweiz og den helt nye dobbeltbeskatningsoverenskomst med Japan.
Disse bestemmelser er dog udformet som en form for mestbegunstigelsesklausuler, således at de først træder i kraft, når Danmark indgår en dobbeltbeskatningsoverenskomst med voldgiftsbestemmelser med et tredjeland, og når sådanne bestemmelser faktisk er i kraft over for det pågældende tredjeland.
En sådan overenskomst er på tidspunktet for fremsættelsen af dette lovforslag endnu ikke indgået.
Samtidig er Danmark omfattet af EUs voldgiftsdirektiv, som blev vedtaget i oktober 2017 (Rådets Direktiv (EU) 2017/1852 af 10. oktober 2017 om skattetvistbilæggelsesmekanismer i Den Europæiske Union). Direktivet har virkning for klager, der indgives fra den 1. juli 2019 om sager vedrørende indkomstår, der begynder den 1. januar 2018 eller senere.
Direktivet er således ganske nyt, og der er endnu ikke opnået erfaringer med dets anvendelse.
Dog står det klart, at Danmark med vedtagelsen af EU-voldgiftsdirektivet fremover vil skulle praktisere voldgift over for en stor del af de lande, der har undertegnet den multilaterale konvention.
Voldgift som redskab til afgørelse af tvister i dobbeltbeskatningsforhold bliver således inden for EU-direktivets rammer en integreret del af dansk skatteret.
Formålet med en dobbeltbeskatningsoverenskomst er at ophæve dobbeltbeskatning på en sådan måde, at der ikke skabes muligheder for ikke-beskatning eller nedsat beskatning gennem skatteunddragelse eller skatteomgåelse.
Den sidstnævnte del af dette formål tilgodeses med de elementer, der er indeholdt i artikel 1-17 i den multilaterale konvention.
Derimod er det i disse bestemmelser ikke sikret, at første del af formålet  ophævelse af dobbeltbeskatning  i alle tilfælde opnås.
Dette skyldes, at reglerne om bilæggelse af tvister ved gensidig aftale mellem de to landes kompetente myndigheder i udgangspunktet alene pålægger de to landes kompetente myndigheder en forpligtelse til at søge at nå til enighed.
Reglerne pålægger i deres oprindelige form således ikke de kompetente myndigheder en pligt til at sikre, at enighed faktisk opnås, og at dobbeltbeskatning i tvivlstilfælde undgås.
Derfor blev der som tidligere omtalt indsat en bestemmelse om voldgift ved opdateringen af OECD-modellen i 2008. Denne bestemmelse blev i første omgang suppleret med en fodnote om, at sådanne bestemmelser ikke vil kunne accepteres af alle lande, og at nogle lande måtte ønske kun at medtage bestemmelser om voldgift i en del af deres dobbeltbeskatningsoverenskomster og ikke i dem alle.
Bestemmelserne om voldgift skal derfor iflg. fodnoten kun medtages i dobbeltbeskatningsoverenskomster, når begge lande finder dette passende.
Bestemmelserne om voldgift blev marginalt ændret ved opdateringen af OECD-modellen i 2017, hvor den nævnte fodnote samtidig udgik.
Herefter er voldgiftsbestemmelserne en del af modellens artikel om indgåelse af gensidige aftaler helt på linje med artiklens øvrige elementer.
4.3. Konklusion om tilvalg og fravalg På baggrund af overvejelserne i de forudgående afsnit finder regeringen det hensigtsmæssigt at tilvælge alle dele af den multilaterale konvention.
Det er derfor regeringens hensigt i forbindelse med dansk ratifikation af konventionen at foretage de fornødne notifikationer, således at samtlige konventionens elementer tilvælges.
Der er dog for visse bestemmelsers vedkommende behov for at vælge mellem forskellige muligheder, hvilket skal fremgå af notifikationerne.
De valg, som regeringen i denne forbindelse ønsker at foretage, er opregnet i lovens bilag 2. Der er nærmere redegjort for de foreslåede valg i bemærkningerne til lovforslagets § 1, hvor der ligeledes er redegjort for betydningen af konventionen for Danmarks dobbeltbeskatningsoverenskomster.
7. Økonomiske konsekvenser og implementeringskonsekvenser for det offentlige Formålet med dobbeltbeskatningsoverenskomster er bl.a. at fjerne de hindringer, som dobbeltbeskatningen kan medføre for udviklingen af de økonomiske relationer mellem de to stater.
Foretagender og personer i det ene land får herved bedre muligheder for investering, etablering og arbejde i den anden stat, både som følge af, at dobbeltbeskatning undgås, og som følge af, at der skabes større klarhed over skattemæssige virkninger af økonomiske dispositioner.
Med den multilaterale konvention ændres allerede gældende dobbeltbeskatningsoverenskomster på forskellige punkter, når den anden part træffer et tilsvarende valg.
Der er ikke sikre holdepunkter for at skønne over størrelsen af de provenumæssige konsekvenser, men de skønnes at være begrænsede.
Det er på tidspunktet for fremsættelsen af dette lovforslag kun i meget begrænset omfang kendt, hvilke dobbeltbeskatningsoverenskomster der vil blive ændret i medfør af konventionen.
Det er ligeledes kun i meget begrænset omfang kendt, hvornår dette vil ske, og i hvilket omfang de gældende dobbeltbeskatningsoverenskomster faktisk vil blive ændret.
Dette skyldes, at de nævnte forhold beror på, om og i givet fald hvornår andre lande ratificerer konventionen.
Ligeledes beror det på, om de pågældende lande notificerer deres dobbeltbeskatningsoverenskomster med Danmark som omfattede skatteaftaler, og på de til- eller fravalg, som de enkelte lande i forbindelse med ratifikationen foretager.
Det er på denne baggrund meget vanskeligt at skønne over implementeringskonsekvenserne for det offentlige.
På det foreliggende grundlag skønnes det med stor usikkerhed, at lovforslaget i nogle år fremover vil medføre implementeringsomkostninger i størrelsesordenen 1,0 mio. kr. pr. år.
Implementeringsomkostningerne skønnes ikke som en samlet engangsudgift, men som en løbende udgift pr. år, idet ændringerne først træder i kraft, efterhånden som flere og flere lande ratificerer konventionen.
De skønnede udgifter vedrører systemtilretninger af udlandsmodulerne i TastSelv og tilretning af de bagvedliggende tabeller, der styrer opsætning af indkomst til beskatning/lempelse.
Det kan ikke udelukkes, at yderligere tilretning vil være nødvendig.
Det må endvidere antages, at der bliver behov for vejledning af borgere og virksomheder, ligesom der kan blive tale om administrative omkostninger.
Det er på det foreliggende grundlag ikke muligt at skønne over disse.
Ved udarbejdelsen af lovforslaget er principperne for digitaliseringsklar lovgivning fraveget.
Automatisk sagsbehandling vil ikke være mulig, da lovforslaget ikke alene vil skulle udmønte de valg, som Danmark træffer, men også de valg, som andre lande træffer, jf. ovenfor, og som Danmark er uden indflydelse på.
Udsøgningen af de steder i gældende dobbeltbeskatningsoverenskomster, hvor der er sammenfald mellem Danmarks og aftalepartnernes valg i henhold til konventionen, vil med de mange mulige varianter ikke kunne automatiseres.
 8. Økonomiske og administrative konsekvenser for erhvervslivet m.v.
Lovforslaget skønnes ikke at have væsentlige økonomiske eller administrative konsekvenser for erhvervslivet m.v.
Principperne for agil erhvervsrettet regulering anses ikke for relevante for lovforslaget.
9. Administrative konsekvenser for borgerne Lovforslaget har ikke administrative konsekvenser for borgerne.
10. Miljømæssige konsekvenser Lovforslaget har ikke miljømæssige konsekvenser.
11. Forholdet til EU-retten Lovforslaget indeholder ikke EU-retlige aspekter.
12. Forholdet til databeskyttelseslovgivningen I januar 2012 fremsatte Europa-Kommissionen et forslag til en databeskyttelsespakke.
Pakken blev endeligt vedtaget den 14. april 2016. Pakken består af den generelle forordning nr. 2016/679 om beskyttelse af personoplysninger, som skal gælde i både den private og den offentlige sektor (databeskyttelsesforordningen). Forordningen anvendes fra den 25. maj 2018. Databeskyttelsesforordningen afløser direktiv 95/46/EF (databeskyttelsesdirektivet). Lovforslaget medfører ikke behandling af personoplysninger.
 13. Hørte myndigheder og organisationer m.v.
 Et udkast til lovforslag har i perioden 30. november fra 2018 til 4. januar 2019 været sendt i høring hos følgende myndigheder og organisationer m.v.: Advokatsamfundet, Arbejderbevægelsens Erhvervsråd, CEPOS, CEVEA, Dansk Byggeri, Dansk Erhverv, Danske Advokater, Danske Rederier, DI, Digitaliseringsstyrelsen, Erhvervsstyrelsen  Team Effektiv Regulering, Finans Danmark, Foreningen Danske Revisorer, FSR  danske revisorer, IBIS, Justitia, Kraka, Landsskatteretten, Mellemfolkeligt Samvirke, Skatteankestyrelsen og SRF Skattefaglig Forening.
Bemærkninger til lovforslagets enkelte bestemmelser Til § 1 Til stk. 1 Det foreslås i 1. pkt., at bestemmelserne i Multilateral konvention af 24. november 2016 til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning, jf. lovens bilag 1, kan anvendes på de dobbeltbeskatningsoverenskomster, der er er nævnt i lovens bilag 3.
Det foreslås i 2. pkt., at konventionens bestemmelser endvidere kan anvendes den dobbeltbeskatningsoverenskomst, som Danmark og Armenien undertegnede den 14. marts 2018. Denne overenskomst er på tidspunktet for fremsættelsen af dette lovforslag endnu ikke trådt i kraft og bør derfor ikke opføres på bilag 3. Når den pågældende dobbeltbeskatningsoverenskomst er trådt i kraft, vil den blive notificeret til depositaren for konventionen  dvs.
OECDs generalsekretær  som værende en omfattet skatteaftale.
Det kan ikke udelukkes, at det senere kan blive aktuelt også at lade andre dobbeltbeskatningsoverenskomster blive omfattet af konventionen.
Som omtalt i afsnit 3.1 i lovforslagets almindelige bemærkninger er der intet til hinder for, at et land ikke alene notificerer allerede gældende dobbeltbeskatningsoverenskomster, men også fremtidige overenskomster.
Der må dog være en stærk formodning for, at landene ved udarbejdelsen af nye dobbeltbeskatningsoverenskomster vil drage omsorg for, at konventionens minimumstandarder  og hvad landene måtte være enige om blandt de frivillige elementer  medtages i nye overenskomster, og at der hermed ikke er behov for at lade nye overenskomster blive omfattet af konventionen, men udelukkes kan det som sagt ikke.
Notifikation af ikke allerede omfattede overenskomster kan også være relevant i tilfælde, hvor lande på et senere tidspunkt ønsker at ændre foretagne fravalg til tilvalg.
Nye dobbeltbeskatningsoverenskomster implementeres i dansk ret ved lov i hvert enkelt tilfælde, jf. afsnit 2.3 i lovforslagets almindelige bemærkninger.
Skulle det for Danmarks vedkommende senere blive aktuelt at lade en ny dobbeltbeskatningsoverenskomst blive omfattet af konventionen, vil hjemmel hertil kunne tilvejebringes i den lov, der i det aktuelle tilfælde vil være nødvendig, for at den pågældende dobbeltbeskatningsoverenskomst vil kunne tiltrædes.
Som det er nævnt i afsnit 4.3 i lovforslagets almindelige bemærkninger, ønsker regeringen at tilvælge samtlige elementer i den multilaterale konvention.
Sådan som konventionen er udformet, er det imidlertid ikke tilstrækkeligt blot at fastsætte, at konventionens bestemmelser kan anvendes på de dobbeltbeskatningsoverenskomster, der er nævnt i lovens bilag 3. Dette skyldes, at konventionen indeholder en række muligheder for at tage forbehold i forskellige varianter og med forskellig rækkevidde, ligesom konventionen gør det nødvendigt på forskellige punkter at vælge mellem flere muligheder.
Det er nødvendigt lovgivningsmæssigt at fastsætte, hvilke forbehold der evt. skal tages, og hvilke valg der skal foretages, idet sådanne forbehold og valg har substantiel skatteretlig betydning.
Det foreslås derfor, at der ved ratifikation af konventionen foretages de valg, der er nævnt i lovens bilag 2, dvs. at depositaren  OECDs generalsekretær  efter konventionens bestemmelser notificeres i overensstemmelse hermed.
Som omtalt i afsnit 3.1 i lovforslagets almindelige bemærkninger ændres en dobbeltbeskatningsoverenskomst mellem to lande alene i det omfang, at de to parter i overenskomsten træffer identiske valg med hensyn til anvendelsen af den multilaterale konvention.
Den følgende gennemgang af konventionens betydning for Danmarks dobbeltbeskatningsoverenskomster  eller med konventionens ord: omfattede skatteaftaler  forudsætter derfor implicit, at Danmark og den anden part har truffet identiske valg med hensyn til anvendelsen af konventionens enkelte bestemmelser.
I gennemgangen angives, hvilke artikler i en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, der ændres ved de pågældende bestemmelser i konventionen, når den anden part har truffet et tilsvarende valg.
Som i lovforslagets almindelige bemærkninger anvendes i det følgende betegnelsen »omfattet skatteaftale«, når der refereres til konventionens bestemmelser.
I andre tilfælde anvendes den alment anvendte betegnelse »dobbeltbeskatningsoverenskomst«.
Artikel 1 og 2 (Konventionens anvendelsesområde og fortolkning af udtryk) Disse artikler angiver konventionens anvendelsesområde, som er alle omfattede skatteaftaler, og definerer en række udtryk, som anvendes i konventionen, og som ved anvendelsen af konventionen har den angivne betydning.
Disse artikler ændrer ikke i sig selv de gældende dobbeltbeskatningsoverenskomster.
Artikel 3 (Transparente enheder) Artikel 3 handler om transparente enheder, hvorved forstås en enhed, som ikke er et selvstændigt skattesubjekt, og hvor beskatningen i stedet foregår hos ejerne.
Et eksempel er et dansk interessentskab, hvor et overskud beskattes hos de enkelte interessenter og ikke hos interessentskabet.
Efter artiklens stk. 1 anses indkomst erhvervet af eller gennem en transparent enhed kun for at være omfattet af bestemmelserne i en omfattet skatteaftale i det omfang, at indkomsten skattemæssigt behandles som indkomst erhvervet af en person, der er hjemmehørende i det pågældende land.
Hvis et eksempelvis et dansk interessentskab med to danske og en udenlandsk interessent erhverver indkomst fra udlandet, vil således kun den del af indkomsten, der kan henføres til de to danske interessenter være omfattet af Danmarks dobbeltbeskatningsoverenskomst med det pågældende land.
Dette følger allerede af de gældende regler.
Efter dobbeltbeskatningsoverenskomsternes bestemmelser om skattemæssigt hjemsted er en person  fysisk såvel som juridisk  hjemmehørende i et af de to lande, hvis den pågældende er skattepligtig dér på grund af hjemsted, bopæl, selskabsregistrering, ledelsens sæde eller andre lignende kriterier.
Da en dansk transparent enhed ikke i sig selv er skattepligtig efter dansk lovgivning, er den heller ikke en »person« i danske dobbeltbeskatningsoverenskomsters forstand og hermed ikke omfattet af overenskomsterne.
Det er de enkelte interessenter derimod, når de er hjemmehørende i Danmark.
 Ved 2017-opdateringen af OECDs model for dobbeltbeskatningsoverenskomster blev der indsat en bestemmelse svarende til bestemmelsen i konventionens artikel 3, stk. 1.
 Efter stk. 2 skal der ikke gives lempelse, hvis bestemmelserne i en omfattet skatteaftale alene muliggør beskatning i det andet land, fordi indkomsten også er erhvervet af en person, der er hjemmehørende i dette andet land.
Bestemmelsen kan som anført i lovforslagets almindelige bemærkninger illustreres med følgende eksempel: Enhed X er hjemmehørende i land A, der anser enheden for at være et selvstændigt skattesubjekt og beskatter enheden efter globalindkomstprincippet.
Enhed X har deltagere, som er hjemmehørende i såvel land A som i land B.
Land B anser imidlertid enhed X for at være transparent og beskatter de deltagere, der er hjemmehørende i land B, af deres andel af enhed Xs indkomst.
Land A skal ved sin beskatning af enhed X i denne situation ikke give lempelse for den skat, der er betalt i land B, ligesom land B heller ikke skal give lempelse for den skat, der er betalt i land A.
Dette følger efter dansk opfattelse allerede af lempelsesbestemmelserne, således som disse hidtil har været udformet i OECD-modellen.
Ved 2017-opdateringen blev der dog indsat sådanne bestemmelser i modellen.
 Det er således nu gjort helt klart, hvad der gælder, nemlig at bopælslandet kun er forpligtet til at give lempelse for dobbeltbeskatning, når beskatningsretten efter dobbeltbeskatningsoverenskomsten er tildelt det andet land, og indkomsten beskattes dér, herunder når indkomsten kan henføres til et fast driftssted beliggende i det andet land.
Stk. 3 fastslår, at bestemmelserne i stk. 1 ikke kan fortolkes sådan, at de berører et lands ret til at beskatte personer, der er hjemmehørende i det pågældende land.
Bestemmelsen gælder dog kun, hvis der samtidig tages forbehold for artikel 11, som handler om anvendelse af skatteaftaler til at begrænse en parts ret til at beskatte hjemmehørende personer.
Danmark skal efter lovforslaget ikke tage forbehold for artikel 11, jf. nedenfor.
 Efter stk. 4 finder bestemmelserne i stk. 1, som disse måtte være ændret ved stk. 3, anvendelse i stedet for eller i fravær af sådanne bestemmelser i omfattede skatteaftaler.
Det er efter stk. 5 muligt at tage forskellige forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 3 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 1 (Personer omfattet af overenskomsten) og artikel 21 (Metode til ophævelse af dobbeltbeskatning) ændres.
Artikel 4 (Dobbeltdomicilerede enheder) Ved anvendelsen af en dobbeltbeskatningsoverenskomst er det nødvendigt at fastslå, hvor en fysisk eller juridisk person er hjemmehørende, dvs. hvilket land, der er den pågældendes bopælsland.
Det er som hovedregel det land, hvor den pågældende er fuldt skattepligtig.
Imidlertid kan en person være fuldt skattepligtig til to lande efter hver af disse landes interne lovgivning (»dobbeltdomicil«). Et eksempel kunne for juridiske personers vedkommende være et selskab, som er registreret i land A, mens dets ledelse har sit sæde i land B.
Det må i et sådant tilfælde afgøres, hvor det pågældende selskab er hjemmehørende.
En person kan i relation til en dobbeltbeskatningsoverenskomst kun være hjemmehørende i ét land.
 Efter OECDs modeloverenskomst er dette hidtil blevet afgjort på den måde, at dobbeltdomicilerede juridiske personer anses for hjemmehørende i det land, hvor enhedens virkelige ledelse har sit sæde.
Efter konventionens artikel 4, stk. 1, skal ledelsens sæde ikke længere være det eneste kriterium for, hvor en dobbeltdomicileret enhed er hjemmehørende.
I stedet skal de to landes kompetente myndigheder søge at løse spørgsmålet ved gensidig aftale, idet der skal tages hensyn til alle relevante forhold.
Hvis en sådan aftale ikke er indgået, er den dobbeltdomicilerede enhed alene berettiget til lempelser og fritagelser efter den omfattede skatteaftale i det omfang, de kompetente myndigheder måtte træffe aftale om.
 Ved 2017-opdateringen af OECDs model for dobbeltbeskatningsoverenskomster blev der indsat en bestemmelse svarende til bestemmelsen i artikel 4, stk. 1.
Det er efter stk. 3 muligt at tage forskellige forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 4 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 4 (Skattemæssigt hjemsted) ændres.
Artikel 5 (Anvendelse af metoder for ophævelse af dobbeltbeskatning) Efter OECDs model for dobbeltbeskatningsoverenskomster kan der vælges mellem to metoder for lempelse for dobbeltbeskatning, nemlig creditmetoden og eksemptionsmetoden.
Efter creditmetoden skal bopælslandet nedsætte sin skat med den skat, der er betalt i udlandet af den pågældende indkomst.
Lempelsen kan dog ikke overstige bopælslandets skat af indkomsten.
Herved kommer den samlede skattebetaling til at svare til niveauet i det af de to lande, der er »dyrest«.
Ved eksemptionsmetoden er kildelandets skat endelig, uanset om den måtte være lavere end skatten i bopælslandet.
Landene kan efter stk. 1 vælge mellem tre forskellige muligheder, der alle indebærer, at eksemptionsmetoden ikke anvendes.
Landene kan også fravælge alle tre muligheder.
Efter valgmulighed A, jf. stk. 2, kan eksemptionsmetoden ikke anvendes af bopælslandet, hvis kildelandet anvender bestemmelserne i den omfattede skatteaftale til at nedsætte eller helt at frafalde sin skat.
Det er helt almindelig i dobbeltbeskatningsoverenskomster, at udbytter, renter og royalties enten kan beskattes i kildelandet med en lavere sats end efter kildelandets interne lovgivning, eller kun kan beskattes i bopælslandet.
Hvis eksemption i sådanne tilfælde kunne anvendes som lempelsesmetode, ville den lave skat (eller skattefritagelsen) i kildelandet være den endelige skat af sådanne indkomster.
Efter valgmulighed B, jf. stk. 4, kan eksemptionsmetoden ikke anvendes af bopælslandet på udbytter, hvis disse har været fradragsberettigede ved indkomstopgørelsen i kildelandet.
I et sådant tilfælde ville anvendelse af eksemptionsmetoden indebære, at fradrag i kildelandet kun ville blive modsvaret af den nedsatte beskatning, der efter den foreliggende dobbeltbeskatningsoverenskomst vil være mulig i kildelandet.
 Endelig er valgmulighed C et fravalg af eksemption som generel lempelsemetode til fordel for creditmetoden, jf. stk. 6.
Med en enkelt undtagelse anvender Danmark altid creditmetoden som generel lempelsesmetode.
Undtagelsen er dobbeltbeskatningsoverenskomsten med Brasilien, som er fra 1974. Den problemstilling, der ligger til grund for valgmulighed A og B, er således ikke i praksis aktuel for Danmarks vedkommende.
Det foreslås derfor, at Danmark vælger valgmulighed C.
Det er som før nævnt også muligt at fravælge samtlige tre valgmuligheder og således lade allerede gældende lempelsesregler fortsætte uændret.
Når denne mulighed ikke foreslås valgt  selvom Danmark allerede anvender credit som generel lempelsesmetode  skyldes det, at bestemmelsen som affattet i stk. 6 (dvs. valgmulighed C) svarer til bestemmelsen i OECDs model for dobbeltbeskatningsoverenskomster, således om denne er affattet ved 2017-opdateringen af modellen, jf. også bemærkningerne ovenfor til konventionens artikel 3.
 Danmarks notificerede dobbeltbeskatningsoverenskomster (omfattede skatteaftaler) bringes hermed på dette punkt i overensstemmelse med den seneste udgave af OECD-modellen, når den anden part foretager et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 21 (Metode til ophævelse af dobbeltbeskatning) ændres.
Artikel 6 (Formål med en omfattet skatteaftale) Dobbeltbeskatningsoverenskomsterne indledes som oftest med en præambel, hvori det overordnede formål med overenskomsten angives.
Denne præambel skal efter stk. 1 være udformet sådan, at det udtrykkeligt fremgår, at intentionen er at ophæve dobbeltbeskatning uden at skabe mulighed for ikke-beskatning eller nedsat beskatning gennem skatteunddragelse eller skatteomgåelse.
Præambelen til en dobbeltbeskatningsoverenskomst er ikke en juridisk bestemmelse på samme måde som overenskomstens artikler.
Der er snarere tale om en form for programerklæring, hvori parterne angiver deres overordnede hensigt med at indgå overenskomsten.
Herved kan præambelen tjene som fortolkningsbidrag ved anvendelse af overenskomsten.
Bestemmelserne i konventionens artikel 6, stk. 1, er en minimumstandard, som ikke kan fravælges.
Det er dog muligt efter stk. 4 at tage forbehold for bestemmelsen i forhold til omfattede skatteaftaler, der allerede indeholder bestemmelser med et tilsvarende indhold.
Denne mulighed foreslås ikke udnyttet fra dansk side.
Den ændrede præambel  eller en præambel med tilsvarende indhold  bliver således en del af de dobbeltbeskatningsoverenskomster, som Danmark notificerer som omfattede skatteaftaler, og som også notificeres af den anden part.
Det er efter stk. 3 muligt at foretage et yderligere tilvalg, nemlig at indsætte en præambulær bestemmelse om, at landene ønsker yderligere at udvikle deres økonomiske forbindelser og at styrke deres samarbejde om skatteforhold.
Der er tale om en uforpligtende ordlyd, som ikke i sig selv har nogen funktion som fortolkningsbidrag ved anvendelsen af overenskomsten.
Det foreslås derfor, at Danmark ikke foretager dette tilvalg.
Artikel 7 (Forhindring af misbrug af aftaler) Konventionens artikel 7, stk. 1, indeholder en generel omgåelsesklausul, dvs. en bestemmelse, der har til formål at imødegå misbrug.
Der er tale om en minimumstandard.
Bestemmelsen kan kun under visse omstændigheder fravælges i den foreliggende form, og kun hvis det tilstræbte formål opnås på anden måde, jf. nedenfor.
Omgåelsesklausulen har form af en såkaldt »Principal Purpose Test«  ofte kaldet en PPT.
Efter bestemmelsen kan der ikke opnås fordele efter en omfattet skatteaftale, hvis det under hensyntagen til alle fakta og omstændigheder i øvrigt er rimeligt at antage, at opnåelse af denne fordel var et af hovedformålene med det pågældende arrangement eller den pågældende transaktion.
Fordelene gives dog, hvis det godtgøres, at opnåelsen af fordelene under disse omstændigheder ville være i overensstemmelse med genstanden for og formålet med de relevante bestemmelser i den omfattede skatteaftale.
En tilsvarende bestemmelse findes allerede i den interne danske lovgivning, nemlig i ligningslovens § 3. Dette indebærer, at Danmark allerede efter egen lovgivning vil lægge en PPT til grund ved anvendelsen af en given dobbeltbeskatningsoverenskomst, uanset om overenskomsten i sig selv indeholder en eksplicit PPT.
Dette gælder, uanset hvornår en dobbeltbeskatningsoverenskomst er indgået, og hvem den er indgået med.
PPTen i konventionens artikel 7, stk. 1, bliver hermed uden praktisk betydning for anvendelsen af Danmarks dobbeltbeskatningsoverenskomster.
 Ved 2017-opdateringen af OECDs model for dobbeltbeskatningsoverenskomster blev PPT-bestemmelsen indsat som en del af modellen.
Det er efter konventionens artikel 7, stk. 3-5, muligt at tilvælge en form for »fortrydelsesparagraf«.
Bestemmelsen siger, at selvom en fordel afslås på grundlag af ovennævnte PPT, kan fordelen alligevel gives, hvis den kompetente myndighed efter anmodning fra den pågældende person og efter at have taget alle relevante fakta og omstændigheder i betragtning når frem til, at fordelene ville være givet til den pågældende person, hvis den omtvistede transaktion eller det omtvistede arrangement ikke havde foreligget.
Denne mulighed foreslås ikke tilvalgt.
Dette sker ud fra en opfattelse af, at den fleksibilitet, som bestemmelsen er udtryk for, allerede ligger inden for rammerne af almindelig skatteforvaltningspraksis hos de kompetente myndigheder.
 Videre er det muligt at tilvælge en forenklet bestemmelse om begrænsning af fordele (»Limitation on Benefits«), også kaldet den forenklede LOB-bestemmelse, jf. stk. 6. Den forenklede LOB-bestemmelse findes i stk. 8-13. Bestemmelsen er ikke i sig selv tilstrækkelig til at opfylde det minimumskrav, der er indeholdt i den før omtalte PPT.
 Den forenklede LOB-bestemmelse går ud på, at en person eller et selskab kun er berettiget til at opnå fordele efter en omfattet skatteaftale, hvis personen eller selskabet er en »kvalificeret person«.
Gruppen af kvalificerede personer omfatter fysiske personer, selve den kontraherende jurisdiktion med dertil hørende myndigheder og organer m.v., samt selskaber og andre enheder, når hovedklassen af deres aktier regelmæssigt handles på en eller flere anerkendte fondsbørser.
Dertil kommer non-profit-organisationer, som det måtte være aftalt mellem landene, pensionskasser m.v. og en ikke-fysisk person, når »kvalificerede personer« direkte eller indirekte ejer mindst 50 pct. af aktierne i mindst halvdelen af en 12-månedersperiode, der omfatter det tidspunkt, hvor fordelen ellers skulle gives.
Uanset om en person er »kvalificeret« eller ej, er den pågældende berettiget til fordele efter en omfattet skatteaftale, hvis den pågældende udøver aktiv erhvervsvirksomhed.
En person, som ikke er »kvalificeret«, er dog også berettiget til fordele, hvis personer, som er begunstigede på samme måde, direkte eller indirekte ejer mindst 75 pct. af de retmæssige andele i mindst halvdelen af en 12-månedersperiode, der omfatter det tidspunkt, hvor fordelen ellers skulle gives.
Selvom en person, som ikke er »kvalificeret«, ikke er berettiget til fordele, kan den kompetente myndighed alligevel give de fordele, der følger af en omfattet skatteaftale, når den pågældende over for den kompetente myndighed godtgør, at hverken etableringen, erhvervelsen, opretholdelsen eller udøvelsen af virksomhed havde som et af sine hovedformål at opnå fordele efter skatteaftalen.
Der kan med andre ord gives fordele, hvis betingelserne i den generelle PPT-bestemmelse er opfyldt.
Den forenklede LOB-bestemmelse foreslås ikke tilvalgt, da den generelle PPT anses for tilstrækkelig.
Som tidligere nævnt blev den generelle PPT indsat i OECDs modeloverenskomst ved opdateringen i 2017, hvilket ikke er tilfældet med den forenklede LOB-bestemmelse.
I stedet er det i modellen anført, hvor den forenklede LOB-bestemmelse vil kunne indsættes.
Samtidig angives det i en fodnote til OECD-modellens LOB-artikel, at artiklens udformning vil være afhængig af, hvordan landene beslutter sig for at realisere intentionen om, at overenskomsten skal ophæve dobbeltbeskatning uden at skabe muligheder for ikke-beskatning eller nedsat beskatning gennem skatteunddragelse eller skatteomgåelse, herunder gennem utilsigtet anvendelse af skatteaftaler.
Dette kan efter fodnoten gøres med PPT-bestemmelsen alene, eller det kan gøres på anden måde med større eller mindre detaljeringsgrad.
Når den forenklede LOB-bestemmelse ikke tilvælges af en part, er der behov for at tage stilling til de muligheder, der efter konventionens artikel 7, stk. 7, foreligger, når den forenklede LOB-bestemmelse vælges af den anden part.
Dette skal ses i sammenhæng med sidstnævnte parts mulighed for at tage forbehold efter stk. 16.
Efter det nævnte stk. 7 har den part, der ikke har valgt den forenklede LOB-bestemmelse, flere valgmuligheder.
Den første mulighed er at acceptere anvendelsen af den forenklede LOB-bestemmelse på de omfattede skatteaftaler, hvor den anden part har valgt denne mulighed.
Den anden mulighed er, at den pågældende part accepterer, at den anden part ensidigt anvender bestemmelsen.
Endelig foreligger der den mulighed, at den pågældende part ikke tillader nogen af disse muligheder.
I så fald gælder den forenklede LOB-bestemmelser ikke mellem de pågældende parter.
Den sidstnævnte situation giver imidlertid den part, der har valgt den forenklede LOB-bestemmelse, mulighed for at tage forbehold for artikel 7 i sin helhed over for den part, der ikke har valgt den forenklede LOB, jf. stk. 16, dvs. også forbehold over for den generelle PPT-bestemmelse.
Da der imidlertid er tale om en minimumstandard, skal de pågældende parter søge at nå frem til en gensidigt tilfredsstillende løsning, som opfylder minimumstandarden.
Det foreslås, at det fra dansk side accepteres, at den forenklede LOB-bestemmelse også anvendes af Danmark, hvis den er valgt af den anden part, selvom Danmark selv anser den generelle PPT for at være tilstrækkelig.
Herved kommer anvendelsen af den forenklede LOB-bestemmelse til at ske på gensidighedsbasis.
Samtidig får andre parter ikke mulighed for på dette grundlag at tage forbehold over for den generelle PPT i forhold til Danmark.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 27 (Berettigelse til fordele) ændres.
Artikel 8 (Transaktioner hvor udbytter overføres) Med formentlig ret få undtagelser indeholder dobbeltbeskatningsoverenskomsterne bestemmelser, der begrænser kildelandets ret til at beskatte udbytter, der udloddes til en modtager, som er hjemmehørende i bopælslandet, og som med dobbeltbeskatningsoverenskomsternes udtryk er den retmæssige ejer af udbytterne.
Der skelnes i dobbeltbeskatningsoverenskomsterne mellem udbytter udloddet i moder-/datterselskabsforhold og udbytter af porteføljeaktier, hvor datterselskabsudbytter beskattes med en lavere sats i kildelandet end udbytte af porteføljeaktier.
 Det er efter konventionens artikel 8, stk. 1, en betingelse for anvendelse af den lavere sats for datterselskabsudbytter i en omfattet skatteaftale, at ejerskabsbetingelserne er opfyldt i en uafbrudt periode på 365 dage, som omfatter den dag, hvor udbytterne udbetales.
 Ved 2017-opdateringen af OECDs model for dobbeltbeskatningsoverenskomster blev der i modellen indsat en bestemmelse svarende til bestemmelsen i artikel 8, stk. 1.
Det er efter stk. 3 muligt at tage forskellige forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 8 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 10 (Udbytter) ændres.
Artikel 9 (Kapitalgevinster ved afhændelse af aktier eller interesser i enheder, hvis værdi hovedsageligt hidrører fra fast ejendom) OECDs model for dobbeltbeskatningsoverenskomster har siden 2002 indeholdt en bestemmelse om, at fortjeneste ved afhændelse af aktier, hvor mere end 50 pct. af værdien direkte eller indirekte hidrører fra fast ejendom beliggende i det andet land, kan beskattes i dette andet land.
Baggrunden er, at fortjeneste ved afhændelse af fast ejendom efter OECD-modellen altid kan beskattes i det land, hvor ejendommen er beliggende (kildelandet). Ændringen af modellen i 2002 har til formål at hindre, at kildelandets beskatningsret til ejendomsavancer omgås, ved at fast ejendom erhverves af et selskab, hvis aktier efterfølgende afhændes.
Efter konventionens artikel 9, stk. 1, finder bestemmelser af denne karakter anvendelse, hvis den relevante værdibetingelse er opfyldt på noget tidspunkt inden for 365 dage før afhændelsen.
Betingelsen skal således ikke være opfyldt i nogen nærmere angivet periode.
Stk. 1 nævner ikke nogen specifik værdigrænse.
 Det er efter stk. 3 muligt at vælge en variant, der for det første specifikt nævner en 50 pct. værdigrænse som i OECDs model for dobbeltbeskatningsoverenskomster, og som for det andet gør det muligt at indsætte de pågældende bestemmelser i omfattede skatteaftaler, der ikke allerede indeholder sådanne bestemmelser, jf. stk. 4.
Bestemmelser af den pågældende karakter er ikke umiddelbart af betydning for Danmark, idet afhændelse af sådanne »ejendomsaktier« ikke efter dansk lovgivning er undergivet begrænset skattepligt.
Danmark vil hermed ikke i øjeblikket kunne udnytte den beskatningsret, som bestemmelsen tillægger Danmark som kildeland.
 Imidlertid er affattelsen af bestemmelsen i stk. 4 i overensstemmelse med OECD-modellen, således som denne er affattet efter opdateringen i 2017. Det foreslås derfor, at Danmark vælger at anvende bestemmelsen i konventionens artikel 9, stk. 4.
Bestemmelsen i konventionens artikel 9, stk. 4, finder kun anvendelse, hvis begge parter i en dobbeltbeskatningsoverenskomst vælger denne mulighed.
Hvis kun den ene part vælger at anvende bestemmelsen, gælder bestemmelserne i stk. 1.
Det er efter stk. 6 muligt at tage forskellige forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 9 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 13 (Kapitalgevinster) ændres.
Artikel 10 (Anti-misbrugsregel for faste driftssteder beliggende i tredje-jurisdiktioner) Formålet med denne bestemmelse er at hindre misbrug ved transaktioner gennem faste driftssteder, der alene etableres med et sådant formål i jurisdiktioner, der enten ikke beskatter sådanne transaktioner, eller beskatter dem lavt.
 Bestemmelserne i artikel 10, stk. 1, kan illustreres med følgende eksempel:
Et foretagende i land A etablerer et fast driftssted i land C.
Land A beskatter efter egen lovgivning eller pga. anvendelse af eksemptionsmetoden ikke overskuddet i det faste driftssted.
Foretagendet har renteindkomst fra land B under sådanne omstændigheder, at indkomsten henføres til det faste driftssted i land C.
Forudsat at foretagendet i land A er den retmæssige ejer af renterne, vil land B skulle nedsætte sin skat efter dobbeltbeskatningsoverenskomsten med land A uanset hvilken beskatning, der sker i land A og/eller land C.
Land B kan i et sådant tilfælde undlade at give fordele efter dobbeltbeskatningsoverenskomsten  dvs. beskatte renteindkomsten efter egne regler  hvis indkomsten i land C beskattes med mindre end 60 pct. af den skat, der skulle betales, hvis det faste driftssted havde været beliggende i land A.
 Dette gælder dog ikke, hvis foretagendet i land A udøver aktiv erhvervsvirksomhed gennem det faste driftssted i land C, bortset fra finansiel virksomhed, medmindre denne udøves af en bank, et forsikringsselskab eller en registreret værdipapirhandler, jf. stk. 2.
 Det er dog alligevel muligt at give fordele efter en dobbeltbeskatningsoverenskomst, selvom de nævnte betingelser ikke er opfyldt, hvis noget sådant kan begrundes i lyset af årsagerne til, at betingelserne ikke er opfyldt.
 Ved 2017-opdateringen af OECDs model for dobbeltbeskatningsoverenskomster blev der indsat en bestemmelse svarende til bestemmelserne i artikel 10, stk. 1-3.
Det er efter stk. 5 muligt at tage forskellige forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 10 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 27 (Berettigelse til fordele) ændres.
Artikel 11 (Anvendelse af skatteaftaler til at begrænse en parts ret til at beskatte hjemmehørende personer) Bestemmelsen fastslår i stk. 1, at en omfattet skatteaftale ikke berører et lands ret til at beskatte personer og selskaber, der er hjemmehørende i dette land, bortset fra de tilfælde, hvor det er aftalt, at bopælslandets beskatningsret faktisk berøres.
Dette må forekomme umiddelbart indlysende, men spørgsmålet har dog været genstand for diskussion.
Således blev der ved 2017-opdateringen af OECDs model for dobbeltbeskatningsoverenskomster indsat en bestemmelse svarende til bestemmelserne i konventionens artikel 11, stk. 1.
Det er efter stk. 3 muligt at tage forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 11 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 1 (Personer omfattet af overenskomsten) ændres.
Artikel 12 (Kunstig undgåelse af status som fast driftssted gennem kommissionærarrangementer og lignende strategier) Ved et fast driftssted forstås et fast forretningssted, hvor igennem et foretagendes erhvervsvirksomhed i det andet land helt eller delvist udøves, f.eks. en filial.
Efter dobbeltbeskatningsoverenskomsterne kan indkomsten i et fast driftssted beskattes i kildelandet.
Begrebet »fast driftssted« er defineret i OECDs modeloverenskomst.
Ud over en opregning af eksempler på forretningssteder, der udgør et fast driftssted, indeholder OECD-modellen bl.a. også regler for, hvornår virksomhed udøvet i kildelandet gennem uafhængige repræsentanter antager en sådan karakter, at foretagendet anses for at have fast driftssted.
 Bestemmelserne i konventionens artikel 12, stk. 1, er en udvidelse af, hvad der anses for at udgøre et fast driftssted, i forhold til den hidtil anvendte afgrænsning, som denne kom til udtryk i OECD-modellen forud for opdateringen i 2017.
Efter den hidtidige afgrænsning har et foretagende fast driftssted i kildelandet, når en uafhængig repræsentant agerer dér på foretagendets vegne, og den pågældende har fuldmagt til at indgå aftaler på foretagendets vegne.
I så fald får foretagendet fast driftssted i kildelandet for denne virksomhed.
 Efter bestemmelsen i stk. 1 vil der foreligge fast driftssted i kildelandet, når en uafhængig repræsentant handler dér på vegne af et foretagende og i forbindelse hermed sædvanligvis indgår aftaler eller sædvanligvis spiller en afgørende rolle ved indgåelse af aftaler, som rutinemæssigt indgås uden væsentligt at blive ændret af foretagendet.
Dette gælder efter stk. 2 dog ikke, hvis repræsentanten selv driver erhvervsvirksomhed i kildelandet og handler for foretagendet inden for rammerne af denne virksomhed.
Hvis repræsentanten udelukkende eller næsten udelukkende handler på vegne af foretagendet, anses den pågældende ikke for at være en uafhængig repræsentant i kildelandet og vil derfor udgøre et fast driftssted for foretagendet i kildelandet.
Dette følger de hidtil anvendte principper.
 Ved 2017-opdateringen af OECDs model for dobbeltbeskatningsoverenskomster blev der indsat en bestemmelse svarende til bestemmelserne i artikel 12, stk. 1 og 2.
Det er efter stk. 4 muligt at tage forbehold over for artiklens bestemmelser.
Det foreslås, at Danmark ikke tager et sådant forbehold.
Bestemmelserne i konventionens artikel 12 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 5 (Fast driftssted) ændres.
Det bemærkes, at »fast driftssted« i intern dansk ret som hovedregel defineres som i OECD-modellen, således som denne var affattet forud for opdateringen i 2017. Det vil kræve en lovændring at bringe den interne danske definition i overensstemmelse med den, der nu anvendes i modellen.
Indtil en sådan lovændring måtte være foretaget, vil Danmark som kildeland ikke kunne udnytte den yderligere beskatningsret, som konventionens artikel 12 og ændringen af OECD-modellen ved opdateringen i 2017 på dette punkt er udtryk for.
Artikel 13 (Kunstig undgåelse af status som fast driftssted gennem undtagelse for bestemte former for virksomhed) Forskellige former for »hjælpevirksomhed« udgør ikke et fast driftssted efter dobbeltbeskatningsoverenskomsterne.
Et eksempel er anvendelsen af indretninger udelukkende med henblik på oplagring, udstilling eller udlevering af varer tilhørende det udenlandske foretagende.
Virksomhed, som alene er af forberedende eller afhjælpende karakter, udgør heller ikke et fast driftssted.
Konventionens artikel 13 ændrer de hidtil gældende regler for, hvornår der foreligger fast driftssted, for så vidt angår sådan »hjælpevirksomhed«.
Der opstilles to valgmuligheder A og B, som landene kan anvende.
Det er også muligt ikke at anvende nogen af dem, jf. stk. 1.
Efter valgmulighed A, jf. stk. 2, omfatter udtrykket »fast driftssted« ikke virksomhed, som er særskilt opregnet som virksomhed, der ikke udgør et fast driftssted, uanset om denne undtagelse beror på, at virksomheden er af forberedende eller afhjælpende karakter.
Det omfatter heller ikke anden form for virksomhed for foretagendet eller kombinationer af de nævnte former for virksomhed.
Det er dog samtidig en udtrykkelig forudsætning, at virksomheden eller kombinationen af forskellige former for virksomhed er af forberedende eller afhjælpende karakter.
Anvendelse af indretninger som nævnt i eksemplet ovenfor vil således udgøre et fast driftssted, hvis det kan påvises, at virksomheden ikke udelukkende er af forberedende eller afhjælpende karakter.
 Valgmulighed B, jf. stk. 3, adskiller sig fra valgmulighed A på den måde, at anvendelsen af indretninger udelukkende med henblik på oplagring, udstilling eller udlevering af varer efter valgmulighed B kan være undtaget fra definitionen af »fast driftssted«, selvom virksomheden ikke nødvendigvis udelukkende er af forberedende eller afhjælpende karakter.
 Ved 2017-opdateringen af OECDs model for dobbeltbeskatningsoverenskomster blev der i modellen indsat en bestemmelse svarende til bestemmelserne i valgmulighed A.
Som anført i afsnit 4.1 i lovforslagets almindelige bemærkninger tages der fra dansk side ved forhandlinger om nye dobbeltbeskatningsoverenskomster eller genforhandling af allerede gældende overenskomster i meget vid udstrækning udgangspunkt i OECD-modellen.
Det vil også gælde bestemmelserne om fast driftssted i forbindelse med virksomhed af forberedende eller afhjælpende karakter.
Det må herefter forventes, at bestemmelser svarende til valgmulighed A vil komme til at indgå i fremtidige dobbeltbeskatningsoverenskomster, som Danmark vil indgå.
Det foreslås på denne baggrund, at valgmulighed A vælges, således at samme bestemmelser vil komme til at gælde for allerede gældende dobbeltbeskatningsoverenskomster, når den anden part træffer et tilsvarende valg.
Det er efter stk. 6 muligt at tage forskellige forbehold over for artiklens bestemmelser.
Det foreslås, at Danmark ikke tager forbehold.
Bestemmelserne efter valgmulighed A i konventionens artikel 13 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 5 (Fast driftssted) ændres.
Som før nævnt defineres »fast driftssted« i intern dansk ret som hovedregel som i OECD-modellen, således som denne var affattet forud for opdateringen i 2017. Det vil kræve en lovændring at bringe den interne danske definition i overensstemmelse med den, der nu anvendes i modellen.
Indtil en sådan lovændring måtte være foretaget, vil Danmark som kildeland ikke kunne udnytte den yderligere beskatningsret, som konventionens artikel 13 og ændringen af OECD-modellen ved opdateringen i 2017 på dette punkt er udtryk for.
Artikel 14 (Opdeling af kontrakter) Efter OECDs modeloverenskomst udgør et bygge- og anlægsarbejde kun et fast driftssted, hvis arbejdet varer i mere end 12 måneder.
 Det fastsættes i artikel 14, stk. 1, at perioder, hvor entreprenøren eller interesseforbundne parter udøver virksomhed af mere end 30 dages varighed på byggepladsen og perioder på mere end 30 dage, der relaterer sig til anden virksomhed knyttet til byggeprojektet, skal lægges sammen ved opgørelsen af 12-månedersperioden.
En bestemmelse med dette indhold findes ikke i OECDs modeloverenskomst, sådan som denne blev affattet ved opdateringen i 2017. Der er imidlertid taget stilling til spørgsmålet i kommentarerne til OECD-modellen.
Således anføres det i kommentarerne til modellens artikel om fast driftssted som en mulighed, at landene kan indsætte bestemmelser med et sådant indhold i deres dobbeltbeskatningsoverenskomster, hvis det ønskes.
Samtidig anføres det, at sådanne misbrugstilfælde efter omstændighederne vil kunne falde ind under modellens generelle anti-misbrugsbestemmelse.
Denne bestemmelse er identisk med den anti-misbrugsbestemmelse (PPT), som er indeholdt i konventionens artikel 7, og som er en minimumstandard for de lande, der tiltræder konventionen.
Det er efter stk. 3 muligt for en part at tage forbehold for artiklen som helhed eller for anvendelse af artiklen på bestemmelser i omfattede skatteaftaler, som vedrører efterforskning eller udnyttelse af naturforekomster.
Fra et dansk synspunkt er der ikke noget tvingende behov for den pågældende bestemmelse, men samtidig er der heller ikke noget ønske om at hindre andre lande i at anvende bestemmelsen, hvis der er behov for det.
Det foreslås derfor, at Danmark ikke tager et sådant forbehold.
Bestemmelserne i konventionens artikel 14 vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 5 (Fast driftssted) ændres.
Artikel 15 (Definition af en person, som er nært forbundet med et foretagende) I dobbeltbeskatningsoverenskomsterne forstås ved udtrykket »person« ikke alene en fysisk person, men også en juridisk person, f.eks. et selskab.
Bestemmelserne i konventionens artikler 12-14 har til formål at hindre omgåelse af reglerne for, hvornår et foretagende i land A får fast driftssted i land B.
Fælles for bestemmelserne i de nævnte artikler er, at de ikke alene relaterer sig til den person, der udøver en bestemt form for virksomhed, men også til det, som i konventionen benævnes nært forbundne foretagender.
Det er som et eksempel således ikke muligt at omgå 12-månedersfristen for en bygge- og anlægsopgave ved at lade et moderselskab arbejde på opgaven i 11 måneder og et datterselskab de næste 11 måneder.
Konventionens artikel 15, stk. 1, definerer, hvad der ved anvendelsen af konventionens artikel 12-14 skal forstås ved nært forbundne foretagender.
En person er efter denne bestemmelse nært forbundet med et foretagende, hvis, når alle relevante forhold og omstændigheder tages i betragtning, den ene kontrolleres af den anden, eller begge kontrolleres af de samme personer eller foretagender.
Under alle omstændigheder anses en person for at være nært forbundet med et foretagende, hvis den ene direkte eller indirekte ejer mere end 50 pct. af kapitalen eller besidder mere end 50 pct. af stemmerettighederne i den anden.
Ved 2017-opdateringen af OECDs model for dobbeltbeskatningsoverenskomster blev der i modellen indsat en bestemmelse svarende til bestemmelserne i konventionens artikel 15, stk. 1.
Parter, der har taget forbehold vedrørende artikel 12-14, kan tage forbehold over for artiklens bestemmelser.
Danmark skal efter lovforslaget ikke tage forbehold over for de nævnte artikler, og dansk forbehold efter artikel 15 vil ikke være aktuelt.
Det foreslås derfor, at der ikke tages et sådant forbehold.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 5 (Fast driftssted) ændres.
Artikel 16 (Indgåelse af gensidige aftaler) Dobbeltbeskatningsoverenskomsterne indeholder regler om, hvordan tvister kan søges løst af de to landes kompetente myndigheder.
En tvist kan f.eks. opstå som følge af, at de to landes kompetente myndigheder fortolker bestemmelser i overenskomsten forskelligt.
Bilæggelse af tvister sker gennem indgåelse af gensidige aftaler, hvor de kompetente myndigheder når frem til en fælles forståelse.
Den skattepligtige kan rejse sagen over for en kompetent myndighed, og kan den kompetente myndighed ikke selv nå frem til en løsning, kan den gensidige aftaleprocedure iværksættes.
 Efter den hidtidige affattelse af artiklen om indgåelse af gensidige aftaler kan en skattepligtig, der mener sig beskattet i strid med bestemmelserne i en dobbeltbeskatningsoverenskomst, indbringe spørgsmålet for den kompetente myndighed i det land, hvor vedkommende er hjemmehørende (bopælslandet). Ved konventionens artikel 16, stk. 1, ændres dette, sådan at den skattepligtige ikke alene kan indbringe sin sag for myndighederne i bopælslandet, men også i kildelandet.
Efter stk. 2 skal en gensidig aftale implementeres uanset eventuelle tidsgrænser i national lov.
Denne bestemmelse har været en del af OECD-modeloverenskomstren siden 1977 og er almindeligt anvendt i Danmarks dobbeltbeskatningsoverenskomster.
Endelig kan de kompetente myndigheder efter stk. 3 konsultere hinanden om undgåelse af dobbeltbeskatning i tilfælde, der ligger uden for overenskomsten.
Dette har været en del af OECD-modeloverenskomsten siden den første udgave af modellen, der kom i 1963. Også denne bestemmelse er almindeligt anvendt i Danmarks dobbeltbeskatningsoverenskomster.
Ved 2017-opdateringen af OECDs model for dobbeltbeskatningsoverenskomster blev der i modellen indsat en ændring svarende til bestemmelserne i konventionens artikel 16, stk. 1.
 Den praktiske betydning af ændringerne i en dansk sammenhæng er hermed hovedsageligt, at den skattepligtige fremover ikke alene kan indbringe en sag om dobbeltbeskatning for myndighederne i bopælslandet, men også i kildelandet.
Bestemmelserne i konventionens artikel 16 er minimumstandarder.
Det er således ikke muligt for en part at fravælge disse bestemmelser.
Det er ikke i sig selv afgørende, hvordan minimumstandarderne opfyldes, blot det sker, og der er i stk. 5 åbnet mulighed for, at minimumstandarden i dette tilfælde kan opfyldes på anden måde end ved en implementering af artiklens bestemmelser.
Det er således muligt for en part at tage forbehold over for bestemmelserne om de to minimumstandarder på det grundlag, at den pågældende part som bopælsland vil iværksætte en konsultationsprocedure over for den kompetente myndighed i kildelandet.
Hvis en part tager et sådant forbehold, vil en sag om beskatning i strid med en dobbeltbeskatningsoverenskomst som hidtil kun kunne indbringes for den kompetente myndighed i bopælslandet.
Bopælslandet forpligter sig samtidig til at iværksætte en konsultationsprocedure over for kildelandet, således at alle relevante forhold vil kunne indgå i grundlaget for sagens afgørelse.
Det foreslås, at Danmark ikke tager forbehold efter denne bestemmelse.
Bestemmelserne i konventionens artikel 16, stk. 1-3, vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer et tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 23 (Fremgangsmåden ved indgåelse af gensidige aftaler) ændres.
Artikel 17 (Tilsvarende reguleringer) Konventionens artikel 17 vedrører korrektioner i forbindelse med »transfer pricing«, dvs. transaktioner mellem interesseforbundne parter.
 Det fastsættes i stk. 1, at hvis det ene land har foretaget en forhøjelse af fortjenesten ved transaktioner mellem interesseforbundne parter, skal det andet land foretage en modsvarende regulering (nedsættelse). Bestemmelsen har været en del af OECD-modeloverenskomsten siden 1977 og er almindeligt anvendt i Danmarks dobbeltbeskatningsoverenskomster.
Det er efter stk. 3 muligt at tage forbehold for at anvende artiklen på omfattede skatteaftaler, som allerede indeholder de pågældende bestemmelser.
Parterne kan også tage forbehold, hvis det på anden mådes sikres, at de nævnte reguleringer vil finde sted.
Det er ikke muligt for en part at tage forbehold for artiklen som helhed, selvom artiklens bestemmelser ikke betragtes som en minimumstandard.
Den nævnte bestemmelse er som ovenfor anført almindeligt anvendt i Danmarks dobbeltbeskatningsoverenskomster, men den findes ikke i alle.
Det foreslås, at Danmark tager forbehold efter stk. 3, litra a, således at kun de dobbeltbeskatningsoverenskomster (omfattede skatteaftaler), hvor en sådan bestemmelse ikke findes, eller hvor bestemmelsen er udformet anderledes, ændres i medfør af konventionens artikel 17.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 9 (Forbundne foretagender) ændres i de tilfælde, hvor bestemmelsen ikke allerede findes.
Artikel 18 (Valg af del VI) Konventionens bestemmelser om voldgift  konventionens del VI  skal aktivt tilvælges, hvis et land ønsker sine dobbeltbeskatningsoverenskomster omfattet af disse bestemmelser.
Ved valg af del VI efter artikel 18 tilvælges konventionens artikel 19-26 om obligatorisk bindende voldgift.
Det foreslås, at Danmark tilvælger voldgiftsbestemmelserne i konventionens del IV.
For baggrunden for dette forslag henvises til afsnit 4.2 og 4.3 i lovforslagets almindelige bemærkninger.
Voldgiftsbestemmelserne vil herefter gælde for Danmarks notificerede dobbeltbeskatningsoverenskomster (omfattede skatteaftaler), når den anden part træffer tilsvarende valg.
 I forhold til en dobbeltbeskatningsoverenskomst som den, der er redegjort for i afsnit 2.2.1 i lovforslagets almindelige bemærkninger, betyder dette, at overenskomstens artikel 23 (Fremgangsmåden ved indgåelse af gensidige aftaler) ændres på den måde, at bestemmelserne om voldgift indsættes.
Voldgiftsbestemmelserne i konventionen er langt mere detaljerede end de tilsvarende bestemmelser i OECDs model for dobbeltbeskatningsoverenskomster, hvor det stort set overlades til de kompetente myndigheder at fastsætte regler for anvendelsen af bestemmelsen.
Selvom konventionens bestemmelser er forholdsvis detaljerede, forudsættes det også her, at de kompetente myndigheder ved gensidig aftale skal fastsætte de nærmere regler for anvendelsen af voldgiftsbestemmelserne, før disse kan finde anvendelse.
Når konventionens del VI tilvælges efter artikel 18, indebærer dette efter konventionens ordlyd, at konventionens artikel 19-26 som nævnt er tilvalgt.
Imidlertid indeholder visse af disse artikler en mulighed for at foretage valg eller at tage forbehold.
Der er derfor for disse artiklers vedkommende  som for den øvrige del af konventionen  behov for at tage stilling til de muligheder for valg og forbehold, som er indeholdt i de pågældende artikler.
Samtidig er det efter visse bestemmelser muligt for de to landes kompetente myndigheder at indgå aftaler om at anvende andre regler end dem, der fremgår af konventionen.
Der er her ikke tale om valgmuligheder, der skal tages stilling til, eller forbehold, der kan tages.
Der er derimod tale om, at konventionen bestemmer, at de kompetente myndigheder kan aftale de regler, de måtte finde det hensigtsmæssigt at anvende.
De bestemmelser, hvor det er muligt for de kompetente myndigheder at indgå sådanne aftaler, vedrører dog fortrinsvis forhold af proceduremæssig karakter.
Det vil ikke være muligt for de kompetente myndigheder på et sådant grundlag f.eks. at indskrænke eller helt afskære muligheden for anvendelsen af voldgift for bestemte typer af sager, hvor der er tvivl om fortolkningen af en dobbeltbeskatningsoverenskomst, ligesom det heller ikke vil være muligt at ændre det forhold, at en voldgiftskendelse er bindende for parterne, eller at den skattepligtige kan undlade at acceptere voldgiftskendelsen.
 Disse forhold er nærmere uddybet i nedenstående gennemgang af artikel 19-26. Det bemærkes samtidig, at visse dele af disse bestemmelser indeholder ganske detaljerede regler om tidsfrister og sagsforløb, uden at disse er omfattet af de ovenfor nævnte bestemmelser om, at de to landes kompetente myndigheder i forskellige proceduremæssige spørgsmål kan indgå aftaler om at anvende andre regler end dem, der fremgår af konventionen.
 Disse regler vil således skulle efterleves, sådan som de fremgår af konventionen, uden at det vil være muligt for de kompetente myndigheder at aftale en anden fremgangsmåde.
 Endelig bemærkes, at det efter konventionens artikel 28 er muligt at tage forbehold med hensyn til anvendelsesområdet for voldgiftsbestemmelserne, og at artikel 36 indeholder særlige regler for, hvornår del VI får virkning.
Som det fremgår af bemærkningerne til artikel 28, foreslås det, at Danmark tager forbehold, således at det bl.a. sikres, at alene EUs voldgiftsdirektiv vil finde anvendelse i forholdet mellem Danmark og andre EU-lande.
Samtidig foreslås bl.a., at Danmark tager forbehold, således at voldgift ikke kan anvendes i sager, hvor der er pålagt sanktioner for skattesvig, forsætlig forsømmelse eller grov uagtsomhed.
Der henvises i øvrigt herom til den senere omtale af artikel 28.
Artikel 19 (Obligatorisk bindende voldgift) Konventionens artikel 19 udgør det egentlige grundlag for anvendelse af voldgift som instrument ved bilæggelse af tvister.
Udgangspunktet er dobbeltbeskatningsoverenskomsternes bestemmelser om fremgangsmåden ved indgåelse af gensidige aftaler, jf. også konventionens artikel 16. Efter disse bestemmelser skal de to landes kompetente myndigheder søge at nå til enighed, hvis en skattepligtig mener, at foranstaltninger truffet af den ene eller den anden kompetente myndighed medfører beskatning, som er i strid med den omfattede skatteaftale.
Imidlertid pålægger reglerne om indgåelse af gensidige aftaler i udgangspunktet alene de to landes kompetente myndigheder en forpligtelse til at søge at nå til enighed.
Reglerne pålægger således kun de kompetente myndigheder en pligt til at sikre, at enighed faktisk opnås, og at dobbeltbeskatning på dette grundlag i tvivlstilfælde undgås, i det omfang reglerne om den gensidige aftaleprocedure tillige indeholder bestemmelser om voldgift.
For at en sag kan blive undergivet voldgift, skal en skattepligtig, jf. stk. 1, have indbragt sagen for en af de kompetente myndigheder med påstand om, at der er sket beskatning i strid med bestemmelserne i den omfattede skatteaftale.
I et sådant tilfælde skal de to landes kompetente myndigheder søge at løse sagen ved gensidig aftale, således at beskatning i strid med den omfattede skatteaftale undgås.
Hvis en sådan enighed ikke er opnået inden for en periode på to år, skal alle uløste spørgsmål undergives voldgift, hvis den skattepligtige skriftligt anmoder herom.
Fristen på to år regnes fra et starttidspunkt, som er afhængig af forskellige nærmere angivne omstændigheder.
Det er dog muligt for de kompetente myndigheder inden udløbet af den nævnte to-årsfrist at aftale en anden tidsfrist.
Voldgiftssagen skal behandles på den måde, som er foreskrevet i konventionens del VI og efter de regler og procedurer, som de kompetente myndigheder aftaler efter bestemmelserne i stk. 10.
Stk. 2 og 3 handler om tidsfrister.
Når en kompetent myndighed har stillet den gensidige aftaleprocedure i bero, fordi en sag angående samme spørgsmål verserer ved en domstol eller et administrativt nævn, afbrydes den frist på to år, der er nævnt i stk. 1, indtil der er truffet en endelig afgørelse af domstolen eller det administrative nævn, eller den pågældende sag er stillet i bero eller trukket tilbage, jf. stk. 2. Det kommer således ikke den skattepligtige til skade for så vidt angår tidsfristerne, at en kompetent myndighed vælger at afvente afgørelsen af en lignende sag ved en domstol eller et administrativt nævn.
 Fristen som nævnt i stk. 1 forlænges ligeledes, hvis en person, som er direkte berørt af sagen, ikke i rette tid tilvejebringer oplysninger af materiel karakter, som de kompetente myndigheder har anmodet om, jf. stk. 3.
Stk. 4 fastslår, at voldgiftskendelsen er endelig, og at den er bindende for de to landes kompetente myndigheder.
Kendelsen skal gennemføres ved gensidig aftale.
Voldgiftskendelsen er dog ikke bindende for de kompetente myndigheder, hvis en person, som direkte er berørt af sagen, ikke inden for 60 dage accepterer den gensidige aftale, der skal gennemføre kendelsen.
Accepteres den gensidige aftale ikke, kan sagen ikke gøres til genstand for yderligere behandling af de kompetente myndigheder.
Voldgiftskendelsen er heller ikke bindende for de kompetente myndigheder, hvis den i en endelig retsafgørelse i et af de to lande anses for at være ugyldig.
I så fald anses voldgiftssagen for ikke at have fundet sted, idet reglerne om fortrolighed og om afholdelse af omkostninger dog skal respekteres.
Det er i et sådant tilfælde muligt at indlede en ny voldgiftssag, medmindre de kompetente myndigheder træffer aftale om, at dette ikke skal tillades.
 Endelig er voldgiftskendelsen heller ikke bindende for de kompetente myndigheder, hvis en person, som direkte er berørt, forfølger sagen ved domstole eller administrative nævn.
 Stk. 5-9 fastsætter en række ganske detaljerede procedureregler om fremsendelse af meddelelser, anmodninger om supplerende oplysninger og om kommunikation og tidsfrister i forbindelse hermed og om fastsættelse af starttidspunktet for den to-årsfrist, der er nævnt i stk. 1.
Selvom konventionen som nævnt fastsætter detaljerede procedureregler, er det ikke tilstrækkeligt til, at en voldgiftssag vil kunne gennemføres i praksis.
Landenes lovgivning og administrative praksis på dette område er ikke sammenfaldende, og der er behov for at kunne tilpasse anvendelsen af konventionen til de forhold, der måtte eksistere to berørte lande imellem.
Det fastsættes derfor i stk. 10, at de kompetente myndigheder ved gensidig aftale skal fastsætte nærmere regler for anvendelse af voldgiftsbestemmelserne.
Der skal herunder fastsættes regler om, hvilke oplysninger der er nødvendige for, at en sag kan realitetsbehandles, mens de kompetente myndigheder derudover kan aftale det, de måtte finde fornødent, for at en sag skal kunne behandles.
Aftalen mellem de kompetente myndigheder skal indgås, inden det første gang bliver muligt at anvende voldgift som instrument ved bilæggelsen af tvister mellem de to lande.
Det er efter stk. 11 muligt for en part at tage forbehold for den to-årsfrist, der er nævnt i stk. 1, og erstatte den med en tre-årsfrist.
Fra et dansk synspunkt anses fristen på to år for at være passende.
Samme frist findes i EUs voldgiftsdirektiv.
Det foreslås derfor, at Danmark ikke tager et sådant forbehold.
Endelig er det efter stk. 12 muligt for en part at forbeholde sig ret til, at en sag ikke skal undergives voldgift, hvis en afgørelse om det pågældende spørgsmål allerede er truffet af en domstol eller et administrativt nævn i et af de to lande.
Ligeledes skal en verserende voldgiftssag afsluttes, hvis en afgørelse om spørgsmålet træffes af en domstol eller et administrativt nævn, inden voldgiftspanelet har afsagt sin kendelse.
De kompetente myndigheder i Danmark har ikke mulighed for at fravige afgørelser, der er truffet af en retsinstans.
Når en sag er afgjort ved en retsinstans, vil dette ikke kunne ændres af et voldgiftspanel.
Det foreslås derfor, at Danmark tager forbehold som nævnt i konventionens artikel 19, stk. 12, litra a og b.
Et forbehold efter de nævnte bestemmelser vil efter bestemmelsernes ordlyd omhandle såvel afgørelser truffet af en domstol som afgørelser truffet af et administrativt nævn.
Det er ikke muligt at opsplitte forbeholdet, således at det kun omfatter den ene af de to typer sager.
Dette betragtes ikke som en hindring for, at en afgørelse truffet af et administrativt nævn vil kunne undergives voldgift, når noget sådant er muligt efter national lovgivning.
Artikel 20 (Udpegning af voldgiftsmænd) De kompetente myndigheder har mulighed for ved gensidig aftale selv at fastsætte reglerne for udpegning af voldgiftsmænd, jf. stk. 1. Hvis dette ikke sker, gælder reglerne i stk. 2-4.
Efter stk. 2 består voldgiftspanelet af tre medlemmer med ekspertise eller erfaring i internationale skatteforhold.
Hver kompetent myndighed skal inden for 60 dage efter sagens start udpege en voldgiftsmand, og disse skal inden 60 dage udpege det tredje medlem, som samtidig bliver formand for panelet.
Formanden må ikke være statsborger eller hjemmehørende i nogen af de to lande.
De udpegede voldgiftsmænd skal være upartiske og uafhængige.
Hvis en kompetent myndighed ikke udpeger en voldgiftsmand efter stk. 2, udpeges den pågældende efter stk. 3 af den højst rangerende embedsmand i OECDs Center for Skattepolitik og Administration, som ikke er statsborger i nogen af de to lande.
På samme måde udpeges formanden, hvis de to udpegede voldgiftsmænd ikke udpeger det tredje medlem (formanden), jf. stk. 4.
Artikel 21 (Fortrolighed i voldgiftssagen) Det fastsættes i stk. 1, at oplysninger modtaget af voldgiftspanelet og oplysninger, som den kompetente myndighed modtager fra panelet, skal anses for oplysninger udvekslet efter bestemmelserne om udveksling af oplysninger og administrativ bistand i den omfattede skatteaftale.
De regler om fortrolighed m.v., som findes i dobbeltbeskatningsoverenskomsternes artikel om udveksling af oplysninger, gælder hermed tilsvarende i voldgiftssager.
Voldgiftsmændene og højst tre medarbejdere pr. medlem anses i denne forbindelse for at være personer eller myndigheder, der kan modtage oplysninger.
 De kompetente myndigheder skal efter stk. 2 sikre sig, at voldgiftsmændene og deres medarbejdere skriftligt indvilger i at behandle alle oplysninger vedrørende voldgiftssagen efter de fortrolighedsregler, der gælder efter dobbeltbeskatningsoverenskomsten og de to landes interne lovgivning.
Artikel 22 (Løsning af en sag inden afslutning af voldgiftsproceduren) Efter bestemmelsen afsluttes en voldgiftssag, hvis de kompetente myndigheder når frem til en gensidig aftale, inden sagen er afsluttet, eller hvis den skattepligtige selv trækker sagen tilbage.
Artikel 23 (Voldgiftsproceduren) De kompetente myndigheder har mulighed for ved gensidig aftale selv at fastsætte reglerne for voldgiftsproceduren.
Hvis dette ikke sker, gælder artiklens bestemmelser.
 Stk. 1 fastsætter regler for en procedure, som baseres på et »endeligt tilbud« (»final offer«). Proceduren kendes også under betegnelsen »sidste bedste tilbud« (»last best offer«) og under populærbetegnelsen »baseball«.
Efter denne procedure skal den kompetente myndighed i hvert af de involverede lande indgive et løsningsforslag vedrørende alle uløste spørgsmål til voldgiftspanelet  det pågældende lands »endelige« eller »sidste bedste« tilbud.
Tilbuddet skal begrænse sig til beløbsmæssige opgørelser eller anvendelse af skattesatser efter den omfattede skatteaftale.
Det er i visse tilfælde muligt for de kompetente myndigheder at fremkomme med alternative »endelige« tilbud, f.eks. hvis der er tvivl om, hvor en person er hjemmehørende, eller om der foreligger et fast driftssted.
I et sådant tilfælde vil en kompetent myndighed kunne fremsætte et tilbud baseret på, at den skattepligtige er hjemmehørende i land A, og et andet tilbud baseret på, at den skattepligtige er hjemmehørende i land B, henholdsvis at der foreligger eller ikke foreligger fast driftssted.
De kompetente myndigheder kan hver for sig udfærdige et papir til støtte for sine synspunkter over for voldgiftspanelet.
Voldgiftspanelet skal som sin afgørelse vælge et af de løsningsforslag, som de kompetente myndigheder er fremkommet med.
Voldgiftspanelet kan med andre ord ikke forkaste samtlige de fremkomne »endelige« tilbud og træffe en afgørelse, der afviger fra disse.
Kendelsen vedtages med simpelt flertal i panelet og afsiges skriftligt.
Voldgiftskendelsen har ikke præjudikatværdi.
Det vil sige, at voldgiftskendelsen ikke kan anvendes som præcedens for andre sager.
Det er efter stk. 2 muligt for en part at tage forbehold for anvendelsen af stk. 1 og dermed for anvendelsen af »endeligt tilbud« som voldgiftsprocedure.
I så fald anvendes en procedure baseret på »uafhængig udtalelse« (»independent opinion«).
Ved denne procedure skal de kompetente myndigheder sætte voldgiftspanelet i besiddelse af alle oplysninger, som kan være nødvendige for voldgiftskendelsen.
Voldgiftspanelet afgør herefter de(t) indbragte spørgsmål efter de bestemmelser i den omfattede skatteaftale og de to landes interne lovgivning, som finder anvendelse.
Anvendelsen af de to landes interne lovgivning inddrages dog kun i det omfang, at det er nødvendigt for at kunne fastslå, om de to lande har anvendt den omfattede skatteaftale korrekt.
 Også ved anvendelse af denne procedure vedtages kendelsen med simpelt flertal og afsiges skriftligt, og heller ikke her har voldgiftskendelsen præjudikatværdi.
Fra dansk side anses proceduren »endeligt tilbud« at være den mest hensigtsmæssige, og det foreslås derfor, at Danmark ikke tager forbehold efter stk. 2. Proceduren »endeligt tilbud« sikrer en konsistent fortolkning af nationale skatteregler  nemlig den fortolkning, som de kompetente myndigheder hver især anlægger.
Dette er ikke nødvendigvis tilfældet ved proceduren baseret på »uafhængig udtalelse«, da det her vil være op til voldgiftspanelet at fortolke såvel dobbeltbeskatningsoverenskomsterne som de to landes nationale skatteregler med deraf følgende mulighed for  med bindende virkning  at nå frem til et andet resultat, end de kompetente myndigheder selv er nået frem til.
Hvis en part tager forbehold som nævnt i stk. 2, og den anden part ikke gør, vil proceduren baseret på »uafhængig udtalelse« som udgangspunkt skulle anvendes.
Det er dog efter stk. 3 muligt for en part, der ikke har taget forbehold efter stk. 2, at fastholde, at proceduren baseret på »uafhængig udtalelse« ikke skal anvendes.
I sådanne tilfælde skal de kompetente myndigheder søge at nå til enighed om, hvilken procedure der skal anvendes.
Indtil en sådan enighed er opnået, gælder bestemmelserne om bindende voldgift ikke for den pågældende omfattede skatteaftale.
Det foreslås, at Danmark tager et sådant forbehold.
Herved sikres det, at voldgiftsproceduren i sådanne tilfælde ikke pr. automatik bliver »uafhængig udtalelse« med de mulige risici, der ovenfor er nævnt, men i stedet en procedure, som begge parter kan tilslutte sig.
Efter stk. 4 kan en part vælge at anvende stk. 5 på sine omfattede skatteaftaler.
Bestemmelserne i stk. 5 vil være gældende, når blot den ene part i en omfattet skatteaftale har valgt disse bestemmelser, jf. dog nedenfor.
Efter stk. 5 skal de kompetente myndigheder forud for påbegyndelsen af en voldgiftssag sikre sig, at de personer, der har indbragt sagen, og deres rådgivere skriftligt indvilger i ikke at videregive oplysninger, som modtages under voldgiftssagens behandling, til andre personer.
Konsekvensen af at bryde dette tilsagn er, at voldgiftssagen såvel som den gensidige aftaleprocedure i forbindelse hermed afsluttes.
Brud på fortroligheden medfører med andre ord, at de udestående spørgsmål, som ligger til grund for voldgiftssagen og den gensidige aftaleprocedure, forbliver uløste.
Det foreslås, at Danmark foretager et sådant valg, og at stk. 5 således skal være gældende for de dobbeltbeskatningsoverenskomster, som Danmark notificerer som værende omfattet.
Fortrolighed er af vital betydning i behandlingen af skattesager, og de konsekvenser af brud på fortroligheden, som er indeholdt i stk. 5, vil i sig selv medvirke til, at kravet om fortrolighed respekteres.
 En part, som har valgt ikke at anvende stk. 5, kan efter stk. 6 forbeholde sig ret til ikke at anvende stk. 5 på en eller flere nærmere angivne omfattede skatteaftaler, selvom den anden part i de angivne aftaler har valgt det pågældende stykke, og bestemmelserne således skulle gælde for begge parter, jf. stk. 4. Der kan på dette punkt træffes differentierede valg, således at der kun tages forbehold efter stk. 6 for en del af de skatteaftaler, hvor det vil være muligt at tage forbehold.
 Da det som ovenfor nævnt foreslås, at Danmark vælger at anvende stk. 5, kommer forbehold efter stk. 6 ikke på tale for Danmarks vedkommende.
 Stk. 7 kan betegnes som en modforholdsregel, som en part, der ønsker at anvende stk. 5, kan tage over for en part, der underkender dette ved at tage forbehold efter stk. 6. Den part, der ønsker at anvende stk. 5 og dermed sikre den fulde fortrolighed, kan tage forbehold for del VI som helhed over for omfattede skatteaftaler, hvor den anden part har taget forbehold efter stk. 6.
 Det foreslås, at Danmark tager forbehold efter stk. 7. Fortrolighed ved behandlingen af skattesager er som ovenfor nævnt af vital betydning, og manglende forbehold efter stk. 7 vil ikke være konsistent med det valg, der foreslås truffet om at anvende stk. 5.
Artikel 24 (Aftale om en anden løsning) Parterne kan efter stk. 1 vælge den mulighed, der er angivet i stk. 2, nemlig at de kompetente myndigheder inden for en periode på tre måneder kan nå frem til en anden løsning end den, der fremgår af voldgiftskendelsen.
Det kræves dog, at begge parter har valgt denne mulighed.
 Det foreslås, at Danmark vælger at anvende stk. 2. En tilsvarende bestemmelse findes i EUs voldgiftsdirektiv, hvorefter de kompetente myndigheder kan træffe en afgørelse, der afviger fra udtalelsen fra det rådgivende udvalg eller fra udvalget for alternativ tvistbilæggelse (direktivets artikel 15, stk. 2).
Det er efter stk. 3 muligt gennem et forbehold at begrænse denne valgmulighed til omfattede skatteaftaler, hvor voldgiftsproceduren baseret på »uafhængig udtalelse« finder anvendelse.
Det foreslås, at Danmark ikke tager et sådant forbehold, da Danmark ikke ønsker denne procedure anvendt.
Artikel 25 (Omkostninger ved voldgiftssagens behandling) Omkostninger i forbindelse med behandlingen af en voldgiftssag skal afholdes på en måde, som fastsættes ved gensidig aftale mellem de kompetente myndigheder.
I fravær af en sådan aftale afholder hver part egne omkostninger og omkostningerne for den, der er udpeget som voldgiftsmand.
Omkostninger for voldgiftspanelets formand og andre omkostninger fordeles ligeligt.
Artikel 26 (Kompatibilitet) Bestemmelserne i del VI finder efter stk. 1 anvendelse i stedet for eller i fravær af bestemmelser om voldgift i omfattede skatteaftaler, når denne del efter artikel 18 er tilvalgt.
Spørgsmål, som ville kunne være omfattet af voldgiftsproceduren, vil efter stk. 2 dog ikke kunne undergives voldgift, hvis spørgsmålet er omfattet af en sag, hvor et voldgiftspanel tidligere er blevet etableret efter en bilateral eller multilateral overenskomst.
Samtidig fastsættes det i stk. 3, at del VI ikke er til hinder for opfyldelsen af mere omfattende forpligtelser om voldgift i andre overenskomster.
 Endelig kan en part efter stk. 4 tage forbehold for anvendelsen af del VI  selvom denne del er tilvalgt  på omfattede skatteaftaler, der allerede indeholder bestemmelser om voldgift.
Som nævnt i afsnit 4.2 i lovforslagets almindelige bemærkninger har Danmark på tidspunktet for fremsættelsen af dette lovforslag ikke nogen dobbeltbeskatningsoverenskomster, hvor bestemmelser om voldgift er i kraft.
Der findes voldgiftsbestemmelser i tre danske dobbeltbeskatningsoverenskomster, nemlig dobbeltbeskatningsoverenskomsterne med Israel og Schweiz og den helt nye dobbeltbeskatningsoverenskomst med Japan.
Disse bestemmelser er dog udformet som en form for mestbegunstigelsesklausuler, således at de først træder i kraft, når Danmark indgår en dobbeltbeskatningsoverenskomst med voldgiftsbestemmelser med et tredjeland, og når sådanne bestemmelser faktisk er i kraft over for det pågældende tredjeland.
Det foreslås på denne baggrund, at Danmark ikke tager et sådant forbehold. ¬ Artikel 27 (Undertegnelse og ratifikation, tiltrædelse eller godkendelse) Artiklen fastsætter, at konventionen er åben for undertegnelse fra den 31. december 2016. Konventionen er med forbehold for ratifikation, tiltrædelse eller godkendelse.
Artiklen ændrer ikke i sig selv de gældende dobbeltbeskatningsoverenskomster Artikel 28 (Forbehold) Stk. 1 opregner de bestemmelser, hvor det efter konventionen er muligt at tage forbehold.
Yderligere forbehold kan ikke tages bortset fra den mulighed, som er nævnt i stk. 2. Det kan dog tilføjes, at konventionens artikel 30 i praksis gør det muligt på bilateralt grundlag at omgå dette ved efterfølgende at ændre en gældende dobbeltbeskatningsoverenskomst eller indgå en ny, jf. bemærkningerne til artikel 30.
Stk. 2, litra a, gør det muligt for en part, der har tilvalgt konventionens voldgiftsbestemmelser, at tage et eller flere forbehold med hensyn til de former for sager, der skal kunne undergives voldgift.
Det er på denne måde muligt for en part at begrænse anvendelsesområdet for voldgiftsbestemmelserne.
Hvis en part tager at sådant forbehold, skal forbeholdet accepteres af de øvrige parter, jf. litra b.
Hvis en anden part gør indsigelse mod et sådant forbehold, finder konventionens bestemmelser om voldgift ikke anvendelse mellem den part, der har taget forbehold, og den part, der har gjort indsigelse.
Fra et dansk synspunkt bør voldgiftsbestemmelserne som udgangspunkt kunne anvendes på alle typer af sager, hvor en fysisk eller juridisk person mener sig udsat for beskatning i strid med bestemmelserne i en dobbeltbeskatningsoverenskomst, som Danmark har notificeret, og for hvilken bestemmelserne i konventionens del VI er gældende.
Imidlertid er der behov for på forskellige punkter at sikre den fornødne parallelitet mellem konventionens voldgiftsbestemmelser og EU-bestemmelserne om voldgift.
Det er ligeledes nødvendigt at være opmærksom på, at muligheden for at tage forbehold efter konventionens artikel 28, stk. 2, er helt åben.
Der skal ikke træffes et valg mellem flere på forhånd definerede muligheder, ligesom det heller ikke nærmere er angivet, hvilke forbehold der kan tages.
Det er således eksempelvis muligt for at land at tage forbehold for en bestemt type af sager.
Herefter vil denne type sager ikke være omfattet af voldgiftsbestemmelserne efter de dobbeltbeskatningsoverenskomster, som det pågældende land notificerer som omfattede skatteaftaler.
 Det foreslås herefter, at Danmark tager følgende forbehold:
For det første foreslås det, at Danmark tager forbehold, således at konventionens voldgiftsbestemmelser ikke finder anvendelse i forhold til sager, der drejer sig om dobbeltbeskatningsoverenskomster mellem Danmark og andre EU-lande.
Inden for EU gælder EU-voldgiftskonventionen og EU-voldgiftsdirektivet, og det vil herefter alene være disse EU-retsakter, der vil være gældende i forholdet mellem Danmark og andre EU-lande.
Uden et sådant forbehold ville der kunne opstå tvivl om, hvorvidt den multilaterale konvention eller EU-retsakterne skulle anvendes i tilfælde, hvor anvendelsesområdet for konventionen afviger fra EU-retsakternes anvendelsesområde, eller hvor konventionen giver mulighed for anvendelse af andre procedurer end EU-retsakterne.
Med et sådant forbehold sikres det, at alle voldgiftssager over for andre EU-lande behandles inden for EU-voldgiftskonventionens og EU-voldgiftsdirektivets rammer.
 For det andet foreslås det, at Danmark tager et forbehold, der gør det muligt at praktisere vigtige dele af EUs voldgiftsdirektiv over for ikke-EU-lande.
Det fremgår af artikel 8, stk. 6, i EUs voldgiftsdirektiv, at formanden for voldgiftspanelet skal være en dommer, medmindre andet er aftalt mellem de kompetente myndigheder og de uafhængige personer, der er udpeget af disse til at deltage i voldgiftspanelet.
Desuden fremgår det af direktivets artikel 18, at de afgørelser, der gennemfører voldgiftspanelets udtalelse, skal offentliggøres, hvis de berørte personer giver samtykke til dette.
I andre tilfælde offentliggøres et resumé af afgørelserne.
Kravet om, at formanden skal være dommer, skal sikre uafhængigheden for voldgiftspanelerne, idet det hermed sikres, at i det mindste formanden lever op til de krav om uafhængighed, der gælder for dommere.
Kravet om offentliggørelse skal sikre, at der er samme offentlighed i relation til afgørelser, der træffes som følge af voldgift, som ved domme fra domstolene.
Disse krav skal ses i sammenhæng med, at den skattepligtige alene ville have mulighed for at gå til domstolene, hvis en konflikt om fortolkningen eller anvendelsen af en dobbeltbeskatningsoverenskomst ikke kunne løses ved gensidig aftale mellem de pågældende lande, og der ikke var mulighed for voldgift.
Ved en domstolsbehandling er der garantier for uafhængighed og gennemsigtighed, hvilket er væsentligt for at sikre korrekte afgørelser.
Det foreslås derfor, at Danmark tager et forbehold, således at konventionens voldgiftsbestemmelser alene finder anvendelse på omfattede skatteaftaler i det omfang, at den anden part eller de andre parter i den omfattede skatteaftale accepterer, at formanden for voldgiftspanelet er dommer, og at Danmark kan offentliggøre et resumé af voldgiftspanelets afgørelse Konkret vil forbeholdet blive udmøntet på den måde, at der fra dansk side vil blive stillet krav om, at de aftaler, der skal indgås mellem Danmark og andre lande efter konventionens artikel 19, stk. 10, om nærmere regler for anvendelse af voldgiftsbestemmelserne, skal indehold regler om, at i det mindste formanden for voldgiftspanelet er en dommer, og at Danmark kan offentliggøre et resume af voldgiftspanelets afgørelse.
Kan det andet land ikke acceptere dette, medfører forbeholdet, at konventionens bestemmelser om voldgift ikke finder anvendelse i forholdet mellem Danmark og det pågældende land.
 Forbeholdet sikrer, at der er samme garantier for uafhængighed og gennemsigtighed ved voldgift efter konventionen, som ved voldgift efter EUs voldgiftsdirektiv.
 For det tredje foreslås det, at Danmark tager forbehold for at sikre, at konventionens voldgiftsbestemmelser ikke finder anvendelse, hvis en part har pålagt en fysisk eller juridisk person sanktioner for skattesvig, forsætlig forsømmelse eller grov uagtsomhed.
Efter EU-direktivets artikel 16, stk. 6, kan en medlemsstat nægte adgang til voldgiftsproceduren, hvis der i den pågældende medlemsstat er pålagt sanktioner i forhold til den pågældende sag for skattesvig, forsætlig forsømmelse eller grov uagtsomhed.
En tilsvarende bestemmelse findes ikke i konventionen.
En skattepligtig vil således efter konventionens ordlyd kunne påberåbe sig voldgiftsproceduren, selvom de nævnte forhold er til stede, medmindre der er taget forbehold.
 Med forbeholdet sikres det, at bestemmelsen om at voldgiftsbestemmelser ikke finder anvendelse, hvor en part har pålagt en fysisk eller juridisk person sanktioner for skattesvig, forsætlig forsømmelse eller grov uagtsomhed, ikke alene kommer til at gælde over for EU-lande, men kommer til at gælde generelt.
Efter artikel 28, stk. 9, kan en part, som har taget forbehold, til enhver tid trække det tilbage igen eller erstatte det med et mere begrænset forbehold.
Det er ikke muligt at tage nye forbehold eller at udvide allerede gældende.
De forbehold, der foreslås taget fra dansk side ved ratifikationen af konventionen, er opregnet i lovens bilag 2. De danske forbehold vil hermed ikke kunne begrænses eller trækkes tilbage uden forudgående lovgivning.
Danmark har ingen indflydelse på, hvilke forbehold andre lande måtte tage, og i hvilket omfang sådanne forbehold senere måtte blive begrænset eller trukket tilbage.
Tilbagetrækning eller begrænsning af et forbehold har virkning fra førstkommende 1. januar regnet efter udløbet af en periode på seks måneder fra det tidspunkt, hvor depositaren giver meddelelse om notifikationen.
Hvis et land har taget forbehold på et område, hvor Danmark ikke har noget forbehold, og dette land senere trækker sit forbehold tilbage, vil dette således få virkning for Danmarks dobbeltbeskatningsoverenskomst med det pågældende land inden for de her nævnte tidsrammer.
Artikel 29 (Notifikationer) Stk. 1-4 opregner en lang række notifikationer, der efter forskellige bestemmelser i konventionen skal foretages.
En skatteaftale bliver omfattet af konventionen, hvis den er i kraft mellem to eller flere parter i konventionen, og hver part har foretaget en notifikation til depositaren, hvori aftalen er anført som en aftale, som ønskes omfattet af konventionen.
Begge/alle parter i en aftale skal med andre ord melde den pågældende aftale ind, før den bliver en omfattet skatteaftale, hvor konventionens bestemmelser gælder.
Det er fra dansk side udgangspunktet, at alle gældende dobbeltbeskatningsoverenskomster skal medtages under den multilaterale konvention.
Det er dog i visse tilfælde aftalt med den anden part, helt eller delvist at gennemføre konventionens bestemmelser ved indgåelse af tillægsprotokoller til de gældende dobbeltbeskatningsoverenskomster.
Dette gælder bl.a. dobbeltbeskatningsoverenskomsten mellem de nordiske lande.
Desuden er der indgået en helt ny dobbeltbeskatningsoverenskomst med Japan, hvor konventionens bestemmelser er medtaget.
De danske dobbeltbeskatningsoverenskomster, der i forbindelse med ratifikation af konventionen foreslås notificeret som omfattede skatteaftaler, er opregnet i lovens bilag 3. Der er i lovforslagets almindelige bemærkninger for hver overenskomst angivet lovgrundlaget for overenskomstens implementering i dansk ret.
Endvidere er for hver enkelt overenskomst angivet nummer, dato og år for bekendtgørelsen.
Dobbeltbeskatningsoverenskomsten mellem Danmark og Grønland foreslås ikke notificeret, da Grønland på tidspunktet for fremsættelsen af dette lovforslag ikke er part i konventionen.
Det samme gælder Færøerne.
Færøerne er dog omfattet af dobbeltbeskatningsoverenskomsten mellem de nordiske lande, hvor det som ovenfor nævnt er aftalt at gennemføre konventionens minimumbestemmelser i form af indgåelse af en tillægsprotokol.
Endvidere foreslås dobbeltbeskatningsoverenskomsten med Hviderusland ikke notificeret.
Danmarks dobbeltbeskatningsoverenskomst fra 1986 med det daværende Sovjetunionen gælder fortsat i forholdet mellem Danmark og Hviderusland  i øvrigt som den eneste af de tidligere sovjetrepublikker.
Denne overenskomst er udformet på en sådan måde, at den ikke kan justeres gennem den multilaterale konvention.
Det er efter stk. 5 muligt at tilføje nye dobbeltbeskatningsoverenskomster til listen over omfattede overenskomster.
Danmark undertegnede den 14. marts 2018 en ny dobbeltbeskatningsoverenskomst med Armenien.
Denne overenskomst er på tidspunktet for fremsættelsen af dette lovforslag endnu ikke trådt i kraft og kan derfor endnu ikke notificeres under konventionen.
Det er hensigten at notificere denne overenskomst i medfør af ovennævnte bestemmelse, når overenskomsten er trådt i kraft.
 Det er ikke muligt at fjerne allerede notificerede dobbeltbeskatningsoverenskomster (omfattede skatteaftaler) fra listen over omfattede skatteaftaler på anden måde, end at de berørte lande aftaler helt at ophæve dem.
Artikel 30 (Senere ændringer af omfattede skatteaftaler) Konventionens bestemmelser berører ikke senere ændringer af en omfattet skatteaftale, som parterne måtte blive enige om at foretage.
Dette indebærer, at to lande efterfølgende kan aftale bestemmelser, der fraviger konventionens bestemmelser bortset fra minimumstandarderne, som landene har en forpligtelse til at respektere.
I teorien er det således muligt for to lande at tilvælge samtlige konventionens frivillige elementer  eller nogle af dem  for derefter at indgå en ny dobbeltbeskatningsoverenskomst, der alene respekterer minimumbestemmelserne.
Artikel 31 (Konference mellem parterne) Der kan efter bestemmelsen indkaldes til en konference mellem parterne med henblik på at tage beslutninger eller at udøve funktioner, som måtte være påkrævet.
Bestemmelsen har ikke direkte betydning for anvendelsen af dobbeltbeskatningsoverenskomster.
Artikel 32 (Fortolkning og gennemførelse) Spørgsmål om fortolkning eller gennemførelse af bestemmelserne i en omfattet skatteaftale, som disse er ændret ved konventionen, skal afgøres efter den pågældende skatteaftales bestemmelser herom.
Artikel 33 (Ændring) Enhver part kan foreslå ændringer af konventionen.
Artikel 34 (Ikrafttrædelse) Konventionen trådte i kraft den 1. juli 2018. For parter, der ratificerer konventionen efter dette tidspunkt, træder konventionen i kraft tre måneder efter deponeringen af ratifikationsinstrumentet.
Dette vil således være tilfældet for Danmarks vedkommende.
Artikel 35 (Virkningstidspunkt) Når konventionen er trådt i kraft for to parter, har dens bestemmelser efter stk. 1 for kildeskatters vedkommende virkning fra og med det næstfølgende kalenderår.
For andre skatters vedkommende har konventionen virkning for skattepligtsperioder, der påbegyndes seks måneder efter, at konventionen er trådt i kraft for den sidste af de to parter.
Når nye skatteaftaler notificeres, jf. artikel 29, stk. 5, gælder de samme regler, bortset fra at der for kildeskatternes vedkommende er indsat en yderligere 30-dagesfrist, og at perioden på seks måneder for andre skatters vedkommende i sådanne tilfælde er en periode på ni måneder.
Efter stk. 2 kan en part vælge at erstatte »kalenderår« med »skattepligtsperioder« for så vidt angår kildeskatter.
Efter stk. 3 kan en part for andre skatter vælge at erstatte »skattepligtsperioder, som begynder ved eller efter udløbet af et tidsrum på seks måneder« med »skattepligtsperioder, som begynder den 1. januar eller senere i det næste år, som begynder ved eller efter udløbet af et tidsrum på seks måneder«.
Disse valg gælder ikke alene for skatteaftaler, der omfattes på det tidspunkt, hvor konventionen får virkning for en part, men også for skatteaftaler, som senere notificeres, jf. stk. 5.
 Det foreslås, at Danmark ikke vælger at anvende bestemmelserne i stk. 2, men vælger at anvende bestemmelsen i stk. 3. Herved kommer bestemmelserne om virkning i videst muligt omfang i overensstemmelse med de bestemmelser, der anvendes i danske dobbeltbeskatningsoverenskomster.
For så vidt angår konventionens artikel 16 om indgåelse af gensidige aftaler har konventionen efter stk. 4 virkning for sager, der indbringes for de kompetente myndigheder fra det tidspunkt, hvor konventionen for den sidste af de to parter er trådt i kraft, dvs. uden at der skal gå seks måneder.
Bestemmelsen gælder dog ikke for sager, som på dette tidspunkt ikke ville kunne indbringes for den kompetente myndighed efter den omfattede skatteaftale, før denne blev ændret ved konventionen.
Det er efter stk. 6 muligt at tage forbehold med hensyn til stk. 4, således at artikel 16 i stedet får virkning efter stk. 1. Set fra et dansk synspunkt er der ikke noget behov for at udsætte virkningstidspunktet for artikel 16. Det foreslås derfor, at Danmark ikke tager et sådant forbehold.
Bestemmelserne i konventionens artikel 16 vil herefter have virkning for sager, der indbringes for de kompetente myndigheder fra det tidspunkt, hvor konventionen for Danmark og den anden part træder i kraft  forudsat at den anden part ikke har taget forbehold efter stk. 6.
Endelig kan parterne efter stk. 7 tage en række forbehold.
Indholdet i disse er, at virkningstidspunktet efter stk. 1 og 5 bliver 30 dage efter, at depositaren fra hver af de parter, der har taget forbehold, modtager meddelelse om, at den pågældende part har afsluttet sine interne procedurer for så vidt angår en specifik omfattet skatteaftale.
 Det foreslås, at Danmark ikke tager forbehold efter denne bestemmelse.
Artikel 36 (Virkningstidspunkt for del VI) Artikel 36 fastsætter særlige regler for, hvornår bestemmelserne i konventionens del VI om voldgift får virkning.
Efter stk. 1 får voldgiftsbestemmelserne virkning for sager, der indbringes for de kompetente myndigheder fra det tidspunkt, hvor konventionen for den sidste af de to parter er trådt i kraft.
For sager, der er indbragt forud for dette tidspunkt, får bestemmelserne om voldgift virkning fra det tidspunkt, hvor de to parter har notificeret depositaren om, at de har indgået en gensidig aftale efter konventionens artikel 19, stk. 10, om voldgiftsbestemmelsernes praktiske anvendelse, herunder hvornår en sag skal anses for at være indbragt.
Udgangspunktet er således, at voldgiftsbestemmelserne finder anvendelse på såvel nye som allerede verserende sager.
Det er efter stk. 2 muligt at tage forbehold over for dette, således at voldgiftsbestemmelserne kun får virkning for allerede verserende sager i det omfang, dette i det enkelte tilfælde aftales mellem de to landes kompetente myndigheder.
Det foreslås, at Danmark ikke tager et sådant forbehold.
Det må bl.a. ud fra retssikkerhedsmæssige betragtninger anses for betænkeligt, at det alene vil være op til de kompetente myndigheder at afgøre, om en given sag skal kunne undergives voldgift eller ej.
Det skal her tilføjes, at bestemmelsen i praksis vil finde anvendelse, hvis den anden part i en dobbeltbeskatningsoverenskomst tager et sådant forbehold.
Når Danmark ikke tager et sådant forbehold, vil de danske kompetente myndigheder dog ikke kunne modsætte sig anvendelse af voldgiftsbestemmelserne i en allerede verserende sag, som den part, der har taget forbehold, ønsker undergivet voldgift.
Stk. 3-5 fastsætter regler for voldgiftsbestemmelsernes virkningstidspunkt i tilfælde, hvor nye skatteaftaler notificeres som omfattede skatteaftaler efter konventionen, eller hvor en part tilvælger konventionens del VI om voldgift, efter at konventionen er trådt i kraft for den pågældende part.
I sådanne tilfælde får voldgiftsbestemmelserne virkning på det tidspunkt, hvor depositaren giver meddelelse om de notifikationer, som den pågældende part har foretaget.
Artikel 37 (Udtræden) Enhver part kan efter stk. 1 til enhver tid udtræde af konventionen.
Der er ikke noget »opsigelsesvarsel«.
Udtræden har efter stk. 2 virkning fra det tidspunkt, hvor depositaren modtager notifikation herom.
Selvom en part udtræder af konventionen, opretholdes de ændringer i den pågældende parts skatteaftaler, som konventionen afstedkommer.
Et land kan således ikke annullere de ændringer, som konventionen medfører for det pågældende lands dobbeltbeskatningsoverenskomster, ved at udtræde af konventionen.
Artikel 38 (Protokoller) Det er muligt at supplere konventionen med protokoller.
Konventionen kan således ændres ved en ændringsprotokol på samme måde, som det er tilfældet for dobbeltbeskatningsoverenskomster.
Artikel 39 (Depositaren) Generalsekretæren for Organisationen for Økonomisk Samarbejde og Udvikling, OECD, er efter stk. 1 depositar for konventionen og eventuelle tillægsprotokoller.
Depositarens opgaver er opregnet i stk. 2 og 3.
Til stk. 2 Konventionen skal ratificeres af de enkelte lande, før den kan træde i kraft og få virkning for de pågældende.
Ratifikationen foregår ved, at der afleveres et ratifikationsinstrument hos den, der efter konventionens bestemmelser er depositar, dvs.
OECDs generalsekretær.
 Sammen med det formelle ratifikationsinstrument afleveres et dokument med de forbehold, som det pågældende land ønsker at tage, og de notifikationer, der efter konventionens bestemmelser skal foretages.
Et sådant dokument blev også afleveret ved undertegnelsen af konventionen, hvilket for Danmarks og mange andre landes vedkommende skete den 7. juni 2017, jf. oversigten i afsnit 5 i lovforslagets almindelige bemærkninger.
Disse forbehold og notifikationer skal dog betragtes som foreløbige, idet de skal bekræftes.
De endelige og bindende notifikationer foretages således i forbindelse med ratifikationen af konventionen.
I lovens bilag 2 er opregnet de forbehold, som efter lovforslaget skal tages, og de ørige valg, som efter lovforslaget skal træffes.
De nævnte forbehold og valg vil indgå i endelige og bindende notifikationer, der vil blive foretaget i forbindelse med ratifikationen.
Til § 2 Det foreslås at fastsætte en straffebestemmelse for overtrædelse af tavshedspligten i forbindelse med behandlingen af voldgiftssager.
Bestemmelsen fastslår, at for medlemmer af et voldgiftspanel nedsat i medfør af konventionens del VI (Voldgift) og for en direkte berørt person og dennes repræsentant finder straffelovens §§ 152 og 152 e tilsvarende anvendelse.
Dette medfører, at disse personer kan ifalde ansvar for uberettiget videregivelse eller udnyttelse af fortrolige oplysninger i forbindelse med behandling af tvistspørgsmål i henhold til konventionen.
 Den foreslåede bestemmelse svarer til den, der gælder ved behandling af sager i medfør af EUs voldgiftsdirektiv og EUs voldgiftskonvention, jf. § 2, nr. 6, i lov nr. 1726 af 27. december 2018.
Til § 3 Det foreslås, at loven træder i kraft den 1. juli 2019. Regeringen vil herefter kunne ratificere den multilaterale konvention af 24. november 2016 til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning.
 Ikrafttrædelsestidspunktet er i overensstemmelse med regeringens målsætning om, at ny lovgivning, der har virkning for erhvervslivet, træder i kraft enten den 1. januar eller den 1. juli.
Til § 4 Loven gælder ikke for Færøerne og Grønland, idet spørgsmål om skatter hører under henholdsvis det færøske hjemmestyres og det grønlandske selvstyres kompetenceområde.
