Direktoratet redegør for Boligministeriet om de konsekvenser det kan  

 have, at et byggeri påbegyndes før der foreligger udstykningstilladelse.
Det  

 fremgår bl.a. at hvis det under behandlingen af en udstykningssag  

 dokumenteres, at udstykningen vil være i strid med en tinglyst servitut, vil  

 matrikelmyndigheden kunne afvise at gennemføre sagen indtil forholdet er  

 afklaret.
 I et brev af 20.4.1978, j. nr. 722.28.78, har De bedt om en udtalelse fra  

 matrikeldirektoratet til brug ved en redegørelse for de mulige konsekvenser  

 af, at byggeri påbegyndes, før der foreligger en udstykningstilladelse fra  

 direktoratet.
 I denne anledning skal man meddele følgende:
 De eneste bestemmelser, som giver direktoratet hjemmel til at afslå  

 ansøgning om udstykning af parceller, der skal anvendes til byggeri, er § 2 i  

 udstykningsloven (lovbekendtgørelse nr. 6 af 7.1.1973) og § 4 i  

 landbrugsloven (lovbekendtgørelse nr. 458 af 2.8.1973).
Udstykningslovens § 2 fastsætter, at ansøgniger om udstykning ikke kan  

 godkendes, når det er oplyst, at delingen eller den herved tilsigtede  

 anvendelse af arealerne vil medføre noget, som er i strid med eller kræver  

 godkendelse efter bestemmelser, som er fastsat i eller i henhold til gældende  

 love.
Bestemmelsen er indføjet i udstykningsloven i 1963, fordi man fandt det  

 uheldigt, at der kunne udstykkes parceller til bebyggelse m.v. og til andre  

 formål, når det senere kunne vise sig, at andre myndigheder ikke ville  

 meddele nødvendig tilladelse til den ønskede anvendelse af parcellerne.
De  

 myndigheder, der skulle tage stilling til spørgsmålet om bebyggelse af en  

 parcel, blev - hvis en parcelkøber havde påbegyndt byggeri på grundlag af  

 udstykningstilladelsen - udsat for et stærkt pres fra bygherren for at opnå  

 godkendelse af byggeriet.
Bestemmelsen i udstykningslovens § 2 giver ikke direktoratet en  

 diskretionær beføjelse til at godkende ansøgninger om udstykning, men  

 medfører kun, at ansøgninger skal nægtes, såfremt der ikke foreligger de  

 fornødne tilladelser fra kommunalbestyrelsen og andre myndigheder, der  

 administrerer lovgivningen om regulering af fast ejendom, jfr. punkt 5.3 i  

 cirkulære nr. 43 af 18.2.1977 om udstykningskontrol.
Reglerne i cirkulærets  

 punkt 6-13 angiver, hvilke myndighedstilladelser der er tale om.
Fuld sikkerhed for, at de fornødne tilladelser foreligger, vil derfor  

 først være til stede, når udstykningssagen er indsendt til direktoratet, og  

 sagen er behandlet og godkendt af direktoratet.
Det er dog kun sjældent, at  

 formelle mangler i sagerne er af en sådan karakter, at de ikke kan afhjælpes.  

 Det må også nævnes, at der efter sagens indsendelse til direktoratet kan  

 opstå forhold, der er til hinder for, at sagen godkendes, f.eks. kan anke af  

 en tilladelse efter naturfredningsloven eller lov om by- og landzoner  

 medføre, at udstykning ikke kan godkendes.
Hertil kommer, at direktoratet  

 undertiden modtager protester mod udstykning fra naboejere og andre, der har  

 en retlig interesse i sagen.
Der kan således være tale om udstykning, der  

 strider mod private servitutter om udstykningsforhold, grundstørrelser,  

 vejrettigheder o.lign.
I flere tilfælde har direktoratet afslået af tage  

 stilling til udstykningsansøgningen, før det privatretlige forhold var  

 afgjort, eventuelt ved dom.
 I tilfælde, hvor byggegrunde søges udstykket fra Landbrugsejendomme, er  

 det endvidere en forudsætning for sagens godkendelse, at landbrugspligten på  

 de udstykkede arealer ophæves af matrikeldirektoratet efter landbrugslovens §  

 4. I praksis gives der altid tilladelse til, at landbrugspligten ophæves ved  

 udstykning til byggegrunde, når byggeriet skal ske i nær fremtid, og grunden  

 ikke er større end 3000 (m2).
 I det forslag til ændring af landbrugsloven, der for tiden behandles i  

 folketinget, er der dog tale om en skærpelse af bestemmelserne om adgang til  

 udstykning af parceller til bebyggelse med videre.
Matrikeldirektoratets ekspeditionstid er i øjeblikket ca. 4-6 måneder.
Det  

 er derfor forståeligt, at kommunerne kan blive udsat for et pres til at give  

 byggetilladelser, før udstykningen er godkendt.
Det forhold, at det kun i få  

 tilfælde vil kunne forekomme, at en ansøgning om udstykning af byggegrunde  

 ikke imødekommes, og at kommunalbestyrelsen selv administrerer en væsentlig  

 del af den lovgivning, som kunne være til hinder for godkendelse af  

 ansøgningen om udstykning, kan tale for, at byggetilladelser gives, før  

 udstykningen er godkendt.
Man kan imidlertid som det fremgår ovenfor ikke se  

 bort fra, at der kan forekomme tilfælde, hvor udstykning ikke kan godkendes,  

 og man gør ligeledes opmærksom på, at der vil kunne opstå problemer, hvis  

 der, før udstykningen er godkendt, opstår et behov for at foretage en  

 prioritering af den nye ejendom, idet udstykningslovens § 1, jfr. § 11 C, er  

 til hinder for, at en endnu ikke udstykket grund pantsættes.
Direktoratet finder ikke at kunne udtale sig om de ansvarsmæssige  

 konsekvenser, dersom et byggeri må standses, fordi udstykningen ikke kan  

 approberes.
Man skal i denne forbindelse pege på, at en eventuel ordning,  

 hvorefter bygningsmyndigheden tager forbehold med hensyn til spørgsmålet om  

 at opnå udstykningsapprobation, synes at harmonere dårligt med bestemmelserne  

 i udstykningslovens § 2, og byggelovens § 16, stk. 3,jfr.  

 bygningsreglementets afsnit 1.3 og bilag 2.
 (* 1) Offentliggjort i tidsskriftet Landinspektøren 30. bind side 54.
