Fremsat den 17. december 1998 af skatteministeren (Ole  

 Stavad) Forslag til Lov om ændring af  

 ligningsloven (Skattefrihed for arbejdsgiverbetalte ydelser  

 til alkoholafvænning m.v.) § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 819 af 3. november 1997, som ændret ved  

 bl.a. § 2 i lov nr. 1104 af 29. december1997, § 1 i lov nr. 427 af  

 26. juni 1998 og senest ved § 30 i lov nr. 485 af 1. juli 1998,  

 foretages følgende ændringer:
 1. I § 8 H, stk. 2, 1. pkt., ændres  

 »Planlægningsrådet for Forskning« til: »Danmarks  

 Forskningsråd«.
 2. I § 8 M, stk. 2, ændres »lov om  

 arbejdsmarkedsfonde« til: »lov om en arbejdsmarkedsfond«.
 3. I § 9 C, stk. 4, 4. pkt., ændres »lov om  

 arbejdsmarkedsfonde« til: »lov om en arbejdsmarkedsfond«.
 4. I § 13, stk. 1, 2. pkt., indsættes efter  

 »modtagerens skattepligtige indkomst« : », jf. dog § 30,  

 stk. 2«.
 5. § 30 affattes således:
»§ 30. Ved opgørelsen af den skattepligtige indkomst  

 medregnes ikke ydelser, som afholdes af arbejdsgiveren til medarbejderens  

 alkoholafvænning.
Ved opgørelsen af den skattepligtige indkomst  

 medregnes heller ikke den rentefordel, som en medarbejder måtte  

 opnå ved, at arbejdsgiveren yder denne et lån til dækning  

 af udgifterne ved alkoholafvænning.
Såfremt arbejdsgiveren har  

 valgt at tegne en forsikring til dækning af udgifter i forbindelse med  

 medarbejderens alkoholafvænning, medregnes tilsvarende ikke  

 forsikringspræmien hertil.
Stk. 2. Det er en betingelse for skattefriheden efter  

 stk. 1, at der foreligger en skriftlig lægeerklæring om, at  

 medarbejderen har behov for alkoholafvænningsbehandling.
Det er  

 endvidere en betingelse, at udgiften afholdes som led i arbejdsgiverens  

 generelle personalepolitik for alle virksomhedens medarbejdere, herunder at  

 en af arbejdsgiveren tegnet forsikring omfatter samtlige virksomhedens  

 medarbejdere.
Stk. 3. Stk.1 og 2 gælder tilsvarende for ydelser til  

 alkoholafvænning, som gives til personer som led i en aftale om ydelse  

 af personligt arbejde i øvrigt samt til personer, der er valgt til  

 medlem af eller medhjælp for bestyrelser, udvalg, kommissioner,  

 råd, nævn eller andre kollektive organer, herunder Folketinget og  

 kommunalbestyrelser.
Stk.1 og 2 gælder ligeledes for ydelser til  

 alkoholafvænning, som gives til medlemmer af en fagforening,  

 pensionskasse eller lignende.«.
§ 2 Stk. 1. Loven træder i kraft dagen efter  

 bekendtgørelsen i Lovtidende.
 Stk. 2. § 1, nr. 4 og 5, har virkning fra og med  

 indkomståret 1999.
Bemærkninger til lovforslaget Almindelige bemærkninger Indledning Det er en del af regeringens politik, at social  

 velfærd skal gøres synlig og vedkommende, ikke blot som et  

 offentligt anliggende, men også i arbejdslivet og lokalsamfundet.
 Regeringen ønsker således at påvirke  

 udviklingen i en retning, hvor bl.a. arbejdsliv og familieliv kan kombineres,  

 så de begivenheder i den private sfære, der kan få  

 indflydelse på arbejdsindsatsen gennem et langt arbejdsliv, bedre kan  

 rummes på arbejdspladserne.
De gældende regler om personalegodebeskatning  

 omfatter som udgangspunkt alle arbejdsgiverbetalte goder af privat karakter  

 og rammer derfor bredt.
I visse tilfælde kan det imidlertid synes  

 mindre heldigt, at et gode, som fremstår som fornuftigt og velbegrundet  

 i forhold til såvel arbejdsgiver som ansat, udløser skat for  

 medarbejderen.
En række goder bør ikke nødvendigvis  

 betragtes som en egentlig del af aflønningsgrundlaget, men som et  

 naturligt led i virksomhedens overordnede medarbejderpolitik.
F.eks. at  

 virksomheden har en generel alkoholpolitik, som også omfatter  

 behandlingsmuligheder for medarbejdere, der får et alkoholproblem.
Der  

 kan derfor være behov for en afvejning af de goder, som arbejdsgiveren  

 stiller til rådighed for sine medarbejdere ud over lønnen, for  

 at undgå, at skattereglerne besværliggør virksomhedernes  

 muligheder for at påtage sig et socialt ansvar.
 CentrumDemokraterne fremsatte den 1. april 1998 et forslag  

 til folketingsbeslutning om styrkelse af virksomhedernes sociale ansvar  

 gennem skattefrihed for arbejdsgiverbetalte ydelser til  

 alkoholafvænning (Beslutningsforslag nr.B12).
Beslutningsforslaget er en uændret  

 genfremsættelse af CentrumDemokraternes beslutningsforslag nr.
B 105  

 fra 1. samling i folketingsåret 1997-98.
Grundtanken i CentrumDemokraternes forslag går ud  

 på at fremme indsatsen mod alkoholmisbrug og styrke virksomhedernes  

 sociale ansvar over for medarbejderne og falder således i tråd  

 med regeringens langsigtede politik.
Regeringen støtter derfor  

 intentionerne bag forslaget.
Beslutningsforslag nr.
B 12 kom ikke til afstemning.  

 Skatteudvalget afgav derimod beretning over beslutningsforslaget den 23. juni  

 1998 (B 12 - bilag 6).
 Beretningen fremkom som en aftale mellem regeringen,  

 CentrumDemokraterne og Socialistisk Folkeparti.
 Ifølge beretningen er det en vigtig  

 forudsætning for den skattefritagelse for arbejdsgiverbetalte ydelser  

 til alkoholafvænning, som forslaget indebærer, at de positive  

 signaler og tanker bag forslaget søges opfyldt samtidig med, at  

 forslaget tillige tilgodeser de hensyn og principper, som danner grundlag for  

 det offentlige syge- og sundhedsvæsen.
 Det er endvidere en anden væsentlig  

 forudsætning for skattefritagelsen, at alle medarbejdere på  

 virksomheden vil have mulighed for at modtage tilbud fra arbejdsgiveren om  

 betalt alkoholafvænning.
 Lovforslaget er udarbejdet efter de retningslinier, der er  

 angivet i Skatteudvalgets beretning, og er medtaget i den aftale om  

 finansloven for 1999, som er indgået mellem regeringen, Venstre, Det  

 Konservative Folkeparti, CentrumDemokraterne og Kristeligt Folkeparti.
Gældende regler 1. Betaling for sundhedsydelser.
 I medfør af statsskattelovens § 4 skal den  

 skattepligtiges samlede årsindtægter beskattes, hvad enten de  

 består i penge eller i formuegoder af pengeværdi.
Arbejdsgiverens betaling af den ansattes private  

 sundhedsudgifter er således som udgangspunkt skattepligtig for den  

 ansatte.
Som eksempler på sådanne skattepligtige ydelser  

 nævnes det bl.a. i bestemmelsen, at vederlagsfri benyttelse af andres  

 rørlige eller urørlige gods samt naturalydelser er  

 skattepligtige for modtageren.
Den nærmere regulering heraf findes i  

 ligningslovens § 16.
Beskatningen af arbejdsgiverbetalte ydelser sker  

 således uanset måden, hvorpå ydelsen fremtræder.
Det  

 er derfor uden betydning for skattepligten, om arbejdsgiveren betaler for en  

 behandling til medarbejderen direkte til et hospital, en læge, en  

 klinik eller lignende, om arbejdsgiveren betaler til den ansatte med klausul  

 om, at beløbet skal gå til betaling af en bestemt  

 sundhedsudgift, eller om arbejdsgiveren refunderer den ansattes udgifter til  

 behandling.
Det er ligeledes uden betydning for beskatningen, om  

 arbejdsgiverens betaling sker som et tillæg til den ansattes  

 løn.
Skattepligten kan ses i sammenhæng med de  

 gældende regler for fradrag.
Skulle den ansatte selv have afholdt  

 udgiften, ville der ikke kunne indrømmes fradrag for denne, fordi  

 sundhedsudgifter skattemæssigt karakteriseres som en for  

 lønmodtageren ikke-fradragsberettiget privatudgift.
Derimod betragtes  

 afholdte sundhedsudgifter for ansatte som fradragsberettigede  

 driftsomkostninger hos arbejdsgiveren.
 Retsstillingen på området er bekræftet  

 af Højesteret ved to domme af 13. januar 1998. Dels ved en dom om en  

 nøglemedarbejders skattepligt af værdien af en  

 arbejdsgiverbetalt hofteoperation (Tidsskrift for Skatter og Afgifter 1998,  

 98) og dels en dom om nægtelse af fradrag for en lønmodtagers  

 udgifter til alkoholafvænning (Tidsskrift for Skatter og Afgifter 1998,  

 100).
 Skattepligten påvirkes ikke af, at virksomheden  

 f.eks. har aftale med en læge, der jævnligt besøger  

 virksomheden og måske har et lokale til rådighed.
 Det er ligeledes uden betydning, at arbejdsgiverens  

 betaling af udgiften eventuelt skyldes arbejdsgiverens ønske om  

 fremrykket behandling, behandling på et bestemt behandlingssted  

 ect.
 Den skattepligtige værdi af sundhedsydelsen  

 opgøres på grundlag af ydelsens værdi i almindelig fri  

 handel, hvilket normalt vil sige den pris, som arbejdsgiveren har betalt for  

 ydelsen.
 2. Betaling for forsikrings- eller
abonnementsordninger.
Har arbejdsgiveren tegnet en abonnementsordning for de  

 ansatte, der giver adgang til behandling eller rådgivning, er de  

 ansatte ligeledes skattepligtige af værdien af den modtagne behandling  

 m.v.
Udgift til visitation, dvs. en rådgivende eller diagnosticerende  

 konsultation forud for en egentlig behandling m.v., som ydes som led i  

 arbejdsgiverens generelle personalepolitik, vil dog efter  

 omstændighederne være skattefri for den ansatte.
Såfremt arbejdsgiveren har tegnet en egentlig  

 forsikring, der dækker udgiften til behandling, er den ansatte  

 skattepligtig af den af arbejdsgiveren betalte forsikringspræmie, men  

 ikke skattepligtig af sumudbetalingen i forbindelse med behandlingen.
Dette  

 gælder, hvad enten der er tale om en individuel eller en kollektiv  

 forsikring.
 3. Arbejdsrelaterede skader m.v.
Udgifter, der afholdes af arbejdsgiveren til forebyggelse  

 eller behandling af arbejdsrelaterede skader eller sygdomme, er ikke  

 skattepligtige for den ansatte.
Det drejer sig bl.a. om de sundhedsudgifter,  

 der relaterer sig til den lovpligtige arbejdsskadeforsikring og til  

 bedriftssundhedstjeneste.
Men også f.eks. udgift til en fysioterapeuts  

 instruktion af de ansatte i korrekt arbejdsstilling må anses for udgift  

 til forebyggelse af arbejdsrelaterede skader og sygdomme.
Også f.eks.  

 betaling for behandling på et privathospital vil være skattefri,  

 hvis der er tale om behandling af en skade, der er påført den  

 ansatte under arbejdets udførelse.
Ligeledes er udgift til  

 krisehjælp hos psykolog som følge af hændelser på  

 arbejdspladsen skattefri.
 4. Den skattefri bagatelgrænse.
 En eventuel skattepligtig værdi af en af  

 arbejdsgiveren betalt sundhedsbehandling, herunder ydelse til  

 alkoholafvænning, vil som hovedregel ikke kunne henføres under  

 den skattefri bagatelgrænse, der blev indført ved lov nr. 437 af  

 10. juni 1997.
 I forarbejderne til bestemmelsen i ligningslovens  

 § 16, stk. 3, er det dog tilkendegivet, at arbejdsgiverens betaling  

 af en vaccination af medarbejdere, der vanskeligt kan undværes under en  

 kommende spidsbelastning, kan være omfattet af den skattefri  

 bagatelgrænse som et gode, der ydes i overvejende grad af hensyn til  

 den ansattes arbejde.
Forslagets indhold I.
Skattefrihed for arbejdsgiverbetalte ydelser til  

 alkoholafvænning.
Efter forslaget skabes der skattefrihed for  

 arbejdsgiverbetalte ydelser til alkoholafvænning til de medarbejdere i  

 virksomheden, som har behov herfor.
Skattefriheden omfatter dels  

 tilfælde, hvor arbejdsgiveren betaler for selve behandlingsudgiften,  

 dels de tilfælde, hvor arbejdsgiveren mere indirekte betaler for  

 behandlingen gennem en forsikringspræmie.
Herudover omfatter  

 skattefriheden også den rentebesparelse, som en medarbejder måtte  

 opnå ved, at arbejdsgiveren yder den pågældende et  

 fordelagtigt lån til dækning af en alkoholafvænning.
 Med forslaget tilsigtes ingen ændring af de  

 gældende regler om arbejdsgiverens fradragsret for de udgifter,  

 arbejdsgiveren afholder til medarbejdernes alkoholafvænning.  

 Arbejdsgiveren har derfor fortsat fradragsret for sådanne udgifter,  

 uanset at medarbejderen ikke beskattes af værdien af ydelsen efter den  

 foreslåede bestemmelse.
 1. Hvilke behandlingsydelser er omfattet.
Efter forslaget kan der opnås skattefrihed for en  

 hvilken som helst behandling, som parterne finder egnet.
Sundhedsministeriet  

 har oplyst, at der på alkoholområdet anvendes en række  

 forskellige behandlingsmetoder, ofte i en kombination.
Det er den generelle  

 erfaring og opfattelse blandt alkoholbehandlere, at der ikke findes én  

 behandlingsmetode, som er alle andre overlegen.
Derfor skal den enkelte  

 behandlingsform tilpasses, således at der ud fra alkoholmisbrugernes  

 individuelle behov tages sigte på at ændre den enkelte  

 alkoholmisbrugers sociale, psykiske, bevidstheds- og helbredsmæssige  

 situation.
På den baggrund kan der således efter  

 bestemmelsen opnås skattefrihed for f.eks. samtaleterapi hos psykologer  

 eller andre, behandling på egentlige behandlingshjem, f.eks. i form af  

 en Minnesota-kur, e.lign.
Det er parterne selv, der træffer beslutning  

 om behandlingsmetoden, eventuelt i samarbejde med en læge, f.eks. den  

 praktiserende læge, eller i samarbejde med de amtslige  

 alkoholkonsulenter.
Det er ikke en betingelse for skattefrihed, at den  

 praktiserende læge har henvist til behandlingen.
Da arbejdsgiveren skal  

 betale, må der på forhånd være en vis formodning om,  

 at der vælges den rigtige behandling i lyset af de hensyn, der  

 gør sig gældende på dette område: personlige,  

 økonomiske og rationelle hensyn.
 2. Forsikringsordning.
 Betaler arbejdsgiveren som nævnt mere indirekte for  

 ydelser til alkoholafvænning gennem tegning af en forsikringsordning,  

 der omfatter alkoholafvænning for medarbejderne, er der ifølge  

 forslaget ligeledes skattefrihed for arbejdsgiverens præmiebetaling til  

 en sådan forsikring.
Skattefriheden gælder alene en præmiebetaling  

 i forbindelse med en forsikringsordning for alkoholafvænning.
Har  

 arbejdsgiveren tegnet en forsikringsordning, som dækker behandlinger  

 for sundhedsydelser generelt, herunder også ydelser til  

 alkoholafvænning, vil der efter forslaget kun være skattefrihed  

 for den del af præmiebetalingen, som kan henføres til den  

 enkelte medarbejder som betaling til dækning af ydelser til  

 alkoholafvænning.
Som nævnt ovenfor under pkt. 1 er det parterne selv,  

 der træffer beslutning om behandlingsmetoden.
Det overlades derfor til  

 forsikringstager og forsikringsgiver at vurdere, hvilken behandlingsydelse,  

 der vil være bedst egnet i det enkelte tilfælde.
 3. Betingelser for skattefrihed.
 Som betingelse for skattefritagelse forslås det, at  

 der foreligger en skriftlig lægeerklæring om, at medarbejderen  

 har behov for en alkoholafvænningsbehandling.  

 Lægeerklæringen skal ses som en objektiv konstatering af, at den  

 pågældende medarbejder har et alkoholproblem.
Som nævnt overlades det derimod til parterne selv at  

 vurdere, hvilken behandlingsform der må anses som bedst egnet for den  

 pågældende medarbejder.
Det er derfor heller ikke en betingelse  

 for skattefrihed, at en læge, f.eks. den praktiserende læge, har  

 henvist til en bestemt behandling.
Det er ifølge forslaget ligeledes en betingelse for  

 skattefrihed, at udgiften afholdes som led i arbejdsgiverens generelle  

 personalepolitik for alle virksomhedens medarbejdere.
Der er således  

 ikke skattefrihed for ydelser til alkoholafvænning, såfremt disse  

 ydelser alene tilfalder nøglemedarbejdere eller andre betroede  

 medarbejdere i virksomheden.
 De nævnte betingelser gælder ifølge  

 forslaget både de tilfælde, hvor arbejdsgiveren betaler for selve  

 behandlingsydelsen og de tilfælde, hvor arbejdsgiveren mere indirekte  

 betaler for behandlingen gennem en forsikringspræmie.
I det tilfælde, hvor arbejdsgiveren har tegnet en  

 forsikringsordning, der omfatter ydelser til alkoholafvænning,  

 fremgår det direkte af lovforslaget, at forsikringsordningen skal  

 omfatte samtlige virksomhedens medarbejdere.
Dette vil skulle fremgå af  

 forsikringspolicen.
 4. Persongruppen.
 Lovforslaget omfatter personer med tilknytning til  

 arbejdsmarkedet.
 Lovforslaget omfatter derfor først og fremmest  

 lønmodtagere, men også personer som f.eks. konsulenter,  

 revisorer, bestyrelsesmedlemmer, der som led i en aftale om ydelse af  

 personligt arbejde modtager en ydelse til alkoholafvænning, er omfattet  

 af bestemmelsen tillige med personer, der er valgt til medlem af eller  

 medhjælp for bestyrelser, udvalg, kommissioner, råd, nævn  

 eller andre kollektive organer.
 Lovforslaget omfatter endelig ydelser til  

 alkoholafvænning, som fagforeninger, pensionskasser eller lignende  

 stiller til rådighed for deres medlemmer.
II.
Konsekvensrettelser.
 De i lovforslaget anførte andre ændringer af  

 ligningsloven er konsekvensrettelser opstået i forbindelse med den nye  

 affattelse af § 30 samt ændringer bl.a. på andre  

 ministeriers område.
Provenumæssige konsekvenser Langt den overvejende del af behandlingen for  

 alkoholmisbrug skønnes at ske i regi af det offentlige sundheds- og  

 sygehusvæsen.
 Der gives efter forslaget skattefrihed for dels  

 arbejdsgiverbetalte præmier til en generel forsikring, der dækker  

 udgifter til behandling for alkoholmisbrug dels til direkte udgifter til  

 afvænningsbehandling.
 Der foreligger ikke tilgængelige statistiske  

 oplysninger, der gør det muligt at foretage et underbygget  

 provenuskøn over den foreslåede skattefritagelse, hverken med  

 hensyn til omfanget af nuværende forsikringer og behandlinger eller  

 vedrørende en eventuel kommende udvidelse af privat behandling set i  

 lyset af skattefritagelsen.
Hvis det antages, at den del af en arbejdsgiverbetalt  

 sundhedsforsikring, der dækker udgifter til behandling af medarbejderes  

 alkoholmisbrug, udgør omkring 10 pct. af en typisk  

 forsikringspræmie, svarer dette til 300-600 kr. pr. medarbejder  

 årligt.
Hvis det endvidere antages, at udgifterne til en direkte  

 behandling for alkoholmisbrug ligger i størrelsesordenen 25.000-30.000  

 kr. pr. behandling, skønnes forslaget med stor usikkerhed at  

 medføre et årligt provenutab på 25 mill. kr. pr. 100.000  

 medarbejdere, der er eller bliver dækket af en arbejdsgiverbetalt  

 forsikringsordning, og et årligt provenutab på ca. 15 mill. kr.  

 pr. 1.000 behandlinger, der betales direkte af arbejdsgiveren.
Ca. halvdelen  

 af provenutabet på ca. 40 mill. kr. vedrører kommunerne.
 For finansåret 1999 skønnes provenutabet at  

 udgøre ca. 40 mill. kr. pr. 100.000 medarbejdere, der forsikres, og  

 pr. 1.000 behandlinger betalt direkte af arbejdsgiveren.
 Da skattefritagelsen af arbejdsgiverbetalte udgifter til  

 alkoholbehandling er en afvigelse fra de generelle beskatningsregler, er der  

 tale om indførelse af en ny skatteudgift.
Erhvervsmæssige konsekvenser I det omfang erhvervsvirksomhederne efter de  

 gældende beskatningsregler har dækket den afledte skattebetaling  

 for behandlingsudgifterne til alkoholafvænning for medarbejderne,  

 modsvares en del af forslagets provenutab af en besparelse for erhvervslivet.  

 Der foreligger ikke statistiske oplysninger, der gør det muligt at  

 kvantificere denne besparelse.
 Lovforslaget skønnes herudover at tilskynde  

 erhvervsvirksomhederne til at udbygge personalepolitikken med hensyn til  

 forebyggelse og modvirkning af alkoholmisbrug på arbejdspladserne m.v.  

 med produktivitetsforbedringer og sparede sygedage til følge.
 Lovforslaget får ingen administrative konsekvenser  

 for erhvervslivet eller for borgerne.
Miljømæssige konsekvenser og forholdet til  

 EU-retten Forslaget skønnes ikke at have  

 miljømæssige konsekvenser eller EU-retlige aspekter.
Høring Forslaget har været til høring hos  

 følgende:
 Statsministeriet, Erhvervsministeriet, Finansministeriet,  

 Sundhedsministeriet, Socialministeriet, Justitsministeriet,  

 Økonomiministeriet, Finanstilsynet, Rådet for Dansk Forsikring  

 og Pension, Foreningen af Firmapensionskasser, Finansrådet,  

 Advokatrådet, Foreningen af Statsautoriserede Revisorer, Foreningen af  

 Registrerede Revisorer, Erhvervenes Skattesekretariat, Skattechefforeningen,  

 Skatterevisorforeningen, Kommunernes Landsforening, Københavns  

 Kommune/skatteforvaltningen, Frederiksberg Kommune/skattedirektoratet, Dansk  

 Arbejdsgiverforening, Landsorganisationen i Danmark LO, Dansk Handel og  

 Service, Afholdsselskabernes Landsforbund, Blå Kors, Dansk Psykolog  

 Forening, DCAA, DMC Dansk Mentalhygiejne Center, Foreningen af Socialchefer,  

 Foreningen Gode Alkoholdninger, Amtsrådsforeningen i Danmark, Danmarks  

 Afholdsforening, Dansk Socialrådgiverforening, Den Almindelige Danske  

 Lægeforening, Forbrugerrådet, IOGT, KFUM´s Sociale Arbejde i  

 Danmark, Konkurrencerådet, Landsforeningen Ring i Ring, Komiteen for  

 Sundhedsoplysning, Landsforeningen Lænken og Praktiserende Lægers  

 Organisation.
Vurdering af konsekvenser af  

 lovforslaget Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og   

 amtskommuner I det omfang, offentligt ansatte er/bliver omfattet af en  

 arbejdsgiverbetalt alkoholbehandlingsordning, vil en evt. fremrykket  

 behandling for alkoholmisbrug have positive konsekvenser i form af  

 produktivitetsforøgelse og sparede sygedage.
 Indkomstårsvirkning:
Årligt provenutab på ca. 40 mill. kr. pr. 100.000  

 medarbejdere, der forsikres og 1.000 behandlinger betalt direkte af  

 arbejdsgiveren.
Heraf vedrører ca. halvdelen kommunerne.
 Finansårsvirkning 1999:
 Provenutab på ca. 40 mill. kr. pr. 100.000 medarbejdere, der  

 forsikres og 1.000 behandlinger betalt direkte af arbejdsgiveren.
Administrative konsekvenser for stat, kommuner og  

 amtskommuner Ingen Forslaget skønnes at medføre engangsudgifter  

 på 0,3 mio. kr. for Told*Skat.
Økonomiske konsekvenser for erhvervslivet Besparelse i det omfang arbejdsgiveren har dækket den  

 afledte skattebetaling af ydelsen for medarbejderes  

 afvænningsbehandling.
 Incitament til udbygning af personalepolitikken på  

 alkoholområdet med produktivitetsforøgelse og sparede sygedage  

 til følge.
Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 Det forslås, at betegnelsen  

 »Planlægningsrådet for Forskning« i ligningslovens § 8 H,  

 stk. 2, 1. pkt., ændres, således at dette punkt bringes i  

 overensstemmelse med den gældende betegnelse på den organisation,  

 som har afløst Planlægningsrådet for Forskning.
Der er  

 alene tale om en konsekvensændring som følge af ændringer  

 på Forskningsministeriets område.
Til nr. 2 - 3 Ved lov nr. 424 af 26. juni 1998 er der sket en  

 sammenlægning af arbejdsmarkedsfondene.
Lovens titel er som  

 følge heraf ændret til »lov om en arbejdsmarkedsfond«.
Der er  

 derfor tale om en konsekvensrettelse.
Til nr. 4 Det fremgår direkte af ligningslovens § 13,  

 stk. 1, at erstatninger eller ydelser, der udbetales til medlemmerne af  

 arbejdsgiverforeninger, fagforeninger og andre faglige sammenslutninger, der  

 har til hovedformål at varetage de økonomiske interesser for den  

 erhvervsgruppe, hvortil den skattepligtige hører, medregnes til  

 modtagerens skattepligtige indkomst.
 Idet, der efter forslaget også indrømmes  

 skattefrihed for ydelser til alkoholafvænning, som fagforeninger eller  

 lignende stiller til rådighed for deres medlemmer, foreslås det,  

 at der i § 13, stk. 1, 2. pkt., indsættes en henvisning til  

 § 30 for at tydeliggøre, at netop denne type af goder fra en  

 fagforening eller lignende er fritaget for beskatning.
Til nr. 5 Efter forslaget skabes der skattefrihed for  

 arbejdsgiverbetalte ydelser til alkoholafvænning til de medarbejdere i  

 virksomheden, som har behov herfor.
Skattefriheden omfatter dels  

 tilfælde, hvor arbejdsgiveren betaler for selve behandlingsudgiften,  

 dels de tilfælde, hvor arbejdsgiveren mere indirekte betaler for  

 behandlingen gennem en forsikringspræmie.
Også den rentefordel,  

 som en medarbejder måtte have ved, at arbejdsgiveren yder et  

 fordelagtigt lån til dækning af udgifterne til  

 alkoholafvænning af den pågældende, vil være omfattet  

 af skattefriheden.
 1. Hvilke behandlingsydelser er omfattet.
Efter forslaget kan der opnås skattefrihed for en  

 hvilken som helst behandling, som parterne finder egnet.
Sundhedsministeriet  

 har oplyst, at der på alkoholområdet anvendes en række  

 forskellige behandlingsmetoder, ofte i en kombination.
Det er den generelle  

 erfaring og opfattelse blandt alkoholbehandlere, at der ikke findes én  

 behandlingsmetode, som er alle andre overlegen.
Derfor skal den enkelte  

 behandlingsform tilpasses, således at der ud fra alkoholmisbrugernes  

 individuelle behov tages sigte på at ændre den enkelte  

 alkoholmisbrugers sociale, psykiske, bevidstheds- og helbredsmæssige  

 situation.
 Efter bestemmelsen kan der opnås skattefrihed for  

 f.eks. samtaleterapi hos psykologer eller andre, behandling på  

 egentlige behandlingshjem, f.eks. i form af en Minnesota-kur eller lignende.  

 Det er parterne selv, der træffer beslutning om behandlingsmetoden,  

 eventuelt i samarbejde med den praktiserende læge.
 Også de amtslige alkoholkonsulenter, der ud over  

 stor ekspertise på området, har stor lokalkendskab til  

 eksisterende behandlingstilbud, vil kunne give råd og vejledning til  

 arbejdsgiveren og den ansatte, som ønsker afhjælpning af sit  

 alkoholmisbrug.
Det er ikke en betingelse for skattefrihed, at lægen  

 har henvist til behandlingen.
Da arbejdsgiveren skal betale, må der  

 på forhånd være en vis formodning om, at der vælges  

 den rigtige behandling i lyset af de hensyn, der gør sig  

 gældende på dette område: personlige, økonomiske og  

 rationelle hensyn.
Skattefriheden påvirkes ikke af måden,  

 hvorpå betaling for ydelsen sker.
Der er skattefrihed for  

 arbejdsgiverbetalte ydelser til alkoholafvænning, uanset om  

 arbejdsgiveren betaler for behandlingen direkte til et hospital, en  

 læge, en klinik eller lignende, eller om arbejdsgiveren  

 efterfølgende refunderer den ansatte udgifter, som denne selv har  

 afholdt til alkoholafvænning.
Er der tale om en forsikringsordning, der  

 dækker en alkoholafvænningsbehandling, gælder det  

 nævnte tilsvarende.
Arbejdsgiveren kan derfor uden skattemæssige  

 konsekvenser for den ansatte refundere et af den ansatte betalt  

 præmiebeløb, der dækker alkoholafvænningen.
Skattefriheden påvirkes heller ikke af, at  

 arbejdsgiveren har ydet den ansatte et fordelagtigt lån til  

 dækning af udgifterne til alkoholafvænningen.
Efter forslaget er  

 der således skattefrihed for hele den rentefordel, som medarbejderen  

 måtte få i forbindelse med lånet.
 Afholdte udgifter til alkoholafvænning betragtes som  

 fradragsberettigede driftsomkostninger for arbejdsgiveren.
 Lovforslaget indebærer ikke skattefrihed for  

 arbejdsgiverbetalt behandling af eventuelle fysiske skader, der er en  

 følge af den ansattes alkoholmisbrug.
 2. Forsikringsordning.
 Betaler arbejdsgiveren som nævnt mere indirekte for  

 ydelser til alkoholafvænning gennem tegning af en forsikringsordning,  

 der omfatter alkoholafvænning for medarbejderne, er der ifølge  

 forslaget ligeledes skattefrihed for arbejdsgiverens præmiebetaling til  

 en sådan forsikring.
Skattefriheden gælder alene en præmiebetaling  

 i forbindelse med en forsikringsordning for alkoholafvænning.
Har  

 arbejdsgiveren tegnet en forsikringsordning, som dækker behandlinger  

 for sundhedsydelser generelt, herunder også ydelser til  

 alkoholafvænning, vil der efter forslaget kun være skattefrihed  

 for den del af præmiebetalingen, som kan henføres til den  

 enkelte medarbejder som betaling til dækning af ydelser til  

 alkoholafvænning.
Som nævnt ovenfor under pkt. 1 er det parterne selv,  

 der træffer beslutning om behandlingsmetoden.
Det overlades derfor til  

 forsikringstager og forsikringsgiver at vurdere, hvilken behandlingsydelse,  

 der vil være bedst egnet i det enkelte tilfælde.
 3. Betingelser for skattefrihed.
 Som betingelse for skattefritagelse forslås det, at  

 der foreligger en skriftlig lægeerklæring om, at medarbejderen  

 har behov for en alkoholafvænningsbehandling.  

 Lægeerklæringen skal ses som en objektiv konstatering af, at den  

 pågældende medarbejder har et alkoholproblem.
Kriteriet om en lægeerklæring skal samtidig  

 sikre, at der ikke sker misbrug af skattefriheden i form af f.eks.  

 arbejdsgiverbetalte ferie-/rekreationsydelser.
Dertil kommer, at der  

 endvidere i offentligt regi stilles krav om en lægehenvisning, hvis den  

 pågældende alkoholmisbruger har behov for afvænning  

 på behandlingshjem eller lignende.
Som nævnt overlades det til parterne selv at vurdere  

 hvilken behandlingsform, der må anses som bedst egnet for den  

 pågældende medarbejder.
Det er derfor heller ikke en betingelse  

 for skattefrihed, at lægen har henvist til en bestemt behandling.
Det er ifølge forslaget ligeledes en betingelse for  

 skattefrihed, at udgiften afholdes som led i arbejdsgiverens generelle  

 personalepolitik for alle virksomhedens medarbejdere.
Der er således  

 ikke skattefrihed for ydelser til alkoholafvænning, såfremt disse  

 ydelser alene tilfalder nøglemedarbejdere eller andre betroede  

 medarbejdere i virksomheden.
Hvorvidt der er tale om udgifter, som afholdes som led i  

 virksomhedens generelle personalepolitik for alle medarbejdere beror på  

 en konkret, ligningsmæssig vurdering.
Er der tale om en  

 personalepolitik, der omfatter alle medarbejdere på lige vilkår,  

 som fremgår af personalehåndbøger m.v., vil denne  

 betingelse normalt være opfyldt.
 De nævnte betingelser gælder ifølge  

 forslaget både de tilfælde, hvor arbejdsgiveren betaler for selve  

 behandlingsydelsen, og de tilfælde, hvor arbejdsgiveren mere indirekte  

 betaler for behandlingen gennem en forsikringspræmie, samt i  

 tilfælde, hvor arbejdsgiveren yder den ansatte et fordelagtigt  

 lån til brug for en alkoholafvænningsbehandling.
I det tilfælde, hvor arbejdsgiveren har tegnet en  

 forsikringsordning, der omfatter ydelser til alkoholafvænning,  

 fremgår det direkte af lovforslaget, at forsikringsordningen skal  

 omfatte samtlige virksomhedens medarbejdere.
Dette vil fremgå af  

 forsikringspolicen.
 4. Persongruppen.
 Lovforslaget omfatter personer med tilknytning til  

 arbejdsmarkedet.
 Lovforslaget omfatter derfor først og fremmest  

 lønmodtagere, men også personer som f.eks. konsulenter,  

 revisorer, bestyrelsesmedlemmer, der som led i en aftale om ydelse af  

 personligt arbejde modtager en ydelse til alkoholafvænning, er omfattet  

 af bestemmelsen tillige med personer, der er valgt til medlem af eller  

 medhjælp for bestyrelser, udvalg, kommissioner, råd, nævn  

 eller andre kollektive organer.
 Lovforslaget omfatter endelig ydelser til  

 alkoholafvænning, som fagforeninger, pensionskasser eller lignende  

 på tilsvarende måde stiller til rådighed for deres  

 medlemmer.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
 Den ved § 30 indførte skattefrihed for betalte  

 ydelser til alkoholafvænning har virkning fra og med indkomståret  

 1999.
Bilag Lovforslaget sammenholdt med gældende lov Gældende formulering Lovforslaget § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 819 af 3. november 1997, som ændret ved  

 bl.a. § 2 i lov nr. 1104 af 29. december 1997, § 1 i lov nr. 427 af 26. juni  

 1998 og senest ved § 30 i lov nr. 485 af 1. juli 1998, foretages  

 følgende ændringer:
§ 8 H 1. I § 8 H, stk. 2, 1. pkt., ændres  

 »Planlægningsrådet for Forskning« til: »Danmarks  

 Forskningsråd«.
- - - Stk. 2. Fradrag efter stk. 1 er betinget af, at  

 Planlægningsrådet for Forskningen for det kalenderår, hvori  

 gaven ydes, har godkendt den pågældende forening, stiftelse,  

 institution m.v. som berettiget til at modtage gaver med den virkning, at  

 gavebeløbet kan fradrages ved opgørelsen af den skattepligtige  

 indkomst.
Rådets afgørelser kan ikke indbringes for anden  

 administrativ myndighed.
§ 8 M - - - 2. I § 8 M, stk. 2, ændres »lov om  

 arbejdsmarkedsfonde« til: »lov om en arbejdsmarkedsfond«.
 Stk. 2. For personer omfattet af kildeskattelovens § 1,  

 der efter en eventuel dobbeltbeskatningsoverenskomst ikke er  

 hjemmehørende i en fremmed stat, Grønland eller  

 Færøerne, og som er omfattet af social sikringslovgivning i  

 udlandet, jf. § 7, stk. 4 eller 5, i lov om arbejdsmarkedsfonde,  

 fragår obligatorisk udenlandske sociale bidrag ved opgørelsen af  

 den skattepligtige indkomst for det indkomstår, som bidraget  

 vedrører.
- - - § 9 C - - - Stk. 4. Skattepligtige med en indkomst, der ikke overstiger  

 136.100 kr., kan fra og med indkomståret 2002 yderligere  

 fratrække 25 pct. af befordringsfradraget som opgjort efter  

 stk. 1-3, dog højst 6.000 kr.
Skattepligtige med en indkomst, der  

 overstiger 136.100 kr., kan fra og med indkomståret 2002 yderligere  

 fratrække 25 pct. af befordringsfradraget som opgjort efter  

 stk. 1-3, dog højst 6.000 kr.
Procentsatsen og  

 maksimumbeløbet på 6.000 kr. efter 2. pkt. reduceres med  

 henholdsvis 0,5 procentpoint og 2,0 pct. pr. 1.000 kr., som indkomsten  

 overstiger 136.100 kr.
Indkomsten efter 1.-3. pkt. opgøres efter lov  

 om arbejdsmarkedsfonde § 8, stk. 1, litra a, b, d og e, og  

 § 10 samt ydelser, der udbetales af en arbejdsløshedskasse efter  

 lov om arbejdsløshedsforsikring m.v., og dagpengegodtgørelser  

 for 1. og 2. ledighedsdag, der udbetales af arbejdsgivere i henhold til § 84  

 i lov om arbejdsløshedsforsikring m.v., og dagpenge efter lov om  

 dagpenge ved sygdom eller fødsel bortset fra dagpenge, der erstatter  

 B-indkomst eller ydes som frivillig sikring efter lovens § 20.  

 Indkomstbeløbet på 136.100 kr. reguleres efter  

 personskattelovens § 20.
 3. I § 9 C, stk. 4, 3. pkt., ændres »lov om  

 arbejdsmarkedsfonde« til: »lov om en arbejdsmarkedsfond«.
 4. I § 13, stk. 1, 2. pkt., indsættes efter  

 »modtagerens skattepligtige indkomst« : », jf. dog § 30,  

 stk. 2«.
- - - 5. § 30 affattes således:
 § 30. (Ophævet).
»§ 30. Ved opgørelsen af den skattepligtige indkomst  

 medregnes ikke ydelser, som afholdes af arbejdsgiveren til medarbejderens  

 alkoholafvænning.
Ved opgørelsen af den skattepligtige indkomst  

 medregnes heller ikke den rentefordel, som en medarbejder måtte  

 opnå ved, at arbejdsgiveren yder denne et lån til dækning  

 af udgifterne ved alkoholafvænning.
Såfremt arbejdsgiveren har  

 valgt at tegne en forsikring til dækning af udgifter i forbindelse med  

 medarbejderens alkoholafvænning, medregnes tilsvarende ikke  

 forsikringspræmien hertil.
Stk. 2. Det er en betingelse for skattefriheden efter stk. 1,  

 at der foreligger en skriftlig lægeerklæring om, at medarbejderen  

 har behov for alkoholafvænningsbehandling.
Det er endvidere en  

 betingelse, at udgiften afholdes som led i arbejdsgiverens generelle  

 personalepolitik for alle virksomhedens medarbejdere, herunder at en af  

 arbejdsgiveren tegnet forsikring omfatter samtlige virksomhedens  

 medarbejdere.
Stk. 3. Stk.1 og 2 gælder tilsvarende for ydelser til  

 alkoholafvænning, som gives til personer som led i en aftale om ydelse  

 af personligt arbejde i øvrigt samt til personer, der er valgt til  

 medlem af eller medhjælp for bestyrelser, udvalg, kommissioner,  

 råd, nævn eller andre kollektive organer, herunder Folketinget og  

 kommunalbestyrelser.
Stk.1 og 2 gælder ligeledes for ydelser til  

 alkoholafvænning, som gives til medlemmer af en fagforening,  

 pensionskasse eller lignende.«.
