 Ligningsrådet har vedtaget følgende anvisning:
 Ejere af fredede bygninger - bortset fra fredede ejerlejligheder, der  

 bebos af ejeren - kan med virkning for opgørelsen af den skattepligtige  

 indkomst fra og med indkomståret 1982 vælge at fratrække udgifter til  

 istandsættelse af bygningerne efter nedenstående retningslinier:
 Der fastsættes for den enkelte fredede bygning et tidsrum for de enkelte  

 bygningsdeles holdbarhed og en i forhold hertil beregnet  

 istandsættelsesudgift pr. år pr. bygningsdel.
 Denne istandsættelsesudgift reguleres årligt efter byggeprisindekset.
 Ved opgørelsen af den skattepligtige indkomst for et givet indkomstår kan  

 fradraget for de i indkomståret faktiske afholdte udgifter til  

 bygningsistandsættelse herefter ikke overstige et beløb, der opgøres således:
 Årets samlede beregnede istandsættelsesudgifter for de enkelte  

 bygningsdele.
 + Beregnede istandsættelsesudgifter for tidligere indkomstår, hvor  

 skatteyderen har ejet den pågældende bygning, reguleret efter  

 byggeprisindekset.
 - Faktisk afholdte istandsættelsesudgifter for tidligere år, for så vidt  

 de tidligere er fratrukket efter de foran nævnte retningslinier.
Istandsættelsesudgifter, som dækkes af eventuelle skattefrie tilskud, kan  

 ikke fradrages ved indkomstopgørelsen.
Endvidere nedsættes de beregnede  

 istandsættelsesudgifter med et beløb svarende til de skattefrie tilskud.
 Beregnede istandsættelsesudgifter, som ikke er kommet til fradrag hos  

 ejeren, kan ikke overføres til en eventuel køber af ejendommen.
Det er en betingelse for fradrag efter foranstående retningslinier, at  

 ejeren af en fredet bygning fra Bygnings Frednings Foreningen indhenter en  

 erklæring om størrelsen af det efter foranstående retningslinier opgjorte  

 årlige fradragsbeløb.
Erklæringen, der skal vedlægges selvangivelsen, angives  

 på grundlag af et af foreningen for hver enkelt bygning udarbejdet skema, der  

 indeholder oplysninger om de enkelte bygningsdeles forventede levetid og den  

 i forhold hertil beregnede istandsættelsesudgift pr. år pr. bygningsdel.  

 Ligningsmyndigheden kan i tvivlstilfælde forelægge spørgsmålet om størrelsen  

 af de årlige fradragsbeløb for statsskattedirektoratets vurderingsafdeling.
 Den skattepligtige skal for hver bygning, der er omfattet af ordningen,  

 vedlægge selvangivelsen en opgørelse over, hvilket beløb, der efter  

 foranstående retningslinier maksimalt kan fratrækkes for det pågældende  

 indkomstår.
 Et eksempel er vedlagt som bilag.
Statsskattedirektoratet, den 25. maj  

 1982 Hans Westerberg Marianne Mandahl Bilag.
