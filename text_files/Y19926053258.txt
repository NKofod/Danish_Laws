 Udtalt på baggrund af en udtalelse fra Sundhedsministeriet, at der  

 ikke i Sundhedsministeriets lovgivning er hjemmel til, at kommuner påtager  

 sig patienttransport for private virksomheder m.v.
 Endvidere udtalt, at det ifølge almindelige offentligretlige  

 retsgrundsætninger om kommuners opgavevaretagelse som udgangspunkt ikke er en  

 kommunal opgave at drive handel, håndværk, industri og finansiel virksomhed,  

 medmindre der foreligger lovhjemmel hertil.
Udgangspunktet fraviges dog for så vidt angår kommunal produktion til  

 eget brug.
Kommuner kan tillige for at undgå værdispild afsætte eventuelle  

 biprodukter fra kommunal virksomhed samt i et vist begrænset omfang udnytte  

 overkapacitet og således varetage opgaver, der ikke normalt er kommunale.
For så vidt angår salg af overkapacitet er det bl.a. en betingelse, at  

 den pågældende kommunale aktivitet ikke er dimensioneret med det formål at  

 opnå mulighed for at varetage opgaver, der normalt ikke er kommunale, samt at  

 overkapaciteten af hensyn til varetagelsen af den kommunale opgave ikke kan  

 afskaffes.
Ved afgørelsen af, hvorvidt en kommune kan sælge overkapacitet, må  

 det endvidere indgå som et element i afvejningen, om opgaven i øvrigt  

 varetages på rimelig måde af private erhvervsdrivende.
Herudover vil kommuner i meget begrænset omfang kunne påtage sig  

 accessoriske opgaver, d.v.s. i princippet ikke-kommunal virksomhed, der  

 knytter sig naturligt til en i øvrigt kommunal opgave på en sådan måde, at  

 det ville forekomme urimeligt ikke at give kommunen adgang til at udføre  

 opgaven.
Det er dog bl.a. en betingelse, at den accessoriske virksomhed i sit  

 omfang skal være underordnet i forhold til hovedvirksomheden.
Ved afvejningen  

 af, om en sådan ikke-kommunal virksomhed kan udføres, skal der tillige tages  

 hensyn til, om opgaven i forvejen varetages på rimelig måde af private  

 erhvervsdrivende.
Endelig udtalt, at det som udgangspunkt ikke er en kommunal opgave at  

 udføre patientbefordring for et privat forsikringsselskab.
Da der ikke i  

 lovgivningen stilles krav om, at kommunen skal opretholde en bestemt  

 kapacitet på området, og da opgaven antages at kunne varetages på rimelig  

 måde af private erhvervsdrivende, kunne en sådan opgave heller ikke varetages  

 af kommunen ud fra et overkapacitetssynspunkt.
Der var endvidere efter  

 Indenrigsministeriets opfattelse ikke tale om accessorisk virksomhed, da den  

 omhandlede patientbefordring ikke lå i naturlig forlængelse af den kommunale  

 ambulancevirksomhed.
 Ved skrivelse af 5. februar 1990 anmodede Falcks Redningskorps A/S  

 Indenrigsministeriet om at undersøge lovligheden af, at Københavns Kommune og  

 Gentofte Kommune havde indgået en aftale om patienttransport med  

 forsikringsselskabet Topdanmark.
I den anledning anmodede Indenrigsministeriet som tilsynsmyndighed for  

 Københavns Kommune ved skrivelse af 12. februar 1990 Københavns Kommune om at  

 oplyse, om kommunen havde indgået en sådan aftale og i bekræftende fald med  

 hvilken hjemmel.
Efter aftale med Tilsynsrådet for Københavns Amt, der er  

 tilsynsmyndighed for Gentofte Kommune, anmodede Indenrigsministeriet samtidig  

 Gentofte Kommune om at besvare samme spørgsmål.
Ved skrivelse af 20. februar 1990 supplerede Falcks Redningskorps A/S sin  

 skrivelse af 5. februar 1990 til ministeriet med bl.a. bemærkninger om, at  

 Københavns og Gentofte Kommuner efter Falcks Redningskorps A/S's opfattelse  

 ikke ved aftalen med Topdanmark fik dækket de omkostninger, der var forbundet  

 med kørslen for Topdanmark.
Falcks Redningskorps A/S fandt endvidere, at det  

 ikke kunne være lovligt; at de to kommuner benyttede afgiftsfri køretøjer til  

 kørslen for Topdanmark, samt at de to kommuner benyttede sig af deres  

 generelle dispensation fra kravet om erhvervskørekort ved kørslerne for  

 Topdanmark.
 Ved skrivelse af 27. april 1990 meddelte Københavns Kommune bl.a.  

 følgende:
»Som svar på ministeriets brev af 12. februar 1990 ... skal det  

 oplyses, at Københavns brandvæsen med borgmesterens accept omkring 1. februar  

 1990 indgik en mundtlig aftale med Topdanmark om patientbefordring i et  

 omfang af ca. 100 kørsler pr. år.
Den 30. marts 1990 præciseredes aftalen i  

 brandvæsenets brev til Topdanmark.
Brandvæsenet har i mange år haft  

 patienttransport i et årligt omfang af ca. 50.000 ture med  

 udrykningsambulancer og ca. 60.000 ture med sygetransportvogne.
De heromtalte  

 100 ture er således en naturlig og overordentlig lille, forlængelse af  

 brandvæsenets daglige arbejdsområde.
Da de 100 ture også ligger inden for  

 brandvæsenets normale geografiske grænser, har afdelingen skønnet, at denne  

 begrænsede aftale holder sig inden for kommunalfuldmagtens rammer.« I et møde den 14. maj 1990 med indenrigsministeren redegjorde  

 forsikringsselskabet Topdanmark for selskabets synspunkter for så vidt angik  

 lovligheden af, at Københavns og Gentofte Kommuner havde indgået de  

 omhandlede aftaler med Topdanmark.
 Ved skrivelse af 21. juni 1990 besvarede Gentofte Kommune  

 Indenrigsministeriets skrivelse af 12. februar 1990 og oplyste bl.a.  

 følgende:
»Gentofte Kommunes Brandvæsen indgik i februar 1990 en mundtlig  

 aftale med Topdanmark om patientkørsel.
Aftalen blev bekræftet med brev af 6.  

 april 1990 fra Topdanmark til Gentofte Brandvæsen. ...
Aftalen indebærer, at Gentofte Brandvæsen efter bestilling i det enkelte  

 tilfælde udfører patientkørsel for Topdanmark i et omfang af indtil 25  

 kørsler om året.
Kørslerne foretages inden for brandvæsenets normale  

 geografiske dækningsområde.
Betaling sker efter regning og i henhold til  

 sædvanlige takster for patientkørsel. ...
Gentofte brandvæsen foretager ca. 20.000 patientkørsler om året.
De 25  

 kørsler, der er omfattet af aftalen med Topdanmark, udgør således kun en  

 overordentlig lille del af brandvæsenets normale patienttransport.
Gentofte Brandvæsen er forpligtet til på døgnbasis at have et beredskab  

 til patientkørsel.
Beredskabet er tilrettelagt så rationelt og økonomisk  

 hensigtsmæssigt som muligt.
Der må imidlertid i sagens natur være tidspunkter  

 i døgnet, hvor der er uudnyttet kapacitet inden for et beredskab.
Aftalen med  

 Topdanmark, der omhandler ikke-akutte patientkørsler, giver Brandvæsenet  

 mulighed for på fornuftig måde at udnytte en sådan ledig kapacitet.
Det er kommunens opfattelse, at aftalen med Topdanmark ligger inden for  

 kommunalfuldmagtens grænser.
Der er tale om, at kommunen udnyttet en  

 ressource, der er affødt af Brandvæsenets pligtmæssige beredskab.
Der  

 opkræves betaling for kørslerne i henhold til sædvanlige takster, og hertil  

 kommer, at aftalen omfatter et særdeles begrænset antal kørsler, der set i  

 forhold til Gentofte Brandvæsens normale patientkørsel udgør ca. 1  

 promille.« Indenrigsministeriet anmodede herefter ved skrivelse af 10. august 1990  

 Falcks Redningskorps A/S om eventuelle bemærkninger til Københavns Kommunes  

 skrivelse af 27. april 1990 og til Gentofte Kommunes skrivelse af 21. juni  

 1990 samt til forskelligt materiale, som Topdanmark havde afleveret til  

 indenrigsministeren i mødet den 14. maj 1990.
 Falcks Redningskorps A/S besvarede ministeriets henvendelse ved skrivelse  

 af 20. august 1990. Af skrivelsen fremgik bl.a. følgende:
»Københavns Kommune betragter ifølge udtalelsen aftalen med  

 Topdanmark som »... en naturlig, og overordentlig lille, forlængelse af  

 brandvæsenets daglige arbejdsområde.« Falcks formål med at rejse sagen er netop af få afklaret, hvor grænsen for  

 brandvæsenets naturlige arbejdsområde går, altså det retlige grundlag for at  

 påtage sig sådanne opgaver for private virksomheder. ...
Efter overenskomst med Københavns Amtskommune varetager Gentofte  

 Brandvæsen »... sådan befordring af personer i Gentofte Kommune, som  

 sygehusvæsenet i medfør af gældende love og bekendtgørelser m.v. er  

 forpligtet til eller påtager sig at yde, til og fra Københavns Amts  

 sygehuse«.
Gentofte Brandvæsens varetagelse af ambulanceopgaver hidrører  

 fra en tidligere kommunal forpligtelse på området.
Da området efter  

 kommunalreformen overgik til amtskommunerne, fik Gentofte Brandvæsen mulighed  

 for at fortsætte sin virksomhed, nu som entreprenør for Københavns Amt.
Det  

 forekommer ikke rimeligt, at en kommune, der får overdraget en amtskommunal  

 opgave på entreprenørbasis, udnytter denne situation til at understøtte  

 private virksomheders transportbehov.
Opgaverne, der skal udføres for  

 Topdanmark, skal jo netop udføres af samme personale og samme materiel som  

 den amtskommunale opgave. ...
 Gentofte Kommune henviser til, at aftalen »giver Brandvæsenet  

 mulighed for at udnytte en sådan ledig kapacitet ...«.
At der overhovedet skulle eksistere en ledig kapacitet forekommer  

 overraskende, når Falck fungerer som »bagvagt« for Gentofte  

 Brandvæsen, og når Gentofte Brandvæsen er tilsluttet den storkøbenhavnske  

 alarmeringsordning, der indebærer gensidig assistanceydelse over  

 kommunegrænserne.
Ganske vist er der her tale om liggende patientkørsel og  

 ikke akut ambulancekørsel.
Os bekendt varetages opgaverne imidlertid af samme  

 personale og materiel som den akutte kørsel.
Man kunne derfor komme i en  

 situation, hvor Gentofte Brandvæsen ikke kunne opfylde sin  

 ambulanceforpligtelse, fordi man kørte liggende patientkørsel for Topdanmark.
 I et sådant tilfælde vil Falck så skulle træde til for at bistå Gentofte  

 Brandvæsen. ...
Det skal her bemærkes, at Gentofte Brandvæsens pris er fastsat i henhold  

 til sædvanlige takster for patientkørsel.
Disse takster er for Gentofte  

 Kommunes vedkommende ».. de af Københavns Amts Sygehusvæsen og  

 monopoltilsynet til enhver tid gældende takster ..« Det vil sige de takster, som er aftalt i overenskomsten mellem Falcks  

 Redningskorps A/S og Amtsrådsforeningen, og som netop giver amtskommunerne  

 økonomiske fordele.
Ved at benytte disse takster overfører Gentofte Kommune  

 fordelene til Topdanmark. ...
Det kan efter vores opfattelse ikke være en kommunal opgave at understøtte  

 private virksomheder i deres konkurrence med andre private virksomheder.
På  

 samme måde, som kommunale virksomheder som hovedregel ikke må sælge produkter  

 og ydelser til private uden lovhjemmel.' Ved skrivelser af 22. november 1990 anmodede Indenrigsministeriet  

 Københavns Kommune og Gentofte Kommune om bemærkninger til skrivelsen af 20.  

 august 1990 fra Falcks Redningskorps A/S samt om at besvare nogle nærmere  

 angivne spørgsmål.
 Indenrigsministeriet anmodede herudover ligeledes ved skrivelse af 22.  

 november 1990 Sundhedsministeriet om at oplyse, om der er hjemmel i  

 sygehuslovgivningen til, at Gentofte Kommune - på entreprenørbasis - kan  

 varetage patienttransport for Københavns Amtskommune, herunder om denne  

 hjemmel i bekræftende fald også omfatter adgang til patienttransport for et  

 forsikringsselskab.
 Endelig anmodede Indenrigsministeriet ved skrivelse af 22. november 1990  

 Told- og Skattestyrelsen om at oplyse, hvorvidt kommunale ambulancer og  

 sygetransportvogne vil kunne anvendes til patienttransporter for et  

 forsikringsselskab, uden at det strider mod betingelserne for fritagelse for  

 registreringsafgift.
 Told- og Skattestyrelsen besvarede Indenrigsministeriets skrivelse af 22.  

 november 1990 ved skrivelse af 10. december 1990.
Det fremgår af skrivelsen, at erhvervsmæssig sygetransport med køretøjer,  

 der er fritaget for registreringsafgift i henhold til lovbekendtgørelse nr.  

 81 af 12. februar 1990 om registreringsafgift af motorkøretøjer m.v., normalt  

 ikke kan finde sted.
Told- og Skattestyrelsen kunne imidlertid på det  

 foreliggende grundlag ikke tage stilling til den konkrete sag.
 Ved skrivelse af 4. januar 1991 oplyste Sundhedsministeriet som svar på  

 Indenrigsministeriets skrivelse af 22. november 1990 bl.a. følgende:
 »... sygehusloven fastslår, at amtskommunerne, som et led i  

 varetagelsen af sygehusvæsenet, skal yde befordring eller  

 befordringsgodtgørelse. ...
 Efter Sundhedsministeriets opfattelse er amtskommunerne som udgangspunkt  

 frit stillet med hensyn til, hvorledes befordringsforpligtelsen varetages, og  

 der vil således være mulighed for at overlade opgaven til såvel private som  

 offentlige myndigheder.
Derimod indeholder sygehusloven ingen hjemmel for primærkommuner til at  

 yde patienttransport.« Ved skrivelse af 24. januar 1991 besvarede Gentofte Kommune ministeriets  

 skrivelse af 22. november 1990.
Af besvarelsen fremgår, at Gentofte Kommune ikke har indgået en formel  

 aftale med Falcks Redningskorps A/S om, at Falcks Redningskorps A/S er  

 »bagvagt« for kommunens brandvæsen.
Alle ambulancevæsener i  

 hovedstadsområdet assisterer imidlertid hinanden.
Dernæst er det oplyst, at  

 ikke-hastende sygetransport fortrinsvis udføres efter forudgående skriftlig  

 rekvisition, hvilket gør det muligt løbende at tilpasse kapaciteten til det  

 faktiske behov.
Endelig har kommunen anført, at kørsler for Topdanmark  

 afregnes i henhold til de mellem Amtsrådsforeningen og Falcks Redningskorps  

 A/S aftalte takster, og at der som forventet alene har været tale om et  

 bagatelagtigt antal kørsler.
Gentofte Brandvæsen udførte således i 1990 i alt  

 2 kørsler for Topdanmark ud af et samlet antal kørsler på 20.000 pr. år.
 Københavns Kommune besvarede ved skrivelse af 18. marts 1991  

 Indenrigsministeriets henvendelse af 22. november 1990.
 Af besvarelsen fremgår, at Københavns Kommune ikke har en formel aftale  

 med Falcks Redningskorps A/S, hvorefter Falck er »bagvagt« for  

 kommunens brandvæsen, men at alle ambulancevæsener i hovedstadsområdet uden  

 en egentlig formel aftale assisterer hinanden gensidigt.
 Herudover anførte Københavns Kommune, at kørsler for Topdanmark blev  

 afregnet i henhold til de mellem Amtsrådsforeningen og Falck aftalte takster,  

 og at Københavns Brandvæsen i 1990 alene udførte 2 kørsler ud af et samlet  

 antal på 100.000.
 Indenrigsministeriet anmodede i skrivelse af 25. juni 1991 Told- og  

 Skattestyrelsen om konkret at tage stilling til, hvorvidt de pågældende  

 kommuners aftaler med Topdanmark efter Told- og Skattestyrelsens opfattelse  

 var lovlige i henhold til reglerne om afgiftsfritagelse af motorkøretøjer.
I skrivelse af 19. maj 1992 til Indenrigsministeriet meddelte Told- og  

 Skattestyrelsen, at Told- og Skatteregion København 4 (Syd) - for så vidt  

 angik Københavns Kommunes aftale - havde meddelt styrelsen, at Københavns  

 Brandvæsen havde opsagt aftalen om patienttransport med forsikringsselskabet  

 Topdanmark.
Som begrundelse for opsigelsen af aftalen havde Københavns  

 Magistrat anført det helt ubetydelige omfang, kørslen fik.
Københavns  

 Brandvæsen havde således kun udført 3 assistancer i aftaleperioden.  

 Københavns Brandvæsen havde dog over for Topdanmark tilkendegivet, at et  

 turantal af den omhandlede begrænsede størrelsesorden altid ville kunne  

 leveres inden for Københavns Kommune.
I skrivelsen af 19. maj 1992 meddelte Told- og Skattestyrelsen endvidere,  

 at Told- og Skatteregion Nærum havde meddelt styrelsen, at Gentofte  

 Brandvæsen ikke anvendte sine køretøjer i strid med de betingelser, hvorefter  

 de er afgiftsberigtiget/fritaget for afgift.
Told- og Skattestyrelsen  

 meddelte endeligt, at styrelsen ikke agtede at foretage sig yderligere, idet  

 sagen for Told- og Skattestyrelsens vedkommende ansås for afsluttet med  

 indberetningerne fra regionerne.
 Indenrigsministeriets udtalelse:
Indenrigsministeriet skal indledningsvis udtale, at det tilsyn, som de  

 almindelige kommunale tilsynsmyndigheder - de for hvert amt nedsatte  

 tilsynsråd og Indenrigsministeriet - udøver over for kommuner og  

 amtskommuner, er et retligt tilsyn.
Tilsynet omfatter kun spørgsmål om,  

 hvorvidt der er sket en tilsidesættelse af lovgivningen, herunder  

 offentligretlige retsgrundsætninger, jf. § 61 i lov om kommunernes styrelse  

 (lovbekendtgørelse nr 483 af 21. juni 1991) og § 48 i lov om Københavns  

 Kommunes styrelse (lovbekendtgørelse nr. 484 af 21. juni 1991).
 De kommunale tilsynsmyndigheder kan således ikke tage stilling til  

 spørgsmål om hensigtsmæssigheden af en kommunes eller amtskommunes  

 beslutning, men alene til spørgsmålet om beslutningens lovlighed.
 Tilsynet omfatter endvidere kun den lovgivning, der særligt retter sig til  

 kommuner og offentlige myndigheder, og ikke den lovgivning, der gælder for  

 såvel kommuner og private.
 Dernæst bemærkes, at der ikke i Sundhedsministeriets lovgivning er hjemmel  

 til, at kommuner påtager sig ambulanceopgaver for private virksomheder m.v.  

 Da der heller ikke i øvrigt er lovhjemmel til, at kommuner kan udføre den  

 omhandlede virksomhed, må spørgsmålet om hvorvidt det er lovligt for kommuner  

 at tilbyde patienttransport til private virksomheder afgøres ud fra  

 almindelige offentligretlige retsgrundsætninger om kommunernes  

 opgavevaretagelse.
Ifølge disse retsgrundsætninger er det som udgangspunkt ikke en kommunal  

 opgave at drive handel, håndværk, industri og finansiel virksomhed.  

 Udgangspunktet fraviges dog bl.a. for så vidt angår kommunal produktion til  

 eget brug.
Kommunerne kan endvidere for at undgå værdispild lovligt afsætte  

 eventuelle biprodukter fra kommunal virksomhed samt i et vist begrænset  

 omfang udnytte overkapacitet og således varetage opgaver, der ikke normalt er  

 kommunale.
Det er dog for så vidt angår salg af overkapacitet bl.a. en  

 betingelse, at den pågældende kommunale aktivitet ikke er dimensioneret med  

 henblik på at opnå mulighed for at varetage opgaver, der normalt ikke er  

 kommunale, samt at overkapaciteten af hensyn til varetagelsen af den  

 kommunale opgave ikke kan afskaffes.
Ved afgørelsen af, hvorvidt en kommune  

 lovligt kan sælge overkapacitet, må det endvidere indgå som et element i  

 afvejningen, om opgaven i øvrigt varetages på rimelig måde af private  

 erhvervsdrivende.
Herudover vil kommuner i meget begrænset omfang kunne påtage sig  

 accessoriske opgaver, d.v.s. i princippet ikke-kommunal virksomhed, der  

 knytter sig naturligt til en i øvrigt kommunal opgave på en sådan måde, at  

 det ville forekomme urimeligt ikke at give kommunen adgang til at udføre  

 opgaven.
Det er dog bl.a. en betingelse, at den accessoriske virksomhed i sit  

 omfang skal være underordnet i forhold til hovedvirksomheden.
Ved afvejningen  

 af, hvorvidt en sådan ikke-kommunal virksomhed kan udføres, vil der endvidere  

 skulle tages hensyn til, om opgaven i øvrigt varetages på rimelig måde af  

 private erhvervsdrivende.
Der henvises i øvrigt til det i Betænkning nr.  

 1153/88 om kommunerne og erhvervspolitikken s. 76 og 77, anførte.
 Som tilsynsmyndighed for Københavns Kommune skal Indenrigsministeriet  

 dernæst udtale følgende for så vidt angår Københavns Kommunes engagement med  

 Topdanmark:
 Indledningsvis bemærkes, at spørgsmålet om kommunens eventuelle benyttelse  

 af en generel dispensation fra kravet om erhvervskørekort ved kørslerne for  

 Topdanmark ikke er omfattet af Indenrigsministeriets tilsyn, jf. ovenfor om  

 afgrænsningen af det almindelige kommunale tilsynes kompetence.
Det kommunale tilsyn omfatter heller ikke spørgsmål om lovligheden af  

 kommunens anvendelse af afgiftsfri motorkøretøjer i forbindelse med aftalen  

 med Topdanmark.
Der henvises derfor til vedlagte kopi af Told- og  

 Skattestyrelsens skrivelse af 19. maj 1992 til Indenrigsministeriet.
For så vidt angår Københavns Kommunes udførelse af selve opgaven -  

 patienttransport - for Topdanmark bemærkes, at det, som ovenfor anført, som  

 udgangspunkt ikke er en kommunal opgave at drive erhvervsvirksomhed.
Det er  

 derfor som udgangspunkt heller ikke en kommunal opgave at udføre  

 patientbefordring for et privat forsikringsselskab.
Efter ministeriets opfattelse er der ikke grundlag for at antage, at  

 patientbefordring for private firmaer vil kunne varetages af kommunen ud fra  

 et overkapacitetssynspunkt, jf. ovenfor.
Der henvises i denne forbindelse  

 til, at der ifølge oplysninger fra Sundhedsministeriet ikke i  

 sygehuslovgivningen er fastsat regler om, hvor mange ambulancer der skal være  

 i den enkelte sygehuskommune for at opfylde kommunens forpligtelser i henhold  

 til sygehuslovgivningen.
Der stilles således ikke krav om, at kommunen skal  

 opretholde en bestemt kapacitet på området.
Endvidere må transport af et  

 forsikringsselskabs kunder antages at kunne varetages på rimelig måde af  

 private erhvervsdrivende.
 Ministeriet finder heller ikke, at den omhandlede patienttransport ligger  

 i en sådan naturlig forlængelse af den kommunale ambulancetjeneste, at  

 opgaven af den grund må antages at være lovlig som accessorisk virksomhed.
Som det fremgår af det ovenfor anførte, er aftalen mellem Københavns  

 Kommune og Topdanmark nu ophævet.
Indenrigsministeriet finder derfor ikke  

 grundlag for at foretage yderligere vedrørende den omhandlede aftale.
 Det fremgår imidlertid også af det, som Københavns Kommune har oplyst, at  

 kommunen har meddelt Topdanmark, at man fortsat altid vil kunne levere et  

 turantal, som det aftalen resulterede i, inden for Københavns Kommune.  

 Indenrigsministeriet skal hertil bemærke, at det er ministeriets opfattelse,  

 at en sådan kørsel ikke vil være lovlig efter de almindelige kommunalretlige  

 retsgrundsætninger.
 Ministeriet har sendt en kopi af denne skrivelse til Tilsynsrådet for  

 Københavns Amt, der varetager det almindelig tilsyn med Gentofte Kommune.
 Kopi af denne skrivelse er endvidere sendt til Københavns Kommune,  

 Gentofte Kommune, Sundhedsministeriet, Told- og Skattestyrelsen samt  

 Topdanmark.
 Ministeriet beklager den sene besvarelse.
