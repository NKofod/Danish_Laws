 Ankestyrelsen fandt ikke grundlag for at dispensere fra  

 anmeldelsesfristen i arbejdsskadeforsikringslovens § 19, selv om der var sket  

 anmeldelse af ulykkestilfældet til Arbejdstilsynet inden 1 år efter skaden.
 Ankestyrelsen lagde ved afgørelsen vægt på, at anmeldelse til  

 Sikringsstyrelsen eller vedkommende forsikringsselskab først var sket næsten  

 2 år og 10 måneder efter arbejdsskaden og på, at det må anses for almindeligt  

 kendt hos arbejdsgivere, at der skal ske selvstændig anmeldelse af  

 arbejdsskader til Sikringsstyrelsen eller vedkommende forsikringsselskab.
 Ankestyrelsen lagde endvidere vægt på, at der ikke syntes at være tale  

 om tab af erhvervsevne på 15 % eller derover eller om varigt men på 5 % eller  

 derover som følge af arbejdsskaden.
 Ankestyrelsen lagde endelig vægt på reglen i  

 arbejdsskadeforsikringslovens § 26, hvorefter der så vidt muligt skal træffes  

 afgørelse af, om der tilkommer skadelidte erstatning for tab af erhvervsevne  

 og varigt men inden 1 år og senest inden 2 år (indtil den 1. april 1987 dog  

 inden 3 år) efter arbejdsskadens indtræden.
 REDEGØRELSE FOR SAGEN:
 En mand M var udsat for en arbejdsulykke den 12. juni 1984.
 Den 28. januar 1985 indsendte arbejdsgiveren blanketten »anmeldelse  

 af arbejdsulykke m.v. til arbejdstilsynet« til Arbejdstilsynet.
 Det fremgik ikke af den udfyldte blanket, om den også var tænkt som  

 anmeldelse om ydelser efter arbejdsskadeforsikringsloven.
 Arbejdsgiveren indsendte siden en anmeldelse - dateret den 8. april 1987 -  

 efter lov om arbejdsskadeforsikring til arbejdsgiverens forsikringsselskab.  

 Anmeldelsen blev modtaget i Sikringsstyrelsen den 29. april 1987.
 AFGØRELSEN, DER KLAGES OVER:
 Sikringsstyrelsen meddelte, at den arbejdsskade, der overgik M den 12.  

 juni 1984, ikke var omfattet af lov om arbejdsskadeforsikring, allerede fordi  

 tilfældet først blev anmeldt efter udløbet af fristen i lovens § 19.  

 Sikringsstyrelsen fandt heller ikke, at der var grundlag for at dispensere  

 fra fristen.
 KLAGEN TIL ANKESTYRELSEN:
 Afgørelsen blev på M's vegne anket af arbejdsgiveren, der bl.a.
 henviste til, at der var indgivet anmeldelse til Arbejdstilsynet inden  

 udløbet af 1-årsfristen i arbejdsskadeforsikringslovens § 19, og at  

 anmeldelse i relation til Sikringsstyrelsen derfor måtte anses for rettidig.
 LOVGRUNDLAG:
 Arbejdsskadeforsikringslovens § 19.
 ANKESTYRELSENS AFGØRELSE:
 Ankestyrelsen finder ikke grundlag for at dispensere fra  

 anmeldelsesfristen i arbejdsskadeforsikringslovens § 19, hvorefter krav om  

 erstatning - i tilfælde af, at anmeldelse ikke er sket rettidigt, dvs.  

 snarest muligt og senest 8 dage efter skadens indtræden - dog kan rejses af  

 skadelidte over for Sikringsstyrelsen eller vedkommende forsikringsselskab  

 inden for en frist af 1 år fra arbejdsskadens indtræden.
Ved afgørelsen har Ankestyrelsen lagt vægt på, at anmeldelse til  

 Sikringsstyrelsen eller vedkommende forsikringsselskab først er sket den 8.  

 april 1987 og dermed næsten 2 år og 10 måneder efter arbejdsskadens  

 indtræden.
At der er sket anmeldelse til Arbejdstilsynet den 28. januar 1985  

 medfører efter Ankestyrelsens vurdering ikke, at dette tidspunkt skal lægges  

 til grund i denne sag, da det må anses for almindeligt kendt hos  

 arbejdsgivere, at der skal ske selvstændig anmeldelse af arbejdsskader til  

 Sikringsstyrelsen eller vedkommende forsikringsselskab.
 Ved afgørelsen har Ankestyrelsen endvidere lagt vægt på, at der efter det  

 oplyste i sagen, ikke synes at være tale om tab af erhvervsevne på 15% eller  

 derover eller om varigt men på 5% eller derover som følge af den anmeldte  

 arbejdsskade.
 Ankestyrelsen har endelig lagt vægt på reglen i  

 arbejdsskadeforsikringslovens § 26, hvorefter der så vidt muligt skal træffes  

 afgørelse af, om der tilkommer den skadelidte erstatning for tab af  

 erhvervsevne og varigt men, inden 1 år og senest inden 2 år (indtil 1. april  

 1987 dog inden 3 år) efter arbejdsskadens indtræden.
 Ankestyrelsen tiltræder således Sikringsstyrelsens afgørelse, hvorefter M  

 ikke er berettiget til ydelser efter arbejdsskadeforsikringsloven.
