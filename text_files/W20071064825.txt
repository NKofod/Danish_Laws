Klage over behandlingen ved henvendelse til vagtlægen Nævnet fandt grundlag for at kritisere vagtlægen for hans behandling af patienten.
 Nævnet lagde blandt andet vægt på, at patientens symptomer ved henvendelsen til vagtlægen var typiske for den tilstand, man kender ved sukkersygepatienter, hvor blodsukkeret stiger til højere værdier samtidig med at blodets PH værdi bliver påvirket, og der sker en forskydning i væske- og saltbalancen.
Nævnet lagde særlig vægt på, at den typiske årsag til, at situationer som denne bliver så alvorlige er, at lægen mangler oplysninger om patientens sygehistorie.
Patienten havde ikke i dette tilfælde fortalt om sin sukkersyge.
Nævnet anførte endvidere, at det er vagtlægens opgave, at udspørge patienten om kroniske sygdomme samt medicinindtag for på den måde at få så mange oplysninger ud af patienten som muligt.
På denne baggrund vil lægen have mulighed for at kunne tilbyde den behandling, der er nødvendig.
Nævnet mente i øvrigt, at vagtlægen skulle have sendt en læge på sygebesøg for at vurdere, hvorvidt patienten var i så stort væskeunderskud, at indlæggelse på hospital var påkrævet.
