Skriftlig fremsættelse (29. marts 2006) Forsvarsministeren  

  

 (Søren Gade):
 Herved tillader jeg mig for Folketinget at fremsætte:
 Forslag til  

 Lodslov.
(Lovforslag nr.
L 210).
 Lovforslaget har til formål at modernisere lodslovgivningen,  

 således at der skabes mulighed for at effektivisere det statslige lodsvæsen i  

 overensstemmelse med den generelle udvikling i samfundet og til gavn for  

 sejladssikkerheden.
Lovforslaget bygger i det væsentlige på en betænkning, som  

 et enigt lodslovsudvalg med deltagelse af repræsentanter fra myndigheder og  

 interessenter afleverede sidst i 2004. Afvigelsen fra betænkningen skyldes  

 bl.a. justeringer på baggrund af modtagne høringssvar.
Disse ændringer  

 berører  

 især finansiering af eventuelle underskudsgivende lodsninger.
I de senere årtier er der i flere omgange vedtaget love, der  

 for at sikre forsyningssikkerheden med lodser har øget reguleringen af  

 lodserhvervet.
Dette har medført, at lodsvæsenet har monopol på næsten alle  

 lodsninger i dansk farvand.
Et af hovedelementerne i moderniseringen vil være at  

 konkurrenceudsætte dele af lodsvæsenet og de nuværende havnelodserier samt at  

 åbne mulighed for yderligere liberalisering.
I denne forbindelse  

 konkurrenceudsættes de regionale lodsninger, som er alle lodsninger til eller  

 fra en dansk havn, og som bidrager med mellem 40 og 50 % af lodsvæsenets  

 indtægter, mens det statslige lodsvæsens monopol bevares for  

 gennemsejlingslodsningerne, som er de lodsninger, hvor skibet ikke anløber en  

 dansk havn, og som nyder gavn af det særlige stræderegime, hvor skibene ikke  

 kan pålægges lodspligt.
Det er min forventning, at moderniseringen, herunder  

 konkurrenceudsætningen generelt vil medføre en effektivisering med generelt  

 lavere lodspriser, der foruden at være til gavn for søfartserhvervet vil være  

 et bidrag til forøgelse af sejladssikkerheden.
Det har været en forudsætning for arbejdet med at ændre  

 lodsvæsenets struktur og organisation, at de tre overordnede mål for  

 lodsvæsenet, nemlig forsyningssikkerhed, selvfinansiering og kvalitet, også  

 skal kunne opfyldes i fremtiden.
Sejladssikkerheden anses for det vigtigste  

 forhold, der skal tages hensyn til ved lovgivning inden for lodsområdet.  

 Derfor  

 indeholder forslaget en pligt for lodsvæsenet til at sørge for, at der  

 tilbydes  

 lods overalt i danske farvande, når det ønskes, uanset hvilken type lodsning,  

 der er tale om.
I henhold til lovforslaget kan enhver, der opfylder  

 kvalifikationerne, nedsætte sig som lods og tilbyde lodsning på sejladser,  

 der  

 påbegyndes eller afsluttes i dansk havn.
En lods skal dog være tilknyttet et  

 lodseri inden for EU.
Lodstilsynet adskilles fra det statslige lodsvæsen, idet det  

 skal føre tilsyn med såvel det statslige lodsvæsen som de private lodserier.  

 Dets drift vil hovedsagelig blive finansieret gennem brugerbetaling.
Tilsynet  

 vil blive henlagt under Forsvarskommandoen, således at der ikke kan opstå  

 interessekonflikter mellem Farvandsvæsenet og private virksomheder vedrørende  

 den konkurrenceudsatte virksomhed.
 Det statslige lodsvæsen vil som hidtil have mulighed for at  

 finansiere underskudsgivende lodsninger fra andre overskudsgivende  

 aktiviteter.
 Den generelle lodspligt for skibe med miljøfarlige laster i  

 danske farvande bevares uændret.
Det er min hensigt at få undersøgt mulighederne, herunder  

 markedsforhold inden for lodsområdet og de juridiske aspekter med det sigte  

 at  

 liberalisere den øvrige statslige lodsvirksomhed, eventuelt ved at omdanne  

 lodsvæsenet til et statsligt aktieselskab med henblik på privatisering.
I den  

 forbindelse skal det vurderes, om der er grundlag for at fremsætte lovforslag  

 om omdannelse af det statslige lodsvæsen til aktieselskab med henblik på  

 efterfølgende privatisering.
 Endvidere indeholder lovforslaget mulighed for, at såvel  

 private som lodsvæsenet kan gennemføre forsøg med landbaseret lodsning i  

 overensstemmelse  

 med den forventede teknologiske udvikling og inden for rammer, som fastsættes  

 af farvandsdirektøren.
 Desuden implementerer lovforslaget EU-Rådets direktiv af  

 1978 om højsølodsers lodsning af skibe i Nordsøen og i Den Engelske Kanal,  

 hvor  

 Danmark ligesom de øvrige kyststater har pligt til at stille med lods, hvis  

 skibe i farvandet måtte ønske det.
 Idet jeg i øvrigt henviser til bemærkningerne til  

 lovforslaget, skal jeg anbefale forslaget til Folketingets velvillige  

 behandling.
