Skriftlig fremsættelse (10. november  

 2000) Socialministeren (Henrik Dam Kristensen) :
 Herved tillader jeg mig for Folketinget at  

 fremsætte:
Forslag til lov om ændring af lov om social  

 pension (Ophævelse af reglen om tillæg for fiktiv indtægt  

 og ændring af regler for beregning af pensionstillæg til gifte  

 m.v.) (Lovforslag nr.
L 111) Lovforslaget fremsættes som et led i aftalen mellem  

 satspuljepartierne om  udmøntningen af satspuljen for 2001.  

 Lovforslaget indebærer forbedringer for folke- og  

 førtidspensionister.
Lovforslaget indebærer, at reglen om tillæg  

 for fiktiv indtægt ophæves.
Dermed opnås en forenkling af  

 de gældende regler.
Lovforslaget indebærer desuden en lempeligere  

 indtægtsregulering ved beregning af pensionstillæg til  

 pensionister, der er gift eller samlevende med en person, som ikke modtager  

 social pension.
Det foreslås således, at der indføres et  

 fradrag, der svarer til halvdelen af ægtefællens eller  

 samleverens indtægter op til 150.000 kr., hvilket betyder, at flere vil  

 kunne opnå pensionstillæg.
Forslaget skønnes at ville medføre en samlet  

 offentlig merudgift på ca. 366 mill. kr. i 2001 og ca. 460 mill. kr. i  

 de følgende år.
Merudgifterne, der er forbundet med  

 lovforslaget, finansieres over satspuljen.
 De økonomiske og administrative konsekvenser skal  

 forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
