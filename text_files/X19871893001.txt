A, hvis gård brændte i 1987 hvorved han mistede sin  

 SPF-svinebesætning, beholdninger og samtlige driftsbygninger modtog en  

 erstatning, der som udgangspunkt skulle indtægtsføres fuldt ud på tidspunktet  

 for skadens indtræden.
Under hensyn til sagens ganske særlige omstændigheder  

 med hensyn til skadens omfang tillod Ligningsrådet at de konstaterede avancer  

 først indtægtsførtes i det følgende indkomstår.
I slutningen af 1987 brændte skatteyderens gård.
SPF-svinebesætning,  

 beholdninger og samtlige driftsbygninger gik tabt.
Branderstatningen  

 omfattede 1.626.000 kr. vedrørende besætning, 179.000 kr. vedrørende  

 beholdninger, 214.261 kr. vedrørende småinventar m.v.
Erstatning for bygninger var ca. 6,7 mio. kr.
Genopførelsen ville blive  

 ca. 1,5 mio. kr. dyrere, dels på grund af miljøforanstaltninger, dels på  

 grund af ændringer i forhold til tidligere.
 Skatteyderens produktion var lagt an på avl af smågrise til videresalg med  

 henblik på opfedning, og besætningen forventedes først at være endeligt  

 reetableret omkring oktober måned 1989. Driftsbygningerne forventedes at være  

 genopført omkring august/september måned 1988.
 Erstatningsbeløb for beholdninger, besætning og småinventar skulle fuldt  

 ud indtægtsføres på tidspunktet for skadens indtræden i 1987, således at  

 indkomsten i dette år ville blive meget stor i forhold til det sædvanlige.  

 Indkomsten i reetableringsåret ville blive meget lav.
 Skatteyderen ansøgte derfor Ligningsrådet om tilladelse til en ændret  

 periodisering i 1987 og 1988 af de omhandlede indtægter og udgifter.
Bygningerne gav ikke skattemæssige problemer, fordi afskrivningslovens §  

 29 A giver fritagelse for beskatning i anledning af brand betinget af, at  

 forsikrings- eller erstatningssummen anvendes fuldt ud til genopførelse eller  

 genanskaffelse af det skadelidte formuegode, samt af, at fortjenesten  

 anvendes til forlods afskrivning på udgiften til genopførelse eller  

 genanskaffelse.
Genopførelse eller genanskaffelse skal ske enten i det  

 indkomstår, hvori fortjenesten konstateres, eller i det nærmest følgende  

 indkomstår.
 Der er tale om periodeforskydninger, som der ikke kan antages at være  

 taget højde for i gældende lovbestemmelser.
 Under hensyn til sagens ganske særlige omstændigheder med hensyn til  

 skadens omfang m.v. vedtog Ligningsrådet at tillade, at de konstaterede  

 avancer på besætning, beholdninger og småaktiver først indtægtsførtes i  

 indkomståret 1988.
