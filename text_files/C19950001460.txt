 I tilslutning til den samtidigt udsendte bekendtgørelse nr. 27 af 12.  

 januar 1995 om fremme af god orden i folkeskolen, jf. folkeskolelovens § 52,  

 meddeles følgende:
Bestemmelserne i bekendtgørelsen skal ses i sammenhæng med den pædagogiske  

 praksis, som folkeskoleloven lægger op til.
Det er i den forbindelse vigtigt,  

 at eleverne og lærerne i samarbejde skaber et godt arbejdsklima, og at  

 eleverne får forståelse for skolens ordensregler og for den omgangstone og de  

 samværsformer, der hersker på skolen.
Det er endvidere væsentligt, at den  

 enkelte elev bliver gjort medansvarlig for egen udvikling i skoleforløbet og  

 for eget og klassens arbejde.
 Om elevernes forståelse for skolens ordensregler og øvrige normer for  

 samvær på skolen samt betydningen heraf henvises til, at blandt andet  

 »klassens tid« kan anvendes til dette formål.
Bekendtgørelsen angiver de maksimale - eller strengeste -  

 foranstaltninger, der kan iværksættes over for en elev, der tilsidesætter  

 skolens regler for orden og samvær, således også hvilke foranstaltninger  

 vedrørende udelukkelse af eleven fra den daglige undervisning samt flytning  

 af eleven fra klassen, der kan iværksættes.
Der er derimod intet til hinder  

 for en iværksættelse af åbenbart mildere foranstaltninger.
Et eksempel på en mindre indgribende foranstaltning er at sætte eleven  

 »uden for døren« i nogle minutter eller op til resten af den  

 pågældende lektion.
Skolens almindelige tilsynsforpligtelse skal også  

 efterleves under forløbet af disse foranstaltninger.
 Bekendtgørelsens bestemmelser om iværksættelse af foranstaltninger i  

 medfør af §§ 4 og 5 over for en elev, der gentagne gange tilsidesætter  

 skolens regler, tages først i anvendelse, efter at det forgæves har været  

 forsøgt i samarbejde med eleven og hjemmet at afdække årsagen hertil.  

 Tilsvarende bør det vurderes, om eleven har behov for specialundervisning  

 eller specialpædagogisk bistand, eller om der er behov for inddragelse af de  

 sociale myndigheder.
ad § 1 I henhold til folkeskolelovens § 44, stk. 4, fastsætter skolebestyrelsen  

 skolens ordensregler, og i henhold til § 44, stk. 2, fastsætter  

 skolebestyrelsen principper for samarbejdet mellem skole og hjem og for  

 underretning af hjemmene om elevernes udbytte af undervisningen.
 Adgangen til at fastsætte skolens ordensregler omfatter hele skolens  

 virksomhed, herunder skolefritidsordningen og fritidsundervisningen efter  

 lovens § 3, stk. 3.
 Bekendtgørelsens bestemmelser i §§ 4, 5 og 6 om anvendelse af de maksimale  

 foranstaltninger retter sig mod selve undervisningsforløbet i børnehaveklasse  

 til og med 10. klasse, hvorimod bestemmelserne i øvrigt, herunder forbudet  

 mod anvendelse af legemlig straf samt bestemmelserne om nødvendig  

 magtanvendelse er gældende for hele skolens virksomhed, jf. neden for ad § 8.
 Mindre indgribende forstaltninger end bekendtgørelsens vil kunne anvendes  

 for hele skolens virksomhed, jf. ovenfor under indledningen.
Af folkeskolelovens § 35 fremgår, at forældrene, d.v.s.  

 forældremyndighedens indehaver eller den, der faktisk sørger for barnet, har  

 ansvaret for, at barnet opfylder undervisningspligten, og at de ikke må lægge  

 hindringer i vejen herfor.
Det indebærer, at barnet skal være til stede på  

 skolen i den tid, undervisningen i alle fag foregår, herunder tilbuds- og  

 valgfag.
Medens bekendtgørelsens bestemmelser om foranstaltninger, eksempelvis  

 foranstaltninger i medfør af § 4 og § 5, nr. 1) og 2), vil kunne tages i  

 anvendelse over for enkeltforsømmelser, der alene har karakter af almindeligt  

 sløseri hos eleven, vil iværksættelse heraf ikke være hensigtsmæssig over for  

 omfattende forsømmelser, der ikke kan bringes til ophør gennem lærerens  

 samtale med eleven og hjemmet.
Forsømmelser af denne karakter kan være tegn  

 på, at foranstaltninger efter bekendtgørelsens § 9 vil være påkrævet.
I  

 tilfælde af gentagne skoleforsømmelser vil sagen også kunne indbringes for de  

 sociale myndigheder, se ad § 9.
ad § 2 Af folkeskolelovens § 18 fremgår, at undervisningens nærmere planlægning  

 og tilrettelæggelse i videst muligt omfang skal foregå i samarbejde mellem  

 lærerne og eleverne.
Af bemærkningerne til lovforslaget fremgår, at læreren  

 skal sikre, at alle elever stilles over for nye udfordringer - intellektuelt,  

 følelsesmæssigt, socialt og med hensyn til opbygning af værdier og  

 holdninger.
ad § 3 Som anført oven for udgør bekendtgørelsens bestemmelser de øvre rammer for  

 iværksættelse af foranstaltninger over for elever, der tilsidesætter skolens  

 ordensregler.
I forbindelse med fastsættelse af ordensregler for skolen kan  

 skolebestyrelsen fastsætte principper for iværksættelse af foranstaltninger  

 over for en elevs overtrædelse af ordensreglerne.
Foranstaltninger, der går  

 ud over bekendtgørelsens rammer, kan ikke tages i anvendelse, hvorimod der  

 ikke er noget til hinder for, at der anvendes mindre indgribende  

 foranstaltninger, jf. det anførte under indledningen.
Gennem repræsentation i skolebestyrelsen medvirker både lærere og elever  

 ved udarbejdelsen af ordensreglerne.
Det anbefales, at også skolens elevråd  

 inddrages i udarbejdelsen af ordensreglerne.
 Af folkeskolelovens § 45, stk. 2, fremgår, at skolens leder træffer alle  

 konkrete afgørelser vedrørende skolens elever.
 Bestemmelsen er dog ikke til hinder for, at skolelederen af praktiske  

 grunde kan delegere sin beføjelse til den enkelte lærer om beslutning om  

 iværksættelse af dels åbenbart mildere foranstaltninger end de i  

 bekendtgørelsen beskrevne, dels beslutning om midlertidig overflytning til  

 anden undervisning på skolen i medfør af § 4. Lærerens beslutning om  

 iværksættelse af disse foranstaltninger sker under ansvar over for skolens  

 leder.
ad § 4 Denne foranstaltning kan anvendes over for elever på alle klassetrin, hvor  

 en indgriben, eventuelt af akut karakter, skønnes påkrævet, fx hvis en elev -  

 trods påtaler - udviser en sådan forstyrrende adfærd, at undervisningen ikke  

 kan gennemføres.
 Overflytning vil også kunne tages i anvendelse i de situationer, hvor  

 eleven fx har chikaneret læreren eller en klassekammerat så alvorligt, at  

 elevens fortsatte tilstedeværelse i klassen vil være nedværdigende eller  

 ærekrænkende for den pågældende.
Midlertidig overflytning til anden undervisning forudsætter normalt, at  

 læreren forudgående har indgået aftale herom med den modtagende lærer.  

 Foranstaltningen kan være af en varighed fra op til resten af den pågældende  

 lektion til resten af den pågældende skoledag.
Overflytningen forudsætter, at  

 hensynet til undervisningen af resten af klassen gør det påkrævet.
 Om foranstaltninger over for en elevs voldelige adfærd henvises der til  

 bemærkningerne nedenfor ad § 8.
ad § 5 Iværksættelse af disse foranstaltninger træffes udelukkende af  

 skolelederen eller dennes stedfortræder og finder alene sted, når  

 tungtvejende grunde taler herfor.
Ud over hovedformålet med at søge elevens  

 vanskeligheder afhjulpet vil fx hensynet til resten af klassen kunne være et  

 forhold, der betinger iværksættelse af en foranstaltning efter § 5.
ad § 6 Stk. 1.  Eftersidning kan normalt kun finde sted i  

 umiddelbar tilknytning til elevens sidste lektion den dag, eftersidning skal  

 ske.
Eventuelle andre tidspunkter for elevens forbliven på skolen uden for  

 undervisningstiden må derfor aftales med forældrene.
Stk. 2.  Udelukkelse i indtil en uge fra den almindelige  

 undervisning er blandt andet betinget af, at eleven i udelukkelsesperioden er  

 under fornødent tilsyn.
Betingelsen anses for opfyldt, hvis kun den ene af  

 forældrene er udearbejdende, eller hvis eleven kan opholde sig hos familie  

 eller andre inden for den normale skoletid.
I modsat fald må skolen sørge  

 for, at eleven kan være under et sådant dagligt tilsyn, som må anses for  

 passende for elever på det pågældende alderstrin.
Opmærksomheden henledes i  

 den forbindelse på de muligheder, der kan være for en midlertidig anbringelse  

 på et fritidshjem/skolefritidsordning eller en tilsvarende institution.
I  

 givet fald må eleven kunne opholde sig og beskæftiges nogle timer dagligt på  

 selve skolen.
Der henvises i øvrigt til bekendtgørelsen om tilsyn med  

 eleverne i skoletiden.
 Denne form for udelukkelse fra undervisningen er kun hensigtsmæssig, når  

 der er grund til at antage, at udelukkelsen vil motivere eleven til en bedre  

 opførsel.
 Under alle omstændigheder vil der være grund til at tage spørgsmålet om  

 iværksættelse af andre egnede forholdsregler op til overvejelse, senest i  

 forbindelse med en elevs fornyede udelukkelse inden for samme skoleår, jf.  

 herved bekendtgørelsens § 9.
 Stk. 3.  Varig overflytning til parallelklasse ved samme  

 skole vil ligesom de ovenfor omtalte foranstaltninger kunne iværksættes af  

 skolens leder uden forelæggelse for de kommunale skolemyndigheder.
Stk. 4-5. Den skole, som eleven overflyttes til, vil - i modsætning til  

 den ansøgte overflytning i medfør af folkeskolelovens § 36, stk. 2 - overtage  

 distriksskolens forpligtelser.
Dette kan medføre, at kommunens overordnede  

 økonomiske retningslinier, fx om klassekvotienter, ikke kan følges, og/eller  

 indebære andre merudgifter, fx transportudgifter til den overflyttede elev,  

 jf. også nedenfor om overflytning til en privatskole.
En forudsætning for  

 ikke at inddrage kommunalbestyrelsen i en overflytning er derfor, at alle  

 betingelser i § 6, stk. 3, kan opfyldes.
Forældrene har under alle omstændigheder ret til at blive hørt i sager om  

 overflytning.
Hensigten hermed er blandt andet at skabe forståelse for, at  

 flytningen iværksættes som et forsøg på at afhjælpe elevens vanskeligheder.  

 Forældrene har endvidere altid ret til at fremsætte ønske om overflytning til  

 een bestemt skole, som herefter skal søges imødekommet.
Kan forældrenes ønske  

 ikke imødekommes, er skolemyndighederne dog ikke forpligtet til at søge  

 yderligere ønsker fra forældreside opfyldt.
 Overflytning til en privat skole kræver forældrenes samtykke, jf.  

 folkeskolelovens § 22, stk. 2, og forældrene kan forlange, at kommunen  

 afholder udgifterne til barnets undervisning i en privat skole og - som ved  

 overflytning til en anden folkeskole i kommunen - eventuelle særlige udgifter  

 ved barnets befordring til og fra skolen.
Overflytning til en anden skole kan ske forsøgsvis, således at der først  

 efter en vis tids forløb tages endelig stilling til, om eleven kan forblive i  

 den nye skole, eller om eleven, hvis flytningen ikke har haft den ønskede  

 virkning, må flyttes tilbage til sin oprindelige skole.
Denne må i så fald  

 tage stilling til, hvilke forholdsregler der herefter skal iværksættes, se  

 nærmere nedenfor under bemærkningerne ad § 9. Overflytning af en elev til en  

 anden skole udelukker ikke den nye skole fra på et senere tidspunkt at rejse  

 spørgsmål om fornyet skoleflytning af eleven, herunder om eventuel  

 tilbageflytning.
ad § 7 Med virkning fra 1. august 1994 er der indført ændrede reaktionsmuligheder  

 over for elever på 10. klassetrin.
Under skærpede omstændigheder - og hvis de  

 øvrige foranstaltninger viser sig uanvendelige - kan elever på 10. klassetrin  

 udskrives af folkeskolen og overflyttes til andre uddannelses- eller  

 beskæftigelsesforanstaltninger.
Lovens bestemmelse tager sigte på elever, der  

 tilsidesætter mødepligten, eller som på anden måde forsømmer eller obstruerer  

 undervisningen.
Hvis eleven kan tilslutte sig udskrivningen - for elever, der er  

 undergivet forældremyndighed efter samråd med forældrene - er  

 kommunalbestyrelsens godkendelse af selve udskrivningen ikke påkrævet.
En  

 udskrivning, der finder sted på skolemyndighedernes initiativ, indebærer dog  

 under alle omstændigheder en pligt for kommunen til at sørge for, at eleven  

 optages i et videre uddannelses- eller beskæftigelsesforløb.
Reglen skal ses  

 i sammenhæng med bekendtgørelse om ungdomsvejledning, hvoraf fremgår, at  

 kommunerne har en generel forpligtelse til at tilbyde vejledning og  

 rådgivning i forbindelse med overgangen fra skole til fortsat uddannelse  

 eller beskæftigelse til unge, der har opfyldt undervisningspligten.
ad § 8 Bestemmelsen om, at legemlig straf ikke må anvendes, gælder  

 undtagelsesfrit og for hele skolens virksomhed, herunder elever i  

 fritidsundervisning og i skolefritidsordningen.
Under særlige omstændigheder kan anden fysisk magtanvendelse finde sted,  

 jf. § 8, stk. 2, hvorefter der kan anvendes magt for at afværge, at en elev  

 øver vold mod andre eller ødelægger eller beskadiger ting.
Det forudsættes  

 ved indgriben efter § 8, at der foreligger en overhængende fare for eller  

 påbegyndt overgreb fra elevens side, som det ikke er muligt at hindre eller  

 standse på anden måde.
Udstrækkes magtanvendelsen, således at den åbenbart  

 går videre end nødvendigt for at bringe overgrebet til ophør, eller sættes  

 den først ind, efter at overgrebet er ophørt, vil der foreligge en  

 overtrædelse af § 8, stk. 1, idet indgrebet herved får karakter af legemlig  

 straf.
Bestemmelsen i § 8, stk. 3, skal ses i sammenhæng med bestemmelsen i § 4,  

 se ovenfor.
Begge bestemmelser har som baggrund, at der kan være behov for,  

 at en elev i særlige tilfælde omgående udelukkes fra klassens undervisning,  

 hvis undervisningen skal kunne fortsætte på tilfredsstillende måde.
I § 8, stk. 3, tænkes på de situationer, hvor eleven fx har truet med  

 eller anvendt fysisk eller psykisk vold over for læreren eller en  

 klassekammerat på en sådan måde, at elevens tilstedeværelse åbenbart vil være  

 til skade for den pågældende.
I sådanne tilfælde vil eleven om nødvendigt  

 kunne fjernes fra klassen med magt, jf. § 8, stk. 2. Det understreges, at  

 magtanvendelsen ikke må anvendes som legemlig afstraffelse, jf. § 8, stk. 1.  

 Indgriben efter § 8, stk. 3, i sådanne situationer vil også være omfattet af  

 skolens tilsynspligt med eleverne, jf. bekendtgørelse om skolernes  

 tilsynspligt.
 Beslutning om udelukkelse i medfør af § 8, stk. 3, fra klassens  

 undervisning træffes alene af læreren i modsætning til situationen i § 4,  

 hvor udelukkelse kræver skolelederens tilslutning, medmindre skolelederen har  

 delegeret sin beslutningskompetence også i disse situationer til lærerne.
Begrundelsen for, at en lærer umiddelbart har beslutningskompetencen til  

 udelukkelsen i voldssituationerne i § 8 er, at læreren her har behov for at  

 træffe en hurtig afgørelse.
Det bemærkes dog, at skolelederen omgående skal  

 underrettes af læreren - eller SFO-medarbejderen - med henblik på  

 iværksættelse af videre nødvendige foranstaltninger, fx overflytning af  

 eleven til en anden klasse eller til en anden skole, og/eller med henblik på  

 indstilling af eleven til en pædagogisk-psykologisk vurdering m.m.
ad § 9 En elev med sociale og emotionelle vanskeligheder vil sædvanligvis ikke  

 have gavn af de i bekendtgørelsen nævnte foranstaltninger.
Som oftest er en  

 sådan elevs adfærd en reaktion på forhold i omgivelserne, som eleven ikke har  

 lært at forstå at forholde sig til eller at respektere.
I bekendtgørelsen er det derfor fremhævet, at skolens indsats over for en  

 sådan elev først og fremmest må være pædagogisk, og at der bør støttes med  

 specialundervisning og anden form for specialpædagogisk bistand.
Da  

 hovedformålet med en sådan støtte netop er at give den pågældende elev  

 mulighed for at tilegne sig mere acceptable adfærdsmåder, bør den i videst  

 muligt omfang gives i eller i tilknytning til det almindelige skolemiljø.
 Opmærksomheden henledes på, at lov om social bistand fastsætter nærmere  

 regler om underretningspligt til kommunalbestyrelsen, hvis man får kendskab  

 til, at en person har behov for social bistand, jf. bistandslovens §§ 19 og  

 20. Uden for disse bestemmelsers område kan det dog også i nogle tilfælde  

 være nødvendigt, at skolen optager samarbejde med de sociale myndigheder med  

 henblik på afhjælpning af en elevs problemer.
 Skolen bør dog forud opfordre forældrene til selv at rette henvendelse til  

 de sociale myndigheder om støtte til afhjælpning af elevens problemer,  

 ligesom skolens henvendelse til de sociale myndigheder normalt kun må ske i  

 forståelse med forældrene.
 Det er i sådanne tilfælde vigtigt, at elevens helhedssituation er så  

 velbeskrevet som muligt.
 Henvendelsen skal derfor normalt ske efter samråd med  

 pædagogisk-psykologisk rådgivning, eventuelt gennem denne, og efter  

 forudgående orientering af forældrene.
Undervisningsministeriet, den 12. januar  

 1995 P. m. v.
 e.b.
