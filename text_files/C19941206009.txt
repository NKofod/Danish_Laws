(til stiftsøvrighederne) Efter udsendelse af cirkulære af 12. januar 1993 om en tillidsmandsordning  

 for gravere og visse kirkegårdsledere er ministeriet blevet forespurgt, om  

 der kan vælges en tillidsmand for flere provstier i de tilfælde, hvor der  

 alene er få ansatte omfattet af cirkulæret samt om betaling af  

 kørselsgodtgørelse til tillidsmanden.
Ministeriet har i den anledning ændret  

 cirkulæret, således at ministeriet vil kunne godkende, at et  

 tillidsmandsområde udvides til at omfatte to eller flere provstier med få  

 ansatte omfattet af cirkulæret, hvis de afstandsmæssige hensyn ikke taler  

 afgørende imod en sådan løsning.
Cirkulæret slår endvidere fast, at udgifter  

 til nødvendig befordring ved varetagelse af hvervet afholdes af kirkekassen i  

 det sogn, hvor tillidsmanden er ansat, uanset om tillidsmandsordningen måtte  

 omfatte sogne i flere ligningsområder.
 I overensstemmelse med reglerne vælges der en tillidsmand i hvert provsti,  

 der repræsenterer de i provstiet ansatte gravere og kirkegårdsledere, der er  

 ansat i stillinger, for hvilke Forbundet af Kirke- og Kirkegårdsansatte har  

 forhandlingsretten.
Anmeldelse af tillidsmænd foretages over for den pågældende  

 stiftsøvrighed.
Omfatter ordningen flere provstier i flere stifter, foretages  

 anmeldelse over for hver af de pågældende stiftsøvrigheder.
Om valg og  

 anmeldelse af provstitillidsmænd henvises til reglerne i cirkulærets § 2.
 Det er tillidsmandens pligt som talsmand for de i cirkulærets § 1 nævnte  

 personer at gøre sit bedste for at fremme og vedligeholde rolige og gode  

 samarbejdsforhold mellem gravere/kirkegårdsledere og menighedsråd,  

 gravere/kirkegårdsledere og andre ved kirke og kirkegård ansatte samt  

 gravere/kirkegårdsledere indbyrdes.
Tillidsmanden skal tillige påse, at bestemmelserne om  

 sikkerhedsforanstaltninger samt arbejdsmiljømæssige forhold på kirkegårdene  

 overholdes.
Det bemærkes, at reglen ikke fritager arbejdsgiveren for det  

 ansvar, arbejdsgiveren har ifølge arbejdsmiljøloven.
 Det følger af reglen i cirkulærets § 4 at ønsket fra en tillidsmand om en  

 forhandling med menighedsråd om en gravers eller kirkegårdsleders forhold  

 skal imødekommes.
 Tvivlsspørgsmål forelægges Kirkeministeriet.
Begreb § 1.  Ved en provstitillidsmand forstås en person, der  

 repræsenterer de i provstiet ansatte gravere og kirkegårdsledere, der er  

 ansat i stillinger, for hvilke Forbundet af Kirke- og Kirkegårdsansatte har  

 forhandlingsretten.
Valg af tillidsmænd § 2.  Provstitillidsmanden vælges i hvert provsti af  

 og blandt de i § 1 nævnte personer.
For at kunne vælges til tillidsmand, skal  

 man have været ansat mindst 1/2 år i sin nuværende stilling.
Valget skal  

 godkendes af bestyrelsen for Forbundet af Kirke- og Kirkegårdsansatte og  

 anmeldes skriftligt over for stiftsøvrigheden.
Stiftsøvrigheden er berettiget  

 til over for Forbundet af Kirke- og Kirkegårdsansatte at gøre begrundet  

 indsigelse mod valget, når dette sker inden 3 uger efter, at stiftsøvrigheden  

 har modtaget meddelelse fra Forbundet af Kirke- og Kirkegårdsansatte.
 Stk. 2.  Kirkeministeriet kan efter indstilling fra den  

 forhandlingsberettigede organisation godkende, at der vælges en tillidsmand  

 fælles for to eller flere provstier.
 Stk. 3.  For tillidsmanden vælges normalt samtidig en  

 suppleant, som godkendes og anmeldes på samme måde som tillidsmanden, jf.  

 stk. 1. Under tillidsmandens fravær fungerer suppleanten i dennes sted og  

 nyder under funktionsperioden samme rettigheder som tillidsmanden.
Stk. 4.  Valgene gælder for 2 år ad gangen.
Ved genvalg  

 skal fornyet anmeldelse alene ske til forbundet.
Opgaver § 3.  Det er tillidsmandens pligt som talsmand for de  

 i § 1 nævnte personer at gøre sit bedste for at fremme og vedligeholde rolige  

 og gode samarbejdsforhold mellem gravere/kirkegårdsledere og menighedsråd,  

 gravere/kirkegårdsledere og andre ved kirke og kirkegård ansatte samt  

 gravere/kirkegårdsledere indbyrdes.
 Stk. 2.  Tillidsmanden skal tillige påse, at  

 bestemmelserne om sikkerhedsforanstaltninger samt arbejdsmiljømæssige forhold  

 på kirkegårdene overholdes.
 § 4.  Som talsmand for provstiets gravere og  

 kirkegårdsledere kan tillidsmanden over for menighedsrådene forelægge  

 forslag, henstillinger og klager fra graverne og kirkegårdsledere samt optage  

 forhandling med menighedsrådet om lokale spørgsmål.
Hvervets udførelse § 5.  Hovedreglen er, at tillidsmandshvervet skal  

 varetages i fritiden ved omlægning af tjenesten eller - hvor der er mulighed  

 herfor - ved tjenestebytning.
Det påhviler såvel vedkommende menighedsråd som  

 tillidsmanden at medvirke til en hensigtsmæssig løsning.
 § 6.  Såfremt varetagelsen af hvervet ikke kan ske ved  

 omlægning eller bytning, kan menighedsrådet efter forhandling med  

 tillidsmanden tillade fravær fra tjenesten uden lønafkortning i et antal  

 arbejdstimer svarende til den gennemsnitlige ugentlige arbejdstid i indtil 3  

 uger (for tiden 111 timer) på årsbasis.
 Stk. 2.  Ved opgørelsen medregnes alt fravær, herunder  

 forhandlingsmøder med menighedsråd og deltagelse i kongresser,  

 delegeretmøder, hovedbestyrelsesmøder, bestyrelsesmøder, forretningsudvalg  

 m.v.
§ 7.  Ved fravær herudover foretages lønafkortning med  

 for tiden 1/1924 pr. time af den til enhver tid gældende årsløn.
Afkortningen  

 medfører ikke fradrag ved beregning af lønanciennitet eller pensionsalder.
 § 8.  Udgifter til nødvendig befordring ved  

 varetagelsen af hvervet afholdes efter de for tjenestemænd gældende regler af  

 kirkekassen i det sogn, hvor tillidsmanden er ansat, uanset om  

 tillidsmandsordningen måtte omfatte sogne i flere ligningsområder.
Ikrafttrædelse § 9.  Cirkulæret træder i kraft den 1. december 1994.  

 Samtidig ophæves Kirkeministeriets cirkulære af 12. januar 1993 om en  

 tillidsmandsordning for gravere og visse kirkegårdsledere.
De i henhold til  

 ovennævnte cirkulære af 12. januar 1993 valgte tillidsrepræsentanter  

 fortsætter hvervet valgperioden ud.
 Kirkeministeriet, den 28. december 1994.
 P.M.V.
 E.B.
