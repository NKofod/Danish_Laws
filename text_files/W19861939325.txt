 I 2 sager om beregning af barseldagpenge til sikrede, der var overgået  

 fra arbejdsløshedsdagpenge, fandt ankestyrelsen ikke, at bestemmelsen i § 3,  

 stk. 2, i socialministeriets bekendtgørelse nr.
689 af 20. december 1982 kunne finde anvendelse, da bestemmelsen ikke  

 efter sin ordlyd omhandler beregning af dagpenge i anledning af barsel, men  

 alene omhandler sygedagpenge i de første 13 uger til arbejdsløse, der er  

 dagpengeberettigede medlemmer af en arbejdsløshedskasse. (* 1) 1.
 REDEGØRELSE FOR SAGEN:
 En sikret fik med virkning fra 1. oktober 1984 udbetalt dagpenge i  

 forbindelse med fødsel med 1.262 kr. ugentlig.
 Det sociale udvalg beregnede dagpengene på grundlag af den årlige  

 registrerede indtægt for 1983 på 68.126 kr., reguleret med 7%, ialt 72.895  

 kr.
 Sikrede, der havde modtaget arbejdsløshedsdagpenge fra 9. februar 1983 og  

 indtil overgang til barseldagpenge, mente sig berettiget til at få udbetalt  

 barseldagpenge med 1.338 kr. pr. uge, svarende til de hidtidige udbetalte  

 arbejdsløshedsdagpenge.
 AFGØRELSEN, DER KLAGEN OVER:
Amtsankenævnet fandt, at sikrede de første 13 uger af sin barselorlov fra  

 1. oktober 1984 var berettiget til dagpenge af samme størrelse, som sikrede  

 havde modtaget i arbejdsløshedsdagpenge.
For perioden i øvrigt tiltrådte  

 nævnet det sociale udvalgs afgørelse, idet udbetaling af dagpenge her var  

 sket i overensstemmelse med herom gældende regler.
 Nævnet lagde ved sin afgørelse vægt på, at sikrede havde modtaget  

 arbejdsløshedsdagpenge fra 9. februar 1983 og indtil hun overgik til dagpenge  

 i anledning af barsel.
 KLAGEN TIL ANKESTYRELSEN:
 Sagen blev anket af det sociale udvalg, der anførte, at 3, stk. 2, i  

 socialministeriets bekendtgørelse af 20. december 1982 ikke kan anvendes i  

 det foreliggende tilfælde, da sagen ikke drejede sig om sygdomstilfælde, men  

 barselorlov.
 Socialudvalget anførte videre, at bekendtgørelsen kun omhandler  

 arbejdsgiverperioden, og at det i henhold til dagpengelovens § 16, stk. 4, er  

 det sociale udvalg, der skal udbetale barseldagpenge fra 1. hele fraværsdag,  

 og der vil aldrig forekomme arbejdsgiverperioder i sådanne sager.
 LOVGRUNDLAG:
 Dagpengeloven, §§ 16, 21 og 23.
 Socialministeriets bekendtgørelse nr. 689 af 20. december 1982 om  

 dagpengegivende indtægter, §§ 3, stk. 2, og 8.
 ANKESTYRELSENS AFGØRELSE:
 Ankestyrelsen finder ikke, at bestemmelsen i § 3, stk. 2, i nævnte  

 bekendtgørelse af 20. december 1982 kan finde anvendelse, idet denne  

 bestemmelse omhandler sygedagpenge i de første 13 uger af en sygeperiode  

 (svarende til arbejdsgiverperioden) til arbejdsløse, der er  

 dagpengeberettigede medlemmer af en arbejdsløshedskasse.
 Bestemmelsen omhandler ikke efter sin ordlyd beregning af dagpenge i  

 anledning af barsel.
 Ankestyrelsen ændrer således amtsankenævnets afgørelse, således at  

 kommunens afgørelse tiltrædes.
 Ankestyrelsen tiltræder, at dagpengene er beregnet på grundlag af den  

 registrerede regulerede indtægt, da den skønnede indtægt ikke vil overstige  

 denne med mindst 10%.
 Det dagpengebeløb, der er udbetalt på grundlag af nævnets afgørelse, kan  

 ikke kræves tilbagebetalt.
 2.
 REDEGØRELSE FOR SAGEN:
 En sikret fik med virkning fra 24. juni 1985 udbetalt barseldagpenge med  

 1.826 kr. pr. uge.
 Det socialeudvalg beregnede dagpengene på grundlag af den årlige  

 registrerede indtægt for 1984 på 101.422 kr., reguleret med 4%, ialt 105.479  

 kr.
 Sikrede havde forud for udbetaling af barseldagpenge været arbejdsløs i  

 perioden 1. marts 1984 - 23. juni 1985. Sikrede fik udbetalt  

 arbejdsløshedsdagpenge med 2.010 kr. pr. uge, beregnet efter en gennemsnitlig  

 dagløn på 375 kr.
 AFGØRELSEN, DER KLAGES OVER:
 Amtsankenævnet fandt, efter det oplyste om sikredes indtægter forud for  

 overgangen til barseldagpenge samt under henvisning til § 3, stk. 2, i  

 socialministeriets bekendtgørelse nr.689 af 20. december 1982 om  

 dagpengegivende indtægter, at sikrede i tiden efter 23. juni 1985 havde været  

 berettiget til dagpenge med det højeste beløb, 2.008 kr. pr. uge.
 Nævnet begrundede sin afgørelse med, at da sikrede siden 1. marts 1984  

 havde modtaget arbejdsløshedsdagpenge med mindre end 90% af hidtidig  

 aflønning burde barseldagpenge beregnes på grundlag af en skønnet indtægt,  

 svarende til 10/9 af arbejdsløshedsdagpengene.
 KLAGEN TIL ANKESTYRELSEN:
 Sagen blev anket af det sociale udvalg, der anførte, at beregningen af  

 dagpenge skete på grundlag af den årlige registrerede indtægt, idet sikrede i  

 anmodningen om dagpenge havde anført, at der ikke var sket en varig ændring i  

 hendes indtægtsforhold.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
 Under hensyn til det oplyste om sikredes beskæftigelses- og  

 ledighedsperioder før barselfravær kan ankestyrelsen tilslutte sig  

 amtsankenævnets afgørelse, hvorefter barseldagpenge ikke skal beregnes på  

 grundlag af en registreret reguleret indtægt, men på grundlag af en skønnet  

 indtægt, da den skønnede indtægt overstiger den registrerede regulerede  

 indtægt med mere end 10%.
 Ankestyrelsen tiltræder herved nævnets beregning af den skønnede indtægt,  

 hvorved dog bemærkes, at bestemmelserne i § 3, stk. 2, i socialministeriets  

 bekendtgørelsen af 20. december 1982 ikke findes at kunne finde anvendelse,  

 da denne bestemmelse alene omhandler beregning af dagpenge i de første 13  

 uger i sygdomstilfælde, hvor den dagpengeberettigede er dagpengeberettiget  

 medlem af en arbejdsløshedskasse.
