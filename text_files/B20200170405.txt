Bekendtgørelse om offentlige myndigheder og institutioners pligt til at meddele oplysninger til Skatteforvaltningen til brug for vurderingsarbejdet I medfør af § 56, stk. 2, i ejendomsvurderingsloven, jf. lovbekendtgørelse nr. 1449 af 1. oktober 2020, fastsættes:
Anvendelsesområde § 1. I bekendtgørelsen fastsættes bestemmelser om oplysninger, som offentlige myndigheder og andre offentlige institutioner skal meddele Skatteforvaltningen til brug for vurderingsarbejdet, jf. ejendomsvurderingslovens § 56, stk. 1.
Oplysninger omfattet af indberetningspligten § 2. Indberetning efter denne bekendtgørelse skal indeholde oplysninger om forholdene ved udgangen af den 1. januar i vurderingsåret, jf. dog § 20, stk. 3-5.
 § 3. Kommunalbestyrelsen og regionsrådet samt statslige myndigheder og andre offentlige institutioner skal indberette oplysninger om, hvilke egne ejendomme der udlejes til erhvervsmæssige formål eller til boligformål.
 Stk. 2. Indberetning efter stk. 1 skal indeholde oplysning om den enkelte ejendoms Bestemt Fast Ejendom-nummer (herefter BFE-nummer).
 § 4. Kommunalbestyrelsen skal indberette oplysninger om, hvilke ejendomme der helt eller delvist er fritaget for grundskyld i medfør af § 7 i lov om kommunal ejendomsskat.
Stk. 2. Indberetning efter stk. 1 skal indeholde oplysning om den enkelte ejendoms BFE-nummer.
Endvidere skal kommunalbestyrelsen indberette oplysninger om, hvilket litra i § 7, stk. 1, i lov om kommunal ejendomsskat, som fritagelsen er omfattet af.
 Stk. 3. Omfatter fritagelsen for grundskyld alene en del af en ejendom, skal der desuden for denne del oplyses om:
1) matrikelnummer og ejerlavskode eller 2) størrelsen af grundarealet.
 § 5. Kommunalbestyrelsen skal indberette oplysninger om ejendomme, for hvilke der helt eller delvist er meddelt fritagelse for grundskyld i medfør af § 8 i lov om kommunal ejendomsskat.
Stk. 2. Indberetning efter stk. 1 skal indeholde oplysning om den enkelte ejendoms BFE-nummer.
Endvidere skal kommunalbestyrelsen indberette oplysning om, hvilket litra i § 8, stk. 1, i lov om kommunal ejendomsskat, som fritagelsen er omfattet af.
 Stk. 3. Omfatter fritagelsen for grundskyld alene en del af en ejendom, skal der desuden for denne del oplyses om:
1) matrikelnummer og ejerlavskode eller 2) størrelsen af grundarealet.
 § 6. Kommunalbestyrelsen skal oplyse Skatteforvaltningen om basisåret, jf. ejendomsvurderingslovens § 42, stk. 3.
 Stk. 2. Indberetning efter stk. 1 skal indeholde oplysning om den enkelte ejendoms kommunale ejendomsnummer.
§ 7. Kommunalbestyrelsen skal indberette oplysning om datoen for den kommunale vejmyndigheds godkendelse af et vejprojekt, som sker som led i en byggemodning.
Indberetningen skal omfatte de ejendomme, som er omfattet af det godkendte vejprojekt, og for hvilke der påtænkes foretaget byggemodning i form af etablering af veje, kloak- og vandledninger og forsyningsledninger til el.
 Stk. 2. Indberetning efter stk. 1 skal indeholde oplysning om datoen for vejmyndighedens godkendelse af vejprojekter, der er givet i det andet kalenderår forud for vurderingsåret, samt oplysninger om matrikelnummer, ejerlavskode og BFE-nummer, som var gældende for den eller de omfattede ejendomme på tidspunktet for kommunalbestyrelsens godkendelse af vejprojektet.
 § 8. Kommunalbestyrelsen skal indberette oplysning om, hvorvidt kommunen forventer at opkræve dækningsafgift i medfør af § 23 i lov om kommunal ejendomsskat.
 § 9. Udbetaling Danmark skal indberette oplysninger om jordrentepligtige ejendomme.
Stk. 2. Indberetning efter stk. 1 skal indeholde oplysning om den enkelte ejendoms BFE-nummer.
Desuden skal indberetningen på BFE-niveau indeholde oplysninger om:
1) ejendommens samlede areal, 2) det eller de jordstykker, som er omfattet af jordrentepligt, ved angivelse af matrikelnummer og ejerlavskode, og 3) størrelsen af det areal, som er omfattet af jordrentepligt.
 § 10. Konkurrence- og Forbrugerstyrelsen skal indberette oplysninger om ejendomme, der har fået tilkendt erstatning for bygningsskader fra Stormrådet på baggrund af hændelser, der er sket i året forud for vurderingsåret.
 Stk. 2. Indberetning efter stk. 1 skal for den enkelte ejendom indeholde oplysninger om:
1) vejnavn, husnummer og postnummer, 2) BFE-nummer, 3) hændelsesdato, og 4) størrelsen af det eller de beløb, der er udbetalt for skade på bygning, og størrelsen af det eller de beløb, der er hensat af den tilkendte erstatning for skade på bygningen.
Frist for indberetning af oplysninger § 11. Indberetning af oplysninger skal foretages hvert år senest den 15. januar, jf. dog stk. 2-4, og § 20, stk. 2.
 Stk. 2. I det omfang en ejendom i løbet af vurderingsåret fritages for grundskyld efter § 7 i lov om kommunal ejendomsskat, jf. denne bekendtgørelses § 4, eller hvis fritagelsen ophæves, skal indberetning ske inden 10 dage efter, at fritagelsen eller ophævelsen er sket.
 Stk. 3. I det omfang, der på baggrund af hændelser, der er sket i året forud for vurderingsåret, er tilkendt erstatning fra Stormrådet, jf. § 10, fra og med den 2. januar i vurderingsåret, skal indberetning ske inden 10 dage efter, at erstatningen er tilkendt.
Stk. 4. Hvis den indberetningspligtige konstaterer fejl i de indberettede oplysninger, skal den indberetningspligtige berigtige oplysningen inden 10 dage efter, at fejlen er konstateret.
Berigtigelsen skal indberettes via den løsning, der benyttes til indberetning af oplysninger, jf. §§ 12-19.
Indberetning § 12. Regionsrådet samt statslige myndigheder og institutioner skal indberette oplysninger om egne ejendomme, der udlejes til erhvervsmæssige formål eller til boligformål, jf. § 3, som en CSV-fil via en SFTP-server, som Skatteforvaltningen stiller til rådighed.
 § 13. Kommunalbestyrelsens oplysninger om egne ejendomme, der udlejes til erhvervsmæssige formål eller til boligformål, jf. § 3, skal leveres via et dataudtræk fra Systemet til understøttelse af lov om vurdering af landets faste ejendomme (VUR).
Stk. 2. Dataudtræk, jf. stk. 1, skal leveres af kommunalbestyrelsens dataleverandør til Skatteforvaltningen og til den enkelte kommunalbestyrelse.
Kommunalbestyrelsen skal herefter indberette eventuelle ændringer i forhold til de ejendomme, som er omfattet af dataudtrækket, og oplysninger om nye erhvervsmæssige udlejninger af egne ejendomme via et varslingssystem i Systemet til understøttelse af lov om vurdering af landets faste ejendomme (VUR).
 § 14. Kommunalbestyrelsens oplysninger om fritagelse for grundskyld, jf. §§ 4 og 5, skal leveres via et dataudtræk fra Systemet til understøttelse af lov om vurdering af landets faste ejendomme (VUR).
Stk. 2. Dataudtræk, jf. stk. 1, skal leveres af kommunalbestyrelsens dataleverandør til Skatteforvaltningen og til den enkelte kommunalbestyrelse.
Kommunalbestyrelsen skal herefter indberette eventuelle ændringer i forhold til de ejendomme, som er omfattet af dataudtrækket, og oplysninger om ejendomme, der ikke tidligere har været fritaget for grundskyld, via et varslingssystem i Systemet til understøttelse af lov om vurdering af landets faste ejendomme (VUR).
 § 15. Kommunalbestyrelsens oplysninger om basisår, jf. § 6, skal leveres via et dataudtræk fra Systemet til understøttelse af lov om vurdering af landets faste ejendomme (VUR) og Ejendomsstamregisteret (ESR).
Stk. 2. Dataudtræk, jf. stk. 1, skal leveres af kommunalbestyrelsens dataleverandør til skatteforvaltningen og til den enkelte kommunalbestyrelse.
Kommunalbestyrelsen skal herefter indberette eventuelle ændringer i forhold til de ejendomme, som er omfattet af dataudtrækket, via et varslingssystem i Systemet til understøttelse af lov om vurdering af landets faste ejendomme (VUR) og Ejendoms-stamregisteret (ESR).
 § 16. Kommunalbestyrelsen skal indberette oplysninger om datoen for den kommunale vejmyndigheds godkendelse til et vejprojekt som led i en byggemodning, jf. § 7, i en sikkermail vedhæftet et regneark   på følgende mailadresse: Vejprojekter@ufst.dk.
 § 17. Kommunalbestyrelsen skal indberette oplysninger om dækningsafgift, jf. § 8, i en mail på følgende mailadresse: Daekningsafgift@vurdst.dk.
 § 18. Udbetaling Danmark skal indberette oplysninger om jordrentepligtige ejendomme, jf. § 9, som en CSV-fil via en SFTP-server, som Skatteforvaltningen stiller til rådighed.
 § 19. Konkurrence- og Forbrugerstyrelsen skal indberette oplysninger om ejendomme, der i året forud for vurderingsterminen har fået tilkendt erstatning fra Stormrådet, jf. § 10, som en CSV-fil via en SFTP-server, som Skatteforvaltningen stiller til rådighed.
 Ikrafttræden m.v.
 § 20. Bekendtgørelsen træder i kraft den 1. december 2020.
 Stk. 2. Indberetning til brug for vurderingen af ejendomme, der vurderes pr. 1. januar 2020, skal foretages senest den 1. januar 2021.
 Stk. 3. Indberetning af oplysninger efter §§ 3-6 og §§ 8-10 til brug for vurderingen af ejendomme, der vurderes pr. 1. januar 2020, skal indeholde oplysninger om forholdene ved udgangen af den 31. december 2019.
 Stk. 4. Indberetning af oplysninger om datoen for vejmyndighedens godkendelse af et vejprojekt, jf. § 7, til brug for vurderingen af ejendomme, der vurderes pr. 1. januar 2020, skal alene omfatte godkendelser, der er givet fra og med den 1. januar 2018 til og med den 31. december 2018.
 Stk. 5. Indberetning af oplysninger om datoen for vejmyndighedens godkendelse af et vejprojekt, jf. § 7, til brug for vurderingen af ejendomme, der vurderes pr. 1. januar 2021, skal alene omfatte godkendelser, der er givet fra og med den 1. januar 2019 til og med den 1. januar 2020.
