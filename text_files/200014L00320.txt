Betænkning afgivet af Miljø- og  

 Planlægningsudvalget den 28. februar 2001 Betænkning over Forslag til lov om ændring af lov om  

 miljøbeskyttelse (Udarbejdelse af grønt regnskab) [Af miljø- og energiministeren (Svend Auken)] 1. Ændringsforslag Enhedslistens medlem af udvalget har stillet 5 ændringsforslag til  

 lovforslaget.
2. Udvalgsarbejdet Lovforslaget blev fremsat den 5. oktober 2000 og var til 1. behandling den  

 27. oktober 2000. Lovforslaget blev efter 1. behandling henvist til  

 behandling i Miljø- og Planlægningsudvalget.
Møder Udvalget har behandlet lovforslaget i 13 møder.
Høring Et udkast til lovforslaget har inden fremsættelsen været sendt  

 i høring, og miljø- og energiministeren sendte den 26. juni  

 2000 dette udkast til udvalget, jf. (1999-2000) alm. del   bilag 1416. Den 5.  

 oktober 2000 sendte miljø- og energiministeren de indkomne  

 høringssvar og den 24. oktober 2000 et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig  

 henvendelse fra Dansk Management Råd.
Spørgsmål Udvalget har stillet 38 spørgsmål til miljø- og  

 energiministeren til skriftlig besvarelse, som denne har besvaret.
3. Udtalelse fra miljø- og energiministeren Miljø- og energiministeren har over for udvalget oplyst  

 følgende:
Oplysninger om produkternes miljøegenskaber Lovforslaget indeholder en bemyndigelse til på længere sigt at  

 fastsætte regler om, at regnskaberne skal indeholde oplysninger om  

 produkternes miljøegenskaber.
Før denne bemyndigelse eventuelt  

 udmøntes, skal Dialogforummet for grønne regnskaber  

 drøfte og afdække mulighederne for at medtage sådanne  

 oplysninger i de grønne regnskaber.
I forbindelse med en senere  

 udmøntning vil udvalget blive orienteret om udkast til  

 bekendtgørelse.
Koncerner Ministeren har bekræftet, at bemyndigelsen i den foreslåede §  

 35 a, stk. 1, tænkes anvendt til at fastsætte regler om, at en  

 virksomhed/koncern kan udarbejde et samlet grønt regnskab, som  

 dækker flere produktionssteder, på betingelse af, at der i  

 regnskabet sker en særskilt rapportering for hvert enkelt  

 produktionssted.
Med en sådan regel tages der både hensyn til  

 virksomhedernes ønsker om at kunne udarbejde koncernregnskaber og til  

 naboernes behov for at kunne genfinde oplysninger om den enkelte virksomhed.  

 Dette vil blive præciseret i den kommende bekendtgørelse.
Indsendelse af grønne regnskaber og tilsynsmyndighedens  

 udtalelse Ministeren har under henvisning til § 35 a, stk. 2, oplyst, at det  

 grønne regnskab skal udarbejdes for samme periode, som gælder  

 for det finansielle årsregnskab i henhold til årsregnskabsloven.  

 Ministeren har over for udvalget tilkendegivet, at proceduren for indsendelse  

 af det grønne regnskab og tilsynsmyndighedens udtalelse vil blive  

 drøftet nærmere med de berørte parter, og at det ved  

 udmøntningen af reglerne skal sikres, at virksomhederne får  

 mulighed for at kommentere tilsynsmyndighedens forslag til udtalelse   og  

 eventuelt justere det grønne regnskab   inden virksomheden sender  

 regnskabet og den endelige udtalelse videre til Erhvervs- og  

 Selskabsstyrelsen.
I den forbindelse vil det blive sikret, at  

 forvaltningslovens regler om partshøring bringes i anvendelse.
Virksomhedstyper I forbindelse med udarbejdelsen af den kommende bekendtgørelse om  

 grønne regnskaber   og den dertil hørende reviderede liste over  

 grønt regnskabspligtige virksomheder   er ministeren rede til på  

 forslag fra Kommunernes Landsforening og Amtsrådsforeningen at vurdere  

 mulighederne for at udbrede den undtagelse fra regnskabspligten, som i dag  

 gælder for visse virksomheder med 20 eller færre ansatte, til  

 andre kategorier af virksomheder, som ikke er IPPC-virksomheder.
Landbrug Ministeren har over for udvalget oplyst, at det ikke er planen at udvide  

 regnskabspligten til at gælde husdyrbrug på nuværende  

 tidspunkt.
Grønne regnskaber for landbruget skal især ses i  

 sammenhæng med de kommende drøftelser i forbindelse med  

 midtvejsevalueringen af Vandmiljøplan II samt det indledte tekniske  

 udredningarbejde mellem landboforeningerne, Amtsrådsforeningen,  

 Kommunernes Landsforening, Fødevareministeriet og Miljø- og  

 Energiministeriet vedrørende landbrugets regulering.
Der er indtil nu  

 arbejdet med fase 1 og 2 i udviklingen af grønne regnskaber for  

 landbruget, hvor sidstnævnte bl.a. omfatter udviklingen af referencetal  

 for næringsstofoverskud.
Det vurderes ikke hensigtsmæssigt at  

 gøre grønne regnskaber lovpligtige   heller ikke for landbrug  

 med over 250 dyreenheder   før der er en række erfaringer, som  

 gør det muligt at vurdere, på hvilken måde  

 implementeringen af de grønne regnskaber for landbrugsbedrifter kan  

 gøre størst gavn med henblik på at øge  

 miljø- og naturbeskyttelsen og forenkle reguleringen af  

 landbruget.
Miljørapporteringsinitiativer Ministeren har oplyst, at andre virksomhedstyper   f.eks. inden for  

 detailhandel og den finansielle sektor   hvis organisering og ydelser ikke  

 umiddelbart falder ind under konceptet for grønne regnskaber i dette  

 lovforslag, blandt andet vil kunne finde retningslinjer for  

 bæredygtighedsregnskaber i det internationale initiativ Global  

 Reporting Initiative, som støttes af blandt andet UNEP.
En yderligere  

 hjælp til inspiration for virksomhederne findes hos det Internationale  

 Handelskammer (ICC), som har opstillet et charter for bæredygtig  

 udvikling med 16 principper for miljømæssig ledelse i  

 såvel organisationen som af produkterne og ydelserne.
Endvidere  

 opstiller FN med The Global Compact 9 principper for god  

 virksomhedsledelse.
 I dansk sammenhæng indeholder det fremsatte lovforslag om  

 årsregnskab perspektiver for, at alle virksomheder, der aflægger  

 årsregnskab, herunder virksomheder i den finansielle sektor og  

 detailhandelen, skal redegøre for miljøforhold, i det omfang  

 det hører med til at give et retvisende billede af virksomheden.
Endelig er der med støtte fra tilskudsordningen til fremme af  

 miljøstyring i små og mellemstore virksomheder gennemført  

 projekter, hvor der er udviklet værktøjer og  

 uddannelsesmateriale til miljøledelse i detailhandelen og i den  

 finansielle sektor.
I evalueringen af tilskudsordningen, som forventes  

 afsluttet den 31. maj 2001, indgår en evaluering af udbredelsen af  

 miljøledelse i forskellige sektorer.
På baggrund af resultatet  

 af evalueringen vil Dialogforummet blive bedt om at drøfte og komme  

 med oplæg til yderligere initiativer for at fremme  

 miljørapportering og miljøledelse i de to sektorer.
Forurenende stoffer Efter de gældende regler skal virksomhederne oplyse om  

 væsentligt forbrug og udledning af forurenende stoffer.
Forbrug og  

 udledning af stoffer, som er opført på listen over  

 uønskede stoffer, bør blive betragtet som væsentligt.  

 Ministeren har bekræftet, at dette vil blive præciseret i den  

 kommende vejledning om grønne regnskaber.
 Det er en betingelse for at blive miljøgodkendt, at virksomheden  

 har udnyttet potentielle muligheder for at substituere særligt  

 skadelige stoffer med mindre skadelige eller betænkelige stoffer.  

 Ministeren har tilkendegivet, at virksomhederne ifølge den  

 kommende vejledning bør redegøre for deres  

 substitutionsovervejelser.
Ministeren har oplyst, at han vil bede Dialogforummet drøfte og  

 komme med oplæg til, hvordan virksomhederne i relation til  

 grønne regnskaber kan tilskyndes til øget brug af  

 miljømærker.
Ligeledes vil Dialogforummet blive bedt om at  

 drøfte og komme med oplæg til, hvordan virksomhederne kan  

 inspireres til at give prioritet til at følge udviklingen i og  

 implementere den bedste tilgængelige teknik.
4. Indstillinger og politiske bemærkninger Et mindretal i udvalget (S, SF og RV) indstiller lovforslaget til  

vedtagelse uændret.
Et andet mindretal i udvalget (V, KF og CD) vil ved 3. behandling  

 af lovforslaget stemme hverken for eller imod lovforslaget.
Mindretallet vil  

 stemme imod de stillede ændringsforslag.
Venstre, Det Konservative Folkeparti og Centrum-Demokraterne kan se en  

 lang række positive sider ved en fornuftig anvendelse af grønne  

 regnskaber, og principielt kunne en udbygning af lovgivningen rumme positive  

 elementer til gavn for miljøet.
Det er positivt, hvis lovforslaget i  

 det små kan medvirke til, at de samme miljøoplysninger ikke som  

 i nuværende omfang skal indberettes flere gange, hvorved de  

 administrative byrder kan lettes.
Desværre indeholder lovforslaget også en lang række  

 bemyndigelser til ministeren, som det ikke er fuldt afklaret, hvad kan  

 føre til.
F.eks. indeholder lovforslagets § 35 a, stk. 1, en  

 bemyndigelse, som giver ministeren mulighed for at udvide listen over  

 regnskabspligtige virksomheder (hvilket i øvrigt fremgår af  

  ministerens svar på spørgsmål 25). Det er ikke  

 tilfredsstillende, at lovforslaget ikke indeholder en klar afgrænsning  

 af ministerens bemyndigelser.
 Lovforslaget pålægger erhvervslivet endnu en økonomisk  

 byrde som følge af det administrative arbejde, udarbejdelsen af  

 grønne regnskaber vil betyde, uden til fulde at forenkle andre steder.  

 Venstre, Det Konservative Folkeparti og Centrum-Demokraterne føler sig  

 ikke overbeviste om, at det i bemærkningerne nævnte beløb  

 i tilstrækkelig grad indfanger alle omkostninger, og er under alle  

 omstændigheder overbeviste om, at disse byrder sammen med den  

 nærmest uendelige række af andre afgifter, skatter og  

 bureaukratiske regler vil få væsentlige samfundsøkonomiske  

 konsekvenser.
Et af de grundlæggende problemer ved lovforslaget er den  

 unødvendige brug af påbud og tvang.
Lovgivningen bør  

 på et sådant område spille en sekundær rolle, da det  

 er oplagt, at frivillige aftaler indgået med de berørte  

 virksomheder ikke bare ville betyde større fleksibilitet, men  

 også bedre motivation og en langt større  

 miljømæssig effekt.
Det havde været bedre at gå  

 frivillighedens vej i stedet for at forcere en udvikling med påbud og  

 mistro til erhvervslivet   også til den altovervejende del af  

 erhvervslivet, der rent faktisk overholder miljølovgivningen til  

 fulde.
 Venstre, Det Konservative Folkeparti og Centrum-Demokraterne kan på  

 baggrund af disse væsentlige problemer ikke støtte lovforslaget.  

 Miljø- og energiministeren har imidlertid nu præciseret, at det  

 ikke på nuværende tidspunkt er planen at pålægge  

 landbruget krav om grønne regnskaber, og tilkendegivet, at han  

 nærmere vil vurdere konsekvenserne af en inddragelse af virksomheder  

 med under 20 ansatte, som vil betyde en helt unødig ekstra  

 økonomisk omkostning for små virksomheder.
På denne baggrund vil Venstre, Det Konservative Folkeparti og  

 Centrum-Demokraterne stemme hverken for eller imod lovforslaget og blot  

 understrege, at man ikke vil afvise den miljømæssige værdi  

 af en hensigtsmæssig brug af grønne regnskaber, men at  

 lovforslaget samtidig indeholder en række uklare bemyndigelser til  

 ministeren og er udtryk for en unødvendig anvendelse af  

 lovgivningsmæssig tvang over for erhvervsvirksomheder, som derigennem  

 pålægges omkostninger til skade for hele samfundet.
De samme  

 miljøforbedringer kunne med store fordele opnås ad  

 frivillighedens vej.
 Et tredje mindretal i udvalget (DF) indstiller lovforslaget til  

forkastelse ved 3. behandling og vil stemme imod de stillede  

 ændringsforslag.
 Dansk Folkeparti kan ikke tilslutte sig lovforslaget, der på ingen  

 områder medfører en minimering af tilsynsmyndigheden, og som  

 medfører yderligere administrativ forøgelse og dermed  

 også indbefatter økonomiske byrder for erhvervslivet.
 Et fjerde mindretal i udvalget (EL) indstiller lovforslaget til  

vedtagelse med de stillede ændringsforslag.
 Enhedslisten er grundlæggende positiv over for grønne  

 regnskaber som et af flere instrumenter, der kan benyttes til at få  

 virksomhederne til at tage større miljøhensyn.
 Det foreliggende lovforslag har nogle positive elementer, men er skuffende  

 uambitiøst i forhold til, hvad en revision burde lægge op  

 til.
 Således fremgik det på Teknologirådets høring den  

 21. februar 2001: »En ny  

 kemikaliepolitik   på sporet af en grøn industri« , at en opstramning af kravene til de  

 grønne regnskaber kan indgå i bestræbelserne for at fremme  

 udfasning af uønskede kemikalier.
Et andet område er virksomhedernes faktiske tiltag for at  

 gennemføre substitution, det vil sige omstilling af produktionen,  

 så der benyttes mindre miljøskadelige stoffer eller metoder.
I  

 tilknytning til behandlingen af L 161 i folketingsåret 1998-99  

 (implementeringen af IPPC-direktivet) tilkendegav ministeren, at  

 grønne regnskaber kunne udnyttes på en sådan måde,  

 at man fik en dynamisk dialog mellem virksomhederne og tilsynsmyndighederne,  

 herunder vedrørende muligheden for substitution.
Dette er blevet til,  

 at virksomhederne skal redegøre for deres overvejelser om  

 substitution, og det kommer der næppe mange substitutioner ud af.
 Enhedslisten har derfor stillet en række ændringsforslag, som  

 samlet vil give de grønne regnskaber det løft, som Enhedslisten  

 anser for nødvendigt, for at regnskaberne får den ønskede  

 effekt på virksomhedernes miljøpolitik og samspil med  

 såvel myndigheder som befolkning herom.
Ændringsforslagene vil sikre -	at loven præciserer de konkrete minimumskrav til, hvad de  

 grønne regnskaber skal indeholde suppleret med en bemyndigelse til, at  

 ministeren kan indføre yderligere krav, en præcisering af,  

 hvilke aktører der skal indgå i det foreslåede  

 dialogforum, og at der heri indgår miljøorganisationer,  

 fagforbund og fagfolk med ekspertise i grønne regnskaber m.m. fra  

 f.eks.
DTU og RUC, -	at loven præciserer, at substitutionsområdet skal  

 indarbejdes i de grønne regnskaber, og opstiller krav til rapportering  

 herom, -	at loven udvider antallet af virksomheder, der skal omfattes af  

 kravet om grønne regnskaber, herunder at alle IPPC-virksomheder  

 omfattes, samt at virksomheder, som i deres produktion anvender en ikke  

 ubetydelig mængde af stoffer fra listen over uønskede kemikalier  

   i det omfang sådanne virksomheder ikke allerede er omfattet af  

 ordningen   sættes på listen, samt at tidspunktet for,  

 hvornår dette træder i kraft, fremgår af  

 bemærkningerne om det nødvendige forberedende arbejde, -	at virksomhedernes transportforbrug skal medtages i de grønne  

 regnskaber, og at det af bemærkningerne fremgår, at det  

 indføres, når et kriteriesæt herfor er klart, på  

 basis af drøftelser herom i dialogforummet, -	at virksomhederne fremover skal aflægge regnskab for  

 virksomhedens forbrug af uønskede kemikalier fra effektlisten og  

 udviklingen heri over år, samt -	at samtlige klager, som virksomheden eller myndighederne modtager,  

 omtales i regnskabet suppleret med kommentarer, der belyser, hvad der er sket  

 med klagen, og om den har haft nogen effekt på virksomhedens  

 driftsforhold.
 Et femte mindretal i udvalget (KRF) indstiller lovforslaget til  

vedtagelse med de under nr. 2-5 stillede ændringsforslag.  

 Kristeligt Folkeparti vil stemme imod det under nr. 1 stillede  

 ændringsforslag.
 Kristeligt Folkeparti kan tilslutte sig regeringens lovforslag om  

 udarbejdelse af grønne regnskaber.
Kristeligt Folkeparti finder behov for at erstatte lovforslagets  

 bemyndigelser til ministeren til at fastsætte indholdet af de  

 grønne regnskaber med en konkret specifikation af indholdet af de  

 grønne regnskaber.  Det skal bl.a. præciseres, at virksomhederne  

 skal rapportere om forbrug og udledning af stoffer, som står på  

 listen over uønskede stoffer.
Kristeligt Folkeparti kan også  

 tilslutte sig Enhedslistens ændringsforslag om bl.a. at  

 præcisere, hvad et grønt regnskab skal indeholde af oplysninger  

 om virksomhedens arbejde med at substituere skadelige stoffer med mindre  

 skadelige stoffer samt oplysninger om klager over virksomheden.
 En øget inddragelse af Dialogforum for grønne regnskaber i  

 udviklingen af de grønne regnskaber, herunder i udvikling af de  

 grønne regnskaber til bæredygtighedsregnskaber samt en udvidelse  

 af kredsen af medlemmer i Dialogforum, kan Kristeligt Folkeparti også  

 tilslutte sig.
Derimod er Kristeligt Folkeparti imod et ændringsforslag om at give  

 ministeren bemyndigelse til at lade andre virksomhedstyper end  

 listevirksomhederne være omfattet af forslaget.
Såfremt kredsen  

 af virksomhedstyper, der er omfattet af grønne regnskaber skal  

 udvides, må Folketinget i givet fald vedtage, hvilke typer der skal  

 være omfattet.
Kristeligt Folkeparti finder heller ikke, at  

 regnskabspligten skal udvides til at omfatte husdyrbrug, idet Kristeligt  

 Folkeparti finder, at der i anden sammenhæng arbejdes med informationer  

 om husdyrbrugs miljøforhold.
 Demokratisk Folkeparti var på tidspunktet for betænkningens  

 afgivelse ikke repræsenteret med medlemmer i udvalget og havde dermed  

 ikke adgang til at komme med indstillinger eller politiske udtalelser i  

 betænkningen.
 En oversigt over Folketingets sammensætning er optrykt i  

 betænkningen.
5. Ændringsforslag med bemærkninger Ændringsforslag Til § 1 Af	et mindretal (EL):
 1) I den under nr. 1 foreslåede affattelse af § 35 a, stk. 1,  

 ændres i 1. pkt. »listevirksomheder« til: »nærmere  

 bestemte virksomhedstyper«.
[Omfattede virksomheder] Af	et mindretal (EL), tiltrådt af et mindretal  

(KRF):
 2) I den under nr. 1 foreslåede affattelse af §  

 35 a, stk. 1, udgår 2. pkt.
[Bemyndigelse flyttes] 3) I den under nr. 1 foreslåede affattelse af §  

 35 a indsættes efter stk. 1 som nye stykker:
» Stk. 3. Ministeren fastsætter de nærmere krav  

 til indholdet af de grønne regnskaber og kan fastsætte  

 yderligere krav udover de i stk. 2 fastsatte.
Ministeren kan herudover  

 fastsætte regler om det grønne regnskabs udarbejdelse og  

 form.« Stk. 2-7 bliver herefter stk. 4-9.
[Minimumskrav til grønne regnskaber] 4) I den under nr. 1 foreslåede affattelse af §  

 35 a, stk. 4, der bliver stk. 6, ændres »og 2« til: »- 4«.
[Konsekvensændring] 5) I den under nr. 1 foreslåede affattelse af §  

 35 a indsættes efter stk. 7, der bliver stk. 9, som nyt  

 stykke:
» [Dialogforummets sammensætning] Bemærkninger Til nr. 1 Ændringsforslaget giver mulighed for, at regnskabspligten kan  

 udvides med flere virksomhedstyper i forhold de gældende regler.  

 Forslagsstillerne forudsætter, at regnskabspligten udvides med  

 IPPC-virksomheder, det vil sige virksomheder omfattet af Rådets  

 direktiv 96/61/EF af 24. september 1996 om integreret forebyggelse og  

 bekæmpelse af forurening, samt virksomheder, som i deres produktion  

 anvender en ikke ubetydelig mængde af de stoffer, der er optaget  

 på den til enhver tid gældende liste over uønskede  

 stoffer.
Det forudsættes, at regnskabspligten får virkning for  

 disse virksomhedstyper for regnskaber, der vedrører regnskabsår,  

 der begynder den 1. juli 2001 eller senere, jf. lovforslagets § 2.
Til nr. 2 Med ændringsforslaget udgår den foreslåede bestemmelse  

 om, at ministeren bemyndiges til at kunne fastsætte regler om det  

 grønne regnskabs udarbejdelse, form og indhold, af stk. 1. Med  

 ændringsforslag nr. 3 flyttes bestemmelsen til et nyt stk. 3.
Til nr. 3 Med ændringsforslaget præciserer loven de konkrete  

 minimumskrav til indholdet af de grønne regnskaber, suppleret med en  

 bemyndigelse til, at ministeren kan indføre yderligere krav til  

 indholdet samt til regnskabets form og udarbejdelse.
 Konsekvensen af ændringsforslaget er, at de hidtil gældende  

 krav til indholdet er sammenskrevet med de nye krav, som lovforslaget  

 lægger op til, og suppleret med krav om oplysninger om substitution  

 samt yderligere oplysninger om klager over virksomheden.
Det forudsættes, at ministeren udnytter bemyndigelsen i det  

 foreslåede stk. 3 til at indføre et krav om, at de grønne  

 regnskaber skal indeholde oplysninger om virksomhedens transportforbrug,  

 når der er udviklet et kriteriesæt herfor på basis af  

 drøftelser herom i Dialogforummet.
Det forudsættes endvidere, at  

 ethvert forbrug af  stoffer optaget på den til enhver tid  

 gældende effektliste er at betragte som væsentligt og dermed  

 omfattet af oplysningspligten.
Til nr. 4 Forslaget er en konsekvens af den foreslåede indsættelse af to  

 nye stykker.
Til nr. 5 Med ændringsforslaget præciseres det, hvilke aktører  

 der skal indgå i det foreslåede dialogforum.
Det  

 forudsættes, at følgende myndigheder, landsdækkende  

 organisationer, foreninger m.v. vil blive opfordret til at deltage i  

 udvalget: Erhvervs- og Selskabsstyrelsen, Direktoratet for Arbejdstilsynet,  

 Amtsrådsforeningen, Kommunernes Landsforening, Københavns  

 Kommune, Frederiksberg Kommune, Dansk Industri, Landbrugsraadet,  Danmarks  

 Naturfredningsforening, Forbrugerrådet, Foreningen af Statsautoriserede  

 Revisorer, Ingeniørforeningen i Danmark, Landsorganisationen i  

 Danmark, Dakofa, Green Network samt repræsentanter for relevante  

 højere læreanstalter.
 Ændringsforslaget er ikke til hinder for, at udvalget fra emne til  

 emne kan suppleres med relevante adhoc-medlemmer, der vil kunne bidrage til  

 belysning af de enkelte emner.
Martin Glerup (S)  

  Pernille Blach Hansen (S)  Inger Bierbaum (S)  

  Lis Greibe (S)  Niels Bloch Jespersen (S)  

  Jørn Jespersen (SF) fmd.  

 Ebbe Kalnæs (CD)  Vibeke Peschardt (RV)  

  Søren Kolstrup (EL)  

  Hans Christian Schmidt (V)  Bodil Thrane (V)  

  Jørgen Winther (V)  Jens Vibjerg (V)  

 Henriette Kjær (KF) nfmd.  

  Eva Møller (KF)  Svend Aage Fauerholdt (DF)  

  Ole M.
Nielsen (KRF) Demokratisk Folkeparti havde ikke medlemmer i  

 udvalget.
Folketingets sammensætning Socialdemokratiet (S) 64 * Det Radikale Venstre (RV) 7 Venstre, Danmarks Liberale Parti (V) 43 * Enhedslisten (EL) 5 Det Konservative Folkeparti (KF) 17 ** Kristeligt Folkeparti (KRF) 4 Socialistisk Folkeparti (SF) 13 Valgt på Færøerne (FÆR) 1 Dansk Folkeparti (DF) 10 Demokratisk Folkeparti (DMF) 1 Centrum-Demokraterne (CD) 8 Uden for partierne (UP) 6 * Heraf 1 medlem valgt i Grønland ** Heraf 1 medlem valgt på  

 Færøerne Bilag 1 Oversigt over bilag vedrørende L 9 Bilagsnr.
