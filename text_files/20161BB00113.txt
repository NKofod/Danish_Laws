Fremsat den 31. marts 2017 af Finn Sørensen (EL), Pelle Dragsted (EL), Christian Juhl (EL), Pernille Skipper (EL) Jakob Sølvhøj (EL) og Nikolaj Villumsen (EL) Forslag til folketingsbeslutning om ret til tidlig tilbagetrækning fra arbejdsmarkedet Folketinget pålægger regeringen senest den 31. december 2017 at fremsætte lovforslag om ret til tidlig tilbagetrækning betinget af antal år på arbejdsmarkedet.
Bemærkninger til forslaget Næsten halvdelen af LO-medlemmerne mener, at de vil få vanskeligt ved at blive i deres nuværende job, indtil de kan gå på pension.
En fjerdedel af 3F's medlemmer har forladt arbejdsmarkedet, inden de fylder 60 (»Flere gode år på arbejdsmarkedet«, LO, november 2016.) En fjerdedel af FOA's medlemmer forventer ikke at kunne blive på arbejdsmarkedet, til de fylder 60 (»Kampen om seniorårene«, Lars Olsen, FOA, 2015).
Det hænger selvfølgelig sammen med, at disse grupper har et hårdt arbejdsliv, men det forstærkes af det faktum, at faglærte og ufaglærte starter på arbejdsmarkedet 7 år tidligere end akademikerne.
Samtidig er der en meget stor forskel på levealderen, hvor den fattigste fjerdedel lever næsten 10 år kortere end den rigeste fjerdedel.
Der er derfor et stort ønske i befolkningen om, at der skabes muligheder for gradvis tilbagetrækning og en lavere pensionsalder.
Men flertallet i Folketinget ser helt anderledes på det.
Gennem »Velfærdsaftalen« fra 2006 (»Aftale om fremtidens velstand og velfærd og investeringer i fremtiden«, Finansministeriet 2006), »Tilbagetrækningsreformen« fra 2011 (»Aftale om en senere tilbagetrækning«, Finansministeriet 2011) og de efterfølgende forhøjelser af pensions- og efterlønsalderen har flertallet i Folketinget tilsluttet sig, at folkepensionsalderen løbende skal sættes i vejret i takt med stigningen i middellevetiden.
Hvis aftalerne efterleves, vil det betyde, at en 30-årig i dag først kan gå på pension, når hun er 72,5 år.
Hvis hun er 18, må hun vente, til hun er 74 år.
Den siddende regering har oven i købet foreslået at fremrykke forhøjelsen af pensionsalderen yderligere.
Det er helt ude af trit med, hvordan et flertal i befolkningen ser på det.
Målinger viser, at et klart flertal afviser at forhøje pensionsalderen, og at ni ud af ti ønsker bedre muligheder for tidligere tilbagetrækning (Berlingske Business: »Danskerne vender ryggen til Løkkes pensionsplaner«, den 4. januar 2017). Mere end 210.000 har skrevet under på 3F's underskriftindsamling imod højere pensionsalder.
 Protesten mod højere pensionsalder forstærkes af de øvrige stramninger, som har udhulet trygheden for lønmodtagerne: Udfasning af efterlønsordningen for de grupper, der har mest brug for den, stramning af dagpengereglerne og af adgangen til sygedagpenge og førtidspension, samt kontanthjælpsloft og 225-timersregel.
På den baggrund foreslår Enhedslisten en omlægning af mulighederne for tilbagetrækning, så langturschaufføren, pædagogen og mureren skal have ret til lige så mange gode seniorår som professoren og direktøren.
Tilbagetrækningsmulighederne skal baseres på et objektivt krav om antal år på arbejdsmarkedet som den bedste metode til at sikre et værdigt seniorliv for de grupper, der kom på arbejdsmarkedet i en tidlig alder.
Et udgangspunkt for det videre arbejde med at skabe bedre tilbagetrækningsmuligheder kan være Enhedslistens forslag til et godt seniorliv (Enhedslisten: »Godt seniorliv til alle«, baggrundsnotat februar 2017).
 Enhedslistens forslag om et godt seniorliv går ud på følgende: Efter 40 år på arbejdsmarkedet og 35 års medlemskab af A-kassen har man ret til at trække sig tilbage på dagpengesats, indtil man når pensionsalderen (seniortid). Efter 35 år på arbejdsmarkedet og 30 års medlemskab af A-kassen har man ret til gå ned i tid, hvor de manglende timer kompenseres med dagpenge (seniorløn). Forslaget koster næsten 10 mia. kr. ekstra om året, men er fuldt finansieret, bl.a. ved fjernelse af fradrag i topskat ved pensionsindbetalinger og beskatning af kapitalindkomst som arbejdsindkomst, jf. forslagets side 27 og 28.
Skriftlig fremsættelse Finn Sørensen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ret til tidlig tilbagetrækning fra arbejdsmarkedet.
(Beslutningsforslag nr.
B 113) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
