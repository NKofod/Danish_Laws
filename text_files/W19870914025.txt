 Udtalt, at et naturgasselskab efter Indenrigsministeriets opfattelse  

 lovligt kan sælge know-how til udlandet og lovligt kan afholde udgifter til  

 markedsføring af selskabets viden på naturgasområdet.
 Videre generelt udtalt, at spørgsmålet om offentlige myndigheders salg  

 af viden er relativt nyt, hvorfor retstilstanden på området ikke kan anses  

 for endeligt afklaret.
 Ifølge kommunalretlig praksis kan kommunerne som udgangspunkt ikke  

 beskæftige sig med handel, håndværk og industri, men undtaget er dog  

 produktion til eget forbrug, forsyning med elementære goder som vand, varme,  

 gas osv. til borgerne samt salg af biproduktion fra kommunal produktion.
 Når kommuner lovligt kan afsætte biproduktion, skyldes det, at  

 hensynet til kommunernes økonomi her vejer tungere end hensynet til at undgå  

 konkurrenceforvridning i forhold til det private erhvervsliv.
 Viden - know-how - der produceres i et kommunalt system, har mange  

 lighedspunkter med almindelig kommunal biproduktion og må derfor antages at  

 kunne sælges og markedsføres må samme måde som biprodukter.
I skrivelse af 19. december 1986 anmodede Energiministeriet  

 Indenrigsministeriet om bidrag til besvarelse af følgende spørgsmål fra  

 Folketingets Energipolitiske Udvalg: Kan energiministeren oplyse udvalget, om  

 Naturgas Syd's eksportaktiviteter (Tyrkiet) er i overensstemmelse med  

 selskabets formålsparagraf? Som tidligere meddelt, anmodede Indenrigsministeriet i skrivelse af 29.  

 december 1986 tilsynsrådene for Ribe, Vejle og Sønderjyllands amter,  

 hvorunder det almindelige tilsyn med størstedelen af Naturgas Syd's  

 aktiviteter hører, om en udtalelse.
Indenrigsministeriet har den 6. april 1987 modtaget vedlagte svar fra de  

 berørte tilsynsråd.
Tilsynsrådene udtaler bl.a. følgende: Lovligheden af den  

 mellem Naturgas Syd I/S og det tyrkiske statsselskab Botas indgåede kontrakt  

 må vurderes på grundlag af almindelige regler for afgrænsning af kommuners og  

 dermed kommunale fællesskabers virksomhed samt på grundlag af Naturgas Syd's  

 vedtægter.
Kommunalfuldmagten giver mulighed for, at kommuner (og kommunale  

 fællesskaber) kan deltage i forskellige former for forsyningsvirksomhed  

 indenfor en række traditionelt afgrænsede områder, der navnlig omfatter vand,  

 gas, elektricitet og varme.
Det er endvidere almindeligt accepteret, at  

 kommunale forsyningsvirksomheder kan varetage andre opgaver, i det omfang de  

 knytter sig som et naturligt og tæt accessorium til selve forsyningsopgaven.  

 Hermed tænkes først og fremmest på salg af biprodukter, der opstår ved  

 produktion af den omhandlede forsyning.
Da en sådan accessorisk virksomhed  

 imidlertid ofte vil ske i konkurrence med privat erhvervsvirksomhed, og da  

 det i øvrigt ikke er en kommunal opgave uden særlig hjemmel at drive  

 almindelig produktions- eller salgsvirksomhed, er det tilsynsrådenes  

 opfattelse, at der er forholdsvis snævre grænser for, hvilke accessoriske  

 opgaver en forsyningsvirksomhed kan varetage.
 Det er på denne baggrund tilsynsrådenes opfattelse, at det må betragtes  

 som særdeles tvivlsomt, om salg af know-how i udlandet kan betragtes som et  

 lovligt accessorium til Naturgas Syd I/S' hovedvirksomhed, der ifølge  

 vedtægten består i distribution af naturgas indenfor den sydjyske region.  

 Tilsynsrådene finder ikke, at der er en så udpræget sammenhæng mellem lokal  

 distribution og systemeksport, som forudsat i hidtidig praksis.
 Tilsynsrådene finder det i denne henseende ikke afgørende, at den konkrete  

 kontrakt er indgået free of charge , og at kontrakten i øvrigt er garanteret  

 af Energifonden af 14.7.1981.
Ifølge § 2, stk. 3, i Naturgas Syd I/S' vedtægter kan selskabet påtage sig  

 andre energiplanlægnings- og forsyningsopgaver.
Denne bestemmelse synes  

 umiddelbart at give selskabet ret vide rammer for at påtage sig opgaver, der  

 går ud over selskabets hovedformål.
Da selskabet imidlertid som et kommunalt  

 fællesskab er underkastet de almindelige rammer for kommunal virksomhed, er  

 det tilsynsrådets opfattelse, at den nævnte bestemmelse må fortolkes dels i  

 lyset af de begrænsninger, der følger af kommunalfuldmagten , dels i lyset af  

 selskabsvedtægternes bestemmelser i øvrigt, herunder navnlig den beskrivelse  

 af selskabets formål og opgaver, der er indeholdt i vedtægtens § 2, stk. 1 og  

 2.
 På denne baggrund er det tilsynsrådets opfattelse, at den nævnte  

 bestemmelse i § 2, stk. 3, alene giver selskabet mulighed for at påtage sig  

 andre planlægnings- og forsyningsopgaver, i det omfang de er nært  

 sammenfaldende med selskabets hovedopgave og i det omfang, de vedrører eller  

 har nær tilknytning til selskabets geografiske virkeområde, nemlig den  

 sydjyske region.
 Sammenfattende skal tilsynsrådene herefter udtale, at man er af den  

 opfattelse, at der ikke i selskabets vedtægter eller udfra den afgrænsning af  

 selskabets opgaver, der følger af almindelige grundsætninger for kommunale  

 fællesskabers virkeområde, synes at være hjemmel for selskabet til at indgå i  

 den omhandlede eksportaktivitet.
 Indenrigsministeriet skal i anledning af tilsynsrådets udtalelse generelt  

 bemærke, at spørgsmålet om offentlige myndigheders salg af viden er af  

 forholdsvis ny dato, og at retstilstanden på området ikke kan anses for  

 endeligt afklaret.
Ifølge fast kommunalretlig praksis kan kommunerne som udgangspunkt ikke  

 beskæftige sig med handel, håndværk og industri.
Undtaget herfra er dog  

 produktion til eget brug, forsyning af borgerne med elementære goder som  

 vand, gas, varme m.v. samt salg af biprodukter fra kommunernes virksomhed.
Det forbud, der gælder mod kommunal produktion med salg for øje, har sin  

 baggrund i hensynet til det private erhvervsliv.
Kommunernes økonomiske  

 forhold (især retten til skatteudskrivning) ville give kommunerne en  

 uantagelig konkurrencemæssig fordel.
Når kommunerne på den anden side lovligt  

 kan afsætte biproduktion, skyldes det hensynet til kommunernes økonomi,  

 d.v.s. et hensyn til rationel forvaltning af borgernes penge.
Når der er tale  

 om biprodukter, vejer dette hensyn tungere end hensynet til at undgå  

 konkurrenceforvridning i forhold til det private erhvervsliv.
Ved biprodukter forstås traditionelt produkter, der er opstået i  

 forbindelse med anden lovlig kommunal virksomhed som en uundgåelig følge af  

 denne.
Som eksempel kan nævnes koks fra produktion af gas samt varer, der  

 fremkommer som følge af revalideringsvirksomhed.
Også periodisk overkapicitet  

 kan anses som biproduktion, som kommunerne kan afsætte.
Viden - know how -, der opsamles i et kommunalt system, har mange  

 lighedspunkter med traditionel kommunal biproduktion.
Salgbar viden kan  

 således være en følge fx af forsyningsvirksomhed.
En kommune må derfor som  

 udgangspunkt kunne sælge sin viden - på konsulentbasis - på samme måde som  

 for øvrige biprodukters vedkommende.
Det, der ovenfor er beskrevet, er salg af biprodukter, der kan afhændes,  

 uden at kommuner forarbejder eller på anden måde investerer i produktet før  

 salg.
Et andet problem melder sig, hvis kommuner for at kunne afsætte sine  

 biprodukter på en økonomisk forsvarlig måde - eller måske for overhovedet at  

 kunne afsætte dem - må forarbejde biproduktet eller iværksætte et større  

 salgsarbejde.
Det antages, at hvis en kommune ikke kan finde aftagere, der vil betale en  

 rimelig pris for et biprodukt, må forarbejdning normalt kunne ske, indtil en  

 sådan økonomisk forsvarlig afsætning kan ske.
Har man imidlertid forbedret  

 biproduktet så meget, at det herefter kun udgør en mindre del af et nyt  

 produkt, vil der være tale om ny selvstændig, og dermed som udgangspunkt  

 ulovlig produktion.
Hensynet til at undgå konkurrenceforvridning i forhold  

 til det private erhvervsliv får så igen overvægt.
 De samme principper kan anvendes ved salg af know - how, hvis salget  

 forudsætter mere udgiftskrævende forundersøgelser eller  

 markedsføringsarbejde.
Hvis udgiften er nødvendig for at afsætte den pågældende know - how til en  

 rimelig pris, må udgiften som udgangspunkt anses for lovlig, selv om salget  

 sker i konkurrence med private erhvervsdrivende.
Det vil dog være en  

 forudsætning, at udgiften står i et rimeligt forhold til den forventede  

 indtjening, og at markedsføringen m.v. ikke har et så stort omfang, at  

 markedsføringen i sig selv kan anses som ny (ulovlig) produktion.
Ved  

 bedømmelsen af disse forudsætningers opfyldelse indgår med betydelig vægt  

 hensynet til at undgå konkurrenceforvridning i forhold til det private  

 erhvervsliv.
Hvis der undtagelsesvist ikke er sådanne hensyn til det private  

 erhvervsliv, fordi der ikke findes tilsvarende fabrikation eller tilsvarende  

 viden i det private erhvervsliv, vil fx et mere omfattende  

 markedsføringsarbejde formentlig kunne anses som lovligt.
I den konkrete sag har Naturgas Syd efter det oplyste indgået kontrakt med  

 det tyrkiske statsselskab Botas om konsulentbistand til nogle undersøgelser  

 af, hvorvidt det vil være hensigtsmæssigt at indføre naturgas i et område i  

 Tyrkiet.
Projektets formål for Naturgas Syd på længere sigt må antages at  

 være at få kontrakt på konsulentarbejde i forbindelse med udførelse af  

 projektet.
Den nu afsluttede forundersøgelse kan betragtes som markedsføring  

 af den know - how, som Naturgas Syd besidder.
Indenrigsministeriet har ikke  

 kendskab til markedsføringsudgifternes størrelse.
Da kontrakten mellem  

 Naturgas Syd og det tyrkiske statsselskab Botas imidlertid efter det oplyste  

 ikke er indgået i konkurrence med private erhvervsdrivende, er der efter  

 Indenrigsministeriets opfattelse tale om en lovlig kommunal opgave.
Det er  

 imidlertid en forudsætning, at naturgasselskaberne varetager opgaven på  

 forsvarlig måde, således at de deltagende kommuner ikke pådrager sig  

 ekstraordinært store økonomiske risici.
 Formålsbestemmelser i vedtægter for kommunale fællesskaber må fortolkes i  

 lyset af de almindelige kommunalfuldmagtsregler om kommunal biproduktion og  

 varetagelse af opgaver som accessorier til hovedopgaven, medmindre det ud fra  

 vedtægtsbestemmelserne i øvrigt eller på andet grundlag kan fastslås, at  

 formålsbestemmelsen må forstås snævrere.
 Da der ikke i vedtægterne m.v. vedrørende Naturgas Syd er holdepunkter  

 for, at fællesskabet skulle være afskåret fra at varetage sådanne opgaver,  

 som må betragtes som lovlig biproduktion i forbindelse med hovedproduktionen,  

 må Naturgas Syd's eksportaktiviteter (Tyrkiet) herefter anses for i  

 overensstemmelse med fællesskabets formålsparagraf.
 Indenrigsministeriets afgørelser og udtalelser om kommunale forhold 1987  

 3.2.
