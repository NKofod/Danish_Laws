Skriftlig fremsættelse (8. februar 2012) Skatteministeren (Thor Möger Pedersen) Herved tillader jeg mig for Folketinget at fremsætte:
Forslag til lov om ændring af tobaksafgiftsloven (Fastsættelse af minimumsantal af cigaretter i cigaretpakker) (Lovforslag nr.
L 82) Lovforslaget er en del af aftalen om finansloven for 2012 mellem regeringen (Socialdemokratiet, Radikale Venstre og Socialistisk Folkeparti) og Enhedslisten.
Formålet med lovforslaget er at forhindre salg af cigaretpakker, som indeholder mindre end 20 styk cigaretter.
Hermed sikres, at de forhøjelser af tobaksafgifterne, som blev aftalt i finansloven for 2012 og vedtaget i december 2011, afspejles i forbrugspriserne og derved har den ønskede sundhedsmæssige effekt.
 Afgiftsforhøjelserne blev gennemført ved lov nr. 1383 af 28. december 2011 om ændring af chokoladeafgiftsloven, tobaksafgiftsloven, øl- og vinafgiftsloven og forskellige andre love (Afgiftsforhøjelser på chokolade, sukkervarer, is, sodavand, tobak, øl og vin).
Danskerne lever i dag i gennemsnit kortere tid end borgere i de fleste andre OECD-lande.
En bedre folkesundhed opnås bedst ved at forebygge og forhindre, at sygdomme opstår.
Det giver flere gode leveår og større livskvalitet for den enkelte, og samfundet får gavn af et mindre pres på ressourcerne i sundhedsvæsenet.
Samtidig vil bedre forebyggelse betyde færre sygedage, hvilket reducerer arbejdsgivernes og det offentliges udgifter ved sygefravær.
Rygning er blandt de alvorligste risikofaktorer for sundheden.
Ifølge Forebyggelseskommissionens rapport kan knap 25 pct. af alle årlige dødsfald henføres direkte til rygning.
Lovforslaget sikrer, at den allerede vedtagne afgiftsstigning, svarende til en gennemsnitlig prisstigning på 3 kr. for 20 styk cigaretter, afspejles i forbrugspriserne og ikke blot omgås ved, at antallet af cigaretter i en pakke reduceres fra eksempelvis 20 til 18 styk, og pakken herefter sælges til samme pris som hidtil.
Lovforslaget skønnes ikke at have nævneværdige provenumæssige konsekvenser.
Det forslås, at loven træder i kraft den 1. april 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
