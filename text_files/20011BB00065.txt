Fremsat den 23. oktober 2001 af  

 udenrigsministeren (Mogens Lykketoft) Forslag til folketingsbeslutning om dansk maritimt bidrag til NATO s  

 flådeoperationer i den østlige del af Middelhavet Folketinget meddeler sit samtykke til, at et dansk  

 maritimt bidrag stilles til rådighed for NATO s flådeoperationer  

 i den østlige del af Middelhavet.
Det danske bidrag udsendes som led i  

 NATO s deltagelse i indsatsen mod den internationale terrorisme.
Bemærkninger til forslaget I.
Efter terrorangrebene mod USA den 11.  

 september 2001 har USA opbygget en bred international koalition af stater,  

 der er enige om at yde bistand til indsatsen mod den internationale  

 terrorisme.
En naturlig del af denne koalition er de 19 allierede i NATO.
Som  

 en del af koalitionen har også Danmark klart udtrykt vilje til at  

 bistå i indsatsen mod den internationale terrorisme.
 Umiddelbart efter terrorangrebene bekræftede FN s  

 sikkerhedsråd med resolution 1368 af 12. september retten til at  

 udøve individuelt eller kollektivt selvforsvar i overensstemmelse med  

 FN-pagtens artikel 51. Den 28. september 2001 fastslog FN s  

 sikkerhedsråd endvidere med resolution 1373, at terrorangrebet udgjorde  

 en trussel mod den internationale fred og sikkerhed og bekræftede  

 på ny retten til at udøve individuelt eller kollektivt  

 selvforsvar.
NATO-rådet fandt det den 2. oktober 2001 godtgjort,  

 at terrorangrebene mod USA den 11. september 2001 var af udenlandsk  

 oprindelse.
I overensstemmelse med NATO s erklæring af 12. september  

 2001 anså man derfor terrorangrebet som omfattet af  

 Washington-traktatens artikel 5. Dette betyder, at øvrige allierede,  

 herunder Danmark, under udøvelsen af retten til individuelt eller  

 kollektivt selvforsvar skal bistå USA med at tage de skridt, der er  

 nødvendige til at genoprette og bevare sikkerheden i det  

 nordatlantiske område.
II.
Som et indledende bidrag til sikring af freden i det  

 nordatlantiske område vedtog NATO-rådet på anmodning fra  

 USA den 4. oktober 2001 otte tiltag, der skal understøtte indsatsen  

 mod den internationale terrorisme.
De allieredes gennemførelse af de  

 otte tiltag sker på dels individuel, dels kollektiv basis.
Tiltagene  

 omfatter bl.a., at efterretningssamarbejdet øges, at havne og  

 flyvestationer stilles til rådighed for allierede, at reglerne for  

 overflyvning og landing på de allieredes territorier forenkles, at  

 sikkerheden øges omkring NATO s og individuelle allieredes  

 installationer, at USA s og andre allieredes styrker, der er udset til at  

 gennemføre opgaver i indsatsen mod international terrorisme, aflastes,  

 at NATO s varslingsfly stilles til rådighed, og at NATO s stående  

 flådestyrker indsættes.
Fra dansk side har man allerede taget de nødvendige  

 skridt til at gennemføre disse tiltag.
Der er bl.a. givet USA en  

 udvidet og fleksibel adgang til at benytte dansk luftrum, ligesom danske  

 flyvestationer og havne i givet fald også vil kunne stilles til  

 rådighed for USA og andre allierede.
Endvidere indgår der  

 danskere som besætningsmedlemmer i de af NATO s varslingsfly, der  

 allerede er indsat for at aflaste amerikanske varslingsfly.
I udmøntningen af disse tiltag har NATO ligeledes  

 deployeret NATO s Stående Middelhavsstyrke (Standing Naval Force  

 Mediterranean (STANAVFORMED)) til den østlige del af Middelhavet med  

 det formål at udvise tilstedeværelse og generelt forøge  

 Alliancens beredskab.
Det er ønsket at opretholde en kontinuerlig  

 tilstedeværelse med flådestyrker i denne del af Middelhavet  

 indtil videre.
Styrken skal konkret gennemføre overvågnings-,  

 kontrol- og patruljeopgaver med henblik på at støtte NATO s  

 eller individuelle allieredes operationer.
Hensigten er at demonstrere  

 NATO-alliancens vilje til at bidrage til indsatsen mod den internationale  

 terrorisme.
 Det er hensigten, at flådestyrken skal operere under  

 et robust mandat for magtanvendelse, der udover adgang til at anvende magt i  

 selvforsvar også vil omfatte muligheden for at anvende magt til at  

 gennemføre de pålagte opgaver.
 For at sikre en kontinuerlig tilstedeværelse af NATO  

 s stående flådestyrker i den østlige del af Middelhavet er  

 det hensigten, at tilstedeværelsen på skift skal varetages af  

 henholdsvis STANAVFORMED og Den Stående Atlanterhavsstyrke (Standing  

 Naval Force Atlantic (STANAVFORLANT)). Det er forventningen, at STANAVFORLANT  

 indledningsvist skal overtage opgaverne i perioden fra primo december 2001  

 til medio januar 2002. Herefter vil STANAVFORMED og STANAVFORLANT rotere hver  

 tredje måned.
Af hensyn til såvel en forsvarlig afvikling af  

 operationerne som flådestyrkens sikkerhed har NATO fundet det vigtigt,  

 at styrken har en afbalanceret sammensætning.
Som følge heraf  

 har NATO anmodet om, at bl.a.
Danmark bidrager til STANAVFORLANT s  

 operationer i den østlige del af Middelhavet.
Udover skibe fra flere  

 andre allierede vil flådestyrken også omfatte et antal fly og  

 eventuelt undervandsbåde.
Danmark har tilmeldt en korvet til NATO s  

 reaktionsstyrker, som vil kunne afsejle medio november 2001 med henblik  

 på deltagelse i operationen.
Korvetten skal støttes af et  

 nationalt logistisk element, som forudses etableret på enten Cypern  

 eller Kreta.
Eventuelt værnepligtigt personel ombord på korvetten  

 vil forinden udsendelse blive erstattet af kontraktansat personel.
Truslen  

 mod en NATO flådestyrke og et eventuelt dansk bidrag i den  

 østlige del af Middelhavet vurderes som værende lav.  

 Trusselsvurderingen kan ændre sig afhængig af operationens  

 karakter.
III.
Muligheden for magtanvendelse for et dansk maritimt  

 bidrag til NATO s flådeoperationer i den østlige del af  

 Middelhavet foreligger i medfør af FN-pagtens artikel 51 om  

 selvforsvar.
En sådan mulighed for magtanvendelse er bekræftet af  

 FN s sikkerhedsråd i resolutionerne 1368 af 12. september 2001 og 1373  

 af 28. september 2001.
IV.
Indsatsen mod international terrorisme vil være  

 langvarig og omfatte et bredt spektrum af tiltag, herunder af  

 økonomisk, politisk, diplomatisk og militær karakter.
Det er en  

 indsats, der kræver vedholdenhed og solidaritet af alle de involverede  

 nationer.
Der er allerede vedtaget og iværksat en lang række  

 tiltag i både FN, EU, NATO og OSCE.
Danmark har aktivt støttet  

 vedtagelsen af disse tiltag og arbejder målrettet for, at de  

 gennemføres hurtigst muligt.
Regeringen finder, at et dansk maritimt  

 bidrag til NATO s flådeoperationer i den østlige del af  

 Middelhavet ligger i naturlig forlængelse af den hidtidige klare danske  

 profil i arbejdet med at bekæmpe den internationale terrorisme.  

 Bidraget vil endvidere være et signal om, at man fra dansk side  

 vedkender sig forpligtelserne i Washington-traktatens artikel 5 og på  

 solidarisk vis er indstillet på at omsætte disse forpligtelser  

 til praktiske tiltag.
V.
Flådestyrkens robuste mandat for militær  

 magtanvendelse medfører, at der kan blive tale om anvendelse af magt  

 af en karakter, der falder inden for Grundlovens § 19, stk. 2.  

 Folketinget anmodes derfor om at meddele sit samtykke til, at et dansk  

 maritimt bidrag stilles til rådighed for NATO s flådeoperationer  

 i den østlige del af Middelhavet.
Det danske bidrag udsendes som led i  

 NATO s deltagelse i indsatsen mod den internationale terrorisme.
Regeringen vil løbende vurdere det danske bidrags  

 sammensætning med henblik på at sikre en effektiv  

 opgaveløsning.
Såfremt det skulle vise sig hensigtsmæssigt  

 at forlænge eller justere bidraget, eller såfremt der skulle ske  

 en væsentlig ændring i opgavens karakter, vil regeringen  

 rådføre sig med Det Udenrigspolitiske Nævn eller om  

 nødvendigt på ny forelægge sagen for Folketinget.
 Afgivelsen af en korvet til NATO s flådeoperationer  

 i den østlige del af Middelhavet og etableringen af et nationalt  

 logistisk element forventes at indebære en merudgift på ca. 7  

 mio. kr. for indsættelse i perioden medio november 2001 til ultimo  

 januar 2002 (inklusiv den nødvendige forlægningssejlads).  

 Udgifterne afholdes inden for forsvarsrammen.
