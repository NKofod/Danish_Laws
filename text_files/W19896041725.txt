 Afgørelse om, at beskæftigelse som salgskonsulent anses for  

 lønarbejde.
 Klage over, at arbejde som salgskonsulent blev anset for lønarbejde og  

 dermed omfattet af ATP-loven.
 ATP havde i sin afgørelse lagt vægt på, at pågældende var personligt  

 forpligtet til at udføre arbejdet, at ordrer blev optaget i virksomhedens  

 navn, at virksomheden fastsatte priserne på varerne, at der var fast  

 afgrænsede salgsdistrikter samt at vederlaget skattemæssigt blev betragtet  

 som A-indkomst.
 I klagen blev det gjort gældende, at der ifølge kontrakten ikke skal  

 indbetales ATP-bidrag, at priser, betalingsvilkår og leveringsbetingelser  

 alene blev fastsat af salgskonsulenten, der ligeledes sørgede for beregning,  

 fakturering og modtagelse af betaling.
 Det er yderligere gjort gældende, at klagerne kørte free-lance med egen  

 bil og uden tilskud, at salgskonsulenten også solgte for andre firmaer, at  

 der var aftalt en højere provision end sædvanligt og at den højere provision  

 gav meget mere end svarende til ATP-bidraget.
 Ankenævnets afgørelse:
 Ankenævnet tiltrådte ATP's afgørelse, hvorefter salgskonsulenterne må  

 anses for lønmodtagere i ATP-lovens forstand.
