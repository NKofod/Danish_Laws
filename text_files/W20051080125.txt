Ankestyrelsens principafgørelse P-29-05 om folkepension - tilbagebetalingskrav - dødsfald - udbetalt efter dødsfald Resume:
 Kommunens afgørelse om krav på tilbagebetaling af folkepension, der var udbetalt efter dødsfaldet, kunne ikke påklages til de sociale klageinstanser.
 Begrundelsen for afgørelsen var, at kravet først var opstået efter dødsfaldet og derfor ikke kunne anmeldes i dødsboet.
 Love:
Lov om social pension - lovbekendtgørelse nr. 1219 af 7. december 2004 - § 33, stk. 3, § 33, stk. 6 og § 33, stk. 7 Note:
*) Dette er i modsætning til omstændighederne i P-10-01 * * * * * Sagsfremstilling:
 En pensionist afgik ved døden 28. august 2004. Kommunen var ikke opmærksom på dødsfaldet og indsatte den 31. august 2004 pensionen for september måned på afdødes konto.
 Boet blev udlagt til datteren efter dødsboskiftelovens § 18.
Kommunen rejste efterfølgende krav om tilbagebetaling af pensionen for september måned.
Datteren afviste kravet og henviste til, at hun ikke hæftede for afdødes gæld, og at hun i øvrigt havde handlet korrekt og i overensstemmelse med, hvad hun var rådet til.
 Sagen blev behandlet i principielt møde med henblik på afklaring af nævnets og Ankestyrelsens kompetence i forhold til krav om tilbagebetaling af pension, når pensionen var udbetalt efter dødsfaldet.
 Afgørelse:
 Nævnet og Ankestyrelsen havde ikke kompetence til at behandle klagen, idet der ikke var tale om et tilbagebetalingskrav efter pensionslovens regler.
