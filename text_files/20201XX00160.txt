Skriftlig fremsættelse (11. november 2020) Skatteministeren (Morten Bødskov):
 Herved tillader jeg mig for Folketinget at fremsætte:
 Forslag til Lov om Tilsynet med told- og skatteforvaltningens it-område.
(Lovforslag nr.
L 87) Dette lovforslag har til formål at understøtte og styrke Skatteforvaltningens it-drift og it-udvikling.
Hvert år opkræver Skatteforvaltningen over 1.000 mia. kr. gennem sine mange it-systemer.
De penge skal bruges til at finansiere alt det, som vi ikke vil undvære i vores velfærdssamfund.
Velfungerende it-systemer i Skatteforvaltningen er således en forudsætning for vores model.
Regeringen offentliggjorde i efteråret 2019 resultatet af et eftersyn af Skatteforvaltningens akutte it-problemer.
Selvom der, med bred støtte fra Folketingets partier, er taget skridt i den rigtige retning, viste eftersynet, at der selv med tidmæssige udskydelser og flere ressourcer er tale om højrisikoprojekter.
Regeringen har på den baggrund vurderet, at der er behov for en stærkere styring og et styrket tilsyn med Skatteforvaltningens it-område.
 Med dette lovforslag ønsker regeringen at etablere et uafhængigt tilsyn med Skatteforvaltningens it-område, bestående af fem eksterne eksperter.
 Det uafhængige It-tilsyn skal understøtte det tilsyn, der allerede foregår i Skatteministeriet, og supplere den rådgivning, der ydes af Statens It-råd.
 It-tilsynet skal rådgive Skatteforvaltningen om udfordringer på it-området, herunder håndtering af Skatteforvaltningens mange ældre og udskiftningsmodne it-systemer samt it-understøttelsen af store lovkomplekser.
Det foreslås, at det uafhængige It-tilsyn gives en række tilsynsbeføjelser.
Det foreslås bl.a., at der indføres et krav om, at Skatteforvaltningen skal forelægge sagen for skatteministeren, hvis en anbefaling fra tilsynet ikke følges.
Skatteministeren underretter efterfølgende Folketingets Skatteudvalg herom.
 Herudover foreslås det, at It-tilsynet gives mulighed for at anmode Skatteforvaltningen om en redegørelse for større og væsentlige beslutninger på it-området og om uddybende beslutningsgrundlag for fx større strategiske beslutninger.
 Desuden foreslås det, at It-tilsynet skal orientere skatteministeren om It-tilsynets arbejde i en årlig redegørelse, som forud for offentliggørelsen bliver forelagt for Folketingets Skatteudvalg.
Efter lovforslaget er It-tilsynet tillige tiltænkt en rolle i forhold til behandling af relevante indberetninger, som It-tilsynet modtager via whistleblowerordninger, der dækker Skatteforvaltningens it-område.
It-tilsynet vil på denne måde medvirke til at sikre, at alvorlige fejl i eller alvorlige uregelmæssigheder forbundet med it-driften og/eller it-udviklingen af Skatteforvaltningens it-systemer bringes frem i lyset.
 Etableringen af et tilsyn ændrer ikke på, at det er skatteministeren, som er ansvarlig for opgavevaretagelsen i Skatteforvaltningen, herunder på it-området.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
