Bekendtgørelse om erstatnings- og taksationskommissioner og overerstatnings- og taksationskommissioner til behandling af sager om erstatning og kompensation til minkvirksomheder og visse følgeerhverv I medfør af § 8, stk. 5, § 10 a, stk. 1, og § 10 b i lov om aflivning af og midlertidigt forbud mod hold af mink, jf. lovbekendtgørelse nr. 1211 af 7. juni 2021, fastsættes:
Kapitel 1 Anvendelsesområde og definitioner § 1. Bekendtgørelsen fastsætter regler om oprettelse og sammensætning af samt sagsbehandling ved de erstatnings- og taksationskommissioner og overerstatnings- og taksationskommissioner, der skal behandle visse sager om tildeling af erstatning og kompensation til minkvirksomheder og visse følgeerhverv som følge af aflivning af og midlertidigt forbud mod hold af mink, jf. § 1, stk. 1, jf. regler udstedt i medfør af § 8, stk. 3, og § 8 e, stk. 1, i lov om aflivning af og midlertidigt forbud mod hold af mink.
Bekendtgørelsen fastsætter endvidere regler om nedlæggelse af kommissionerne.
 § 2. I denne bekendtgørelse forstås ved:
 1) Minkvirksomhed:
 a) Enhver virksomhed ejet af en fysisk eller juridisk person, der har været i drift frem til den 4. november 2020, og som havde egenproduktion af mink i Danmark i 2018, 2019 eller 2020.
 b) Enhver virksomhed ejet af en fysisk eller juridisk person, som er ophørt i perioden fra den 15. juni 2020 til den 4. november 2020, og som havde egenproduktion af mink i Danmark i 2018, 2019 eller 2020.
 c) Enhver virksomhed ejet af en fysisk eller juridisk person, der har været i drift frem til den 4. november 2020, og som den 4. november 2020 havde disponeret og gennemført konkrete tiltag med henblik på opstart af egenproduktion af mink i Danmark i 2020 eller 2021.
 2) Følgeerhverv:
 a) Dansk Pelsdyravlerforening a.m.b.a.
 b) Udlejning af stald- og burkapacitet til minkproduktion i Danmark, eller pelserier, som betjener minkproduktion i Danmark, der har været i drift frem til den 4. november 2020.
 c) Udlejning af stald- og burkapacitet til minkproduktion i Danmark, eller pelserier, som betjener minkproduktion i Danmark, som er ophørt i perioden fra den 15. juni 2020 til den 4. november 2020.
 d) Enhver virksomhed ejet af en fysisk eller juridisk person, der har været i drift frem til den 4. november 2020, og hvor mindst halvdelen af omsætningen i perioden 2017-2019 eller hertil svarende forskudte regnskabsår hidrørte fra virksomhed rettet mod minkproduktion i Danmark.
 e) Enhver virksomhed ejet af en fysisk eller juridisk person, som er ophørt i perioden fra den 15. juni 2020 til den 4. november 2020, og hvor mindst halvdelen af omsætningen i perioden 2017-2019 eller hertil svarende forskudte regnskabsår hidrørte fra virksomhed rettet mod minkproduktion i Danmark.
 3) Parter:
 a) Ansøgeren.
 b) Fødevarestyrelsen.
 c) Enhver, der har retlig interesse i sagens udfald.
Kapitel 2 Oprettelse og sammensætning af erstatnings- og taksationskommissioner og overerstatnings- og taksationskommissioner m.v.
 § 3. Ministeren for fødevarer, landbrug og fiskeri nedsætter seks erstatnings- og taksationskommissioner til at behandle og træffe afgørelse i sager om erstatning og kompensation til minkvirksomheder og visse følgeerhverv efter regler udstedt i medfør af § 8, stk. 3, og § 8 e, stk. 1, i lov om aflivning af og midlertidigt forbud mod hold af mink.
 Stk. 2. Fire af erstatnings- og taksationskommissionerne nedsættes til at behandle og træffe afgørelse i sager om erstatning og kompensation til minkvirksomheder ved permanent ophør af den minkspecifikke del af virksomheden samt eventuelle til virksomheden tilknyttet ledig kapacitet og minkspecifik accessorisk virksomhed.
 Stk. 3. Én af erstatnings- og taksationskommissionerne nedsættes til at behandle og træffe afgørelse i sager om kompensation til minkvirksomheder, som ønsker at genoptage den minkspecifikke del af virksomheden, når det midlertidige forbud mod hold af mink, jf. § 1, stk. 1, i lov om aflivning af og midlertidigt forbud mod hold af mink, ophører.
 Stk. 4. Én af erstatnings- og taksationskommissionerne nedsættes til at behandle og træffe afgørelse i sager om kompensation til følgeerhverv.
Stk. 5. Ministeren fastlægger fordelingen af erstatnings- og taksationskommissionernes forretningsområder.
Ministeren kan ændre i erstatnings- og taksationskommissionernes antal.
Stk. 6. Ministeren udpeger for hver kommission, jf. stk. 2-4, én eller flere formænd, der skal have juridisk kandidateksamen eller tilsvarende juridiske kvalifikationer af betydning for varetagelse af hvervet.
Ved behandlingen af den enkelte sag består en erstatnings- og taksationskommission af fire medlemmer og én formand.
Formanden udtager til behandlingen af den enkelte sag fire medlemmer fra en liste udfærdiget af ministeren, jf. stk. 7. Formanden sikrer, at erstatnings- og taksationskommissionerne sammensættes i overensstemmelse med § 6.
Stk. 7. Ministeren udpeger personer, der optages på en liste over medlemmer af erstatnings- og taksationskommissionerne.
Til udpegning som medlemmer af erstatnings- og taksationskommissionerne indstiller Dansk Pelsdyravlerforening a.m.b.a., Det Danske Minkerhverv, Landbrug & Fødevarer F.m.b.
A., DI, Dansk Erhverv, Finans Danmark og FSR  danske revisorer kandidater.
Ministeren er ikke forpligtet af en indstilling.
Ministeren kan høre andre end de nævnte organisationer om forslag til kandidater.
Stk. 8. En erstatnings- og taksationskommission er beslutningsdygtig, når formanden og mindst 2 andre medlemmer er til stede, medmindre andet er bestemt i denne bekendtgørelse.
I tilfælde af stemmelighed er formandens stemme afgørende.
 Stk. 9. Formanden for en erstatnings- og taksationskommission kan, uden medvirken af kommissionens øvrige medlemmer, træffe afgørelse om processuelle spørgsmål, afgørelser om aktindsigt, afgørelser om gennemførelse af registrering, fotodokumentation, levetidsvurdering og markedsprisvurdering, afgørelser om at staten ikke erhverver ret til visse aktiver mod at de pågældende aktivers realiserede salgsværdi, dog mindst den aktuelle markedsværdi af aktivet, fradrages i opgørelsen af erstatningen eller kompensationen, og afgørelser om igangsættelse af nedrivning og fjernelse af aktiver.
 Stk. 10. De i stk. 1 nævnte erstatnings- og taksationskommissioner skal løbende sikre en ensartet praksis i deres afgørelser.
Stk. 11. Inden de i stk. 1 nævnte erstatnings- og taksationskommissioner træffer afgørelse i konkrete sager, gennemgår kommissionerne et antal repræsentative sager med henblik på kalibrering af takseringen på tværs af de oprettede kommissioner.
Udvælgelsen af repræsentative sager skal ske med inddragelse af relevante brancheorganisationer.
 § 4. Ministeren for fødevarer, landbrug og fiskeri nedsætter fire overerstatnings- og taksationskommissioner til efterprøvelse af afgørelser truffet af de i § 3, stk. 2-4, nævnte erstatnings- og taksationskommissioner.
Stk. 2. Ministeren fastsætter, hvilke erstatnings- og taksationskommissioners afgørelser den enkelte overerstatnings- og taksationskommission skal behandle.
Ministeren kan ændre i overerstatnings- og taksationskommissionernes antal.
Stk. 3. Ministeren udpeger for hver overerstatnings- og taksationskommission én eller flere formænd, der skal have juridisk kandidateksamen eller tilsvarende juridiske kvalifikationer af betydning for varetagelse af hvervet.
Ved behandlingen af den enkelte sag består en overerstatnings- og taksationskommission af fire medlemmer og én formand.
Formanden udtager til behandlingen af den enkelte sag fire medlemmer fra en liste udfærdiget af ministeren, jf. stk. 4. Formanden sikrer, at overerstatnings- og taksationskommissionerne sammensættes i overensstemmelse med § 6.
Stk. 4. Ministeren udpeger personer, der optages på en liste over medlemmer af overerstatnings- og taksationskommissionerne.
Til udpegning som medlemmer af overerstatnings- og taksationskommissionerne indstiller Dansk Pelsdyravlerforening a.m.b.a., Det Danske Minkerhverv, Landbrug & Fødevarer F.m.b.
A., DI, Dansk Erhverv, Finans Danmark og FSR  danske revisorer kandidater.
Ministeren er ikke forpligtet af en indstilling.
Ministeren kan høre andre end de nævnte organisationer om forslag til kandidater.
Stk. 5. En overerstatnings- og taksationskommission er beslutningsdygtig, når formanden og mindst 2 andre medlemmer er til stede, medmindre andet er bestemt i denne bekendtgørelse.
I tilfælde af stemmelighed er formandens stemme afgørende.
 Stk. 6. Formanden for en overerstatnings- og taksationskommission kan, uden medvirken af kommissionens øvrige medlemmer, træffe afgørelse om processuelle spørgsmål og afgørelser om aktindsigt.
 § 5. Erstatnings- og taksationskommissionerne og overerstatnings- og taksationskommissionerne er uafhængige instanser, der ikke er undergivet instruktioner om den enkelte sags behandling og afgørelse.
 Stk. 2. Medlemmer af erstatnings- og taksationskommissionerne og overerstatnings- og taksationskommissionerne skal fungere uafhængigt i deres virke i kommissionerne.
 § 6. Formanden og medlemmer af en erstatnings- og taksationskommission og overerstatnings- og taksationskommission skal til behandling af den enkelte sag tilsammen have tilstrækkelig indsigt i vurdering af ejendomme, driftsmidler, inventar m.v., indsigt i salg af virksomheder, indsigt i revision og regnskab samt indsigt i minkproduktion, pelsindustri, fodervirksomhed m.v.
§ 7. Formanden for en erstatnings- og taksationskommission eller en overerstatnings- og taksationskommission kan under en sags behandling anmode særligt sagkyndige om bistand, herunder til at afgive vejledende udtalelser.
Godtgørelse til de særligt sagkyndige fastsættes af kommissionen.
 § 8. Transportministeriet stiller sekretariatsbistand til rådighed for erstatnings- og taksationskommissionerne og overerstatnings- og taksationskommissionerne.
Kapitel 3 Fremgangsmåde for erstatnings- og taksationskommissionerne § 9. Til brug for erstatnings- og taksationskommissionens afgørelse m.v. skal der føres en protokol.
§ 10. I sager om erstatning og kompensation til minkvirksomheder indsender minkvirksomheden en ansøgning til Fødevarestyrelsen efter regler udstedt i medfør af § 8, stk. 4, i lov om aflivning af og midlertidigt forbud mod hold af mink.
Fødevarestyrelsen videresender ansøgningen og sagens akter til erstatnings- og taksationskommissionen.
 Stk. 2. I sager om kompensation til følgeerhverv indsender følgeerhvervsvirksomheden en ansøgning til erstatnings- og taksationskommissionen efter regler udstedt i medfør af § 8, stk. 4, i lov om aflivning af og midlertidigt forbud mod hold af mink.
 Stk. 3. Ved tilrettelæggelse af arbejdet i erstatnings- og taksationskommissionen nedsat efter § 3, stk. 4, skal behandlingen af ansøgning om kompensation modtaget fra Dansk Pelsdyravlerforening a.m.b.a. prioriteres.
§ 11. I sager om kompensation til følgeerhverv kan erstatnings- og taksationskommissionen af egen drift indledningsvis træffe særskilt afgørelse om, hvorvidt ansøgeren er berettiget til kompensation som følgeerhverv.
Den særskilte afgørelse kan træffes uden besigtigelse og på grundlag af skriftlige udtalelser fra parterne, hvis det er åbenbart, at kriterierne for, at ansøgeren er berettiget til kompensation som følgeerhverv, ikke er opfyldt, eller ansøgeren anmoder herom.
Formanden kan bestemme, at sagen kan afgøres ved skriftlig forelæggelse for medlemmerne, uden at der afholdes møde.
 Stk. 2. Såfremt den særskilte afgørelse giver ansøgeren medhold i, at ansøgeren er berettiget til kompensation som følgeerhverv, fortsætter erstatnings- og taksationskommissionen sagsbehandlingen, jf. §§ 12-14.
 Stk. 3. Såfremt den særskilte afgørelse ikke giver ansøgeren medhold i, at ansøgeren er berettiget til kompensation som følgeerhverv, afslutter erstatnings- og taksationskommissionen sagen.
 Stk. 4. Den særskilte afgørelse, jf. stk. 2 og 3, kan indbringes for overerstatnings- og taksationskommissionen, jf. § 15.
 § 12. Når erstatnings- og taksationskommissionen modtager en ansøgning om erstatning og kompensation, indhenter kommissionen oplysninger fra ansøgeren.
Stk. 2. Formanden for en erstatnings- og taksationskommission indkalder med et passende varsel på mindst 4 uger til besigtigelsesforretning.
Varslet kan dog efter aftale med ansøgeren forkortes til mindst 7 dage.
Indkaldelsen skal sendes til erstatnings- og taksationskommissionens medlemmer og sagens parter.
I indkaldelsen kan erstatnings- og taksationskommissionens formand fastsætte en frist for indsendelse af yderligere skriftlige indlæg med krav om, at eventuelle indlæg samtidigt sendes til sagens øvrige parter.
Stk. 3. En erstatnings- og taksationskommission nedsat efter § 3, stk. 3, kan dog uanset stk. 2 beslutte at træffe afgørelse om kompensationen på skriftligt grundlag efter en af formanden fastsat frist for indsendelse af skriftlige indlæg fra parterne.
En parts skriftlige indlæg skal sendes samtidig til sagens øvrige parter.
Kommissionen sender sin afgørelse til parterne.
Afgørelsen skal indeholde oplysning om muligheden for at indbringe afgørelsen for overerstatnings- og taksationskommissionen og fristen for indbringelse, jf. § 15, stk. 2.
Stk. 4. I særlige tilfælde, herunder af hensyn til sagens omfang, kan formanden for en erstatnings- og taksationskommission bestemme, at der skal afholdes flere på hinanden følgende besigtigelsesforretninger efter stk. 2. Den enkelte besigtigelsesforretning kan i så fald vedrøre et eller flere afgrænsede spørgsmål.
Erstatnings- og taksationskommissionens formand bestemmer antallet af besigtigelsesforretninger, herunder på hvilket tidspunkt den sidste besigtigelsesforretning har været afholdt.
§ 13. Under en besigtigelsesforretning indkaldt efter § 12, stk. 2, oplyser erstatnings- og taksationskommissionen de fremmødte om sagen.
Parterne har adgang til under besigtigelsesforretningen at fremsætte deres synspunkter vedrørende erstatningens og kompensationens omfang, størrelse, fordeling m.v.
Stk. 2. Erstatnings- og taksationskommissionen kan tage stilling til ethvert spørgsmål om erstatning og kompensation, herunder om de nødvendige kriterier for opnåelse af erstatning og kompensation er opfyldt, uanset om det er fremsat af parterne.
Parterne skal forinden have lejlighed til at udtale sig om disse spørgsmål.
Stk. 3. Erstatnings- og taksationskommissionen fremsætter senest 7 dage efter afholdelse af besigtigelsesforretningen forslag til størrelsen af erstatnings- og kompensationsbeløbet med angivelse af de enkelte poster, vilkår og fordeling af erstatningen og kompensationen, medmindre det på grund af eksempelvis sagens omfang eller kompleksitet ikke er muligt at overholde fristen.
Parterne skal i givet fald underrettes om grunden til fristoverskridelsen og om, hvornår et forslag kan forventes at foreligge.
Stk. 4. Såfremt der afholdes flere på hinanden følgende besigtigelsesforretninger, jf. § 12, stk. 4, fremsætter erstatnings- og taksationskommissionen senest 14 dage efter afholdelse af den sidste besigtigelsesforretning et samlet forslag til størrelsen af erstatnings- og kompensationsbeløbet med angivelse af de enkelte poster, vilkår og fordeling af erstatningen og kompensationen, medmindre det på grund af eksempelvis sagens omfang eller kompleksitet ikke er muligt at overholde fristen.
Parterne skal i givet fald underrettes om grunden til fristoverskridelsen og om, hvornår et forslag kan forventes at foreligge.
 Stk. 5. Forslaget udfærdiges i skriftlig form og tilsendes parterne.
Stk. 6. Hvis forslaget accepteres af parterne, indfører erstatnings- og taksationskommissionen forslaget i den i § 9 omhandlede protokol.
Sagen er herefter afsluttet.
 § 14. Accepteres forslaget, jf. § 13, stk. 3 og 4, ikke af parterne senest 14 dage efter modtagelsen, eller afvises forslaget af en af parterne, træffer erstatnings- og taksationskommissionen afgørelse om erstatningens og kompensationens fastsættelse, vilkår og fordeling af erstatningen og kompensationen, jf. stk. 2. Formanden for erstatnings- og taksationskommissionen kan i særlige tilfælde bestemme, at fristen for parternes accept af forslaget skal være længere end 14 dage.
Stk. 2. Erstatnings- og taksationskommissionens afgørelse efter stk. 1 skal fremsendes til parterne senest 8 uger efter afholdelse af besigtigelsesforretningen, jf. § 13, stk. 1, medmindre dette på grund af eksempelvis sagens omfang eller kompleksitet ikke er muligt.
Parterne skal i givet fald underrettes om grunden til fristoverskridelsen og om, hvornår en afgørelse kan forventes at foreligge.
Såfremt der afholdes flere på hinanden følgende besigtigelsesforretninger, jf. § 12, stk. 4, regnes fristen på 8 uger fra afholdelse af den sidste besigtigelsesforretning.
Stk. 3. Erstatnings- og taksationskommissionens afgørelse skal sendes til parterne.
Afgørelsen skal være begrundet og forholde sig til de synspunkter og indsigelser, som parterne er fremkommet med.
Der kan fastsættes retningslinjer om angivelse af erstatningens og kompensationens fordeling på forskellige poster.
 Stk. 4. Afgørelsen skal indeholde oplysning om muligheden for at indbringe afgørelsen for overerstatnings- og taksationskommissionen og fristen for indbringelse, jf. § 15, stk. 2.
 Stk. 5. Minkvirksomheder og følgeerhvervsvirksomheder kan efter anmodning få genoptaget afgørelsen om erstatningens eller kompensationens udmåling inden for en periode på 5 år efter afgørelsen, såfremt overerstatnings- og taksationskommissionens afgørelse eller en endelig dom i en anden sag vil kunne have betydning for minkvirksomhedens eller følgeerhvervsvirksomhedens erstatning eller kompensation.
Fremgangsmåde for overerstatnings- og taksationskommissionerne § 15. Erstatnings- og taksationskommissionernes afgørelser kan indbringes for overerstatnings- og taksationskommissionerne af parterne.
Overerstatnings- og taksationskommissionerne kan begrænse sin prøvelse af en afgørelse til de forhold, der er klaget over.
Hvis en klage indeholder flere klagepunkter, kan overerstatnings- og taksationskommissionerne begrænse sin prøvelse til de væsentligste forhold.
Stk. 2. Erstatnings- og taksationskommissionens afgørelse skal indbringes skriftligt til erstatnings- og taksationskommissionens formand, senest 4 uger efter at afgørelsen er meddelt parterne.
Erstatnings- og taksationskommissionens formand videresender klagen til overerstatnings- og taksationskommissionerne.
Overerstatnings- og taksationskommissionens formand afviser af egen drift klager, der er modtaget efter fristens udløb.
Overerstatnings- og taksationskommissionens formand kan, når der foreligger særlige grunde og efter at have indhentet udtalelse fra sagens øvrige parter, beslutte at behandle en klage, der er modtaget efter fristens udløb.
 Stk. 3. Erstatnings- og taksationskommissionernes afgørelser efter denne bekendtgørelse kan ikke indbringes for anden administrativ myndighed end overerstatnings- og taksationskommissionerne, jf. stk. 1. Overerstatnings- og taksationskommissionernes afgørelser kan ikke indbringes for anden administrativ myndighed.
 § 16. For overerstatnings- og taksationskommissionens arbejde gælder §§ 9, 12, 13, stk. 1-2, og 14, stk. 2-3, jf. dog stk. 2.
Stk. 2. Hvis det alene er spørgsmålet om godtgørelse efter § 18, stk. 3, der er indbragt for overerstatnings- og taksationskommissionen, kan kommissionen afgøre sagen på grundlag af skriftlige udtalelser fra parterne og uden besigtigelse.
Formanden kan bestemme, at sagen kan afgøres ved skriftlig forelæggelse for medlemmerne, uden at der afholdes møde.
Stk. 3. Hvis den i § 11 omhandlede særskilte afgørelse er indbragt for overerstatnings- eller taksationskommissionen, kan kommissionen afgøre sagen uden besigtigelse og på grundlag af skriftlige udtalelser fra parterne.
Formanden kan bestemme, at sagen kan afgøres ved skriftlig forelæggelse for medlemmerne, uden at der afholdes møde.
 Stk. 4. Overerstatnings- og taksationskommissionernes afgørelser skal indeholde oplysning om muligheden for at indbringe afgørelsen for domstolene og om fristen herfor, jf. § 19, stk. 1.
 Stk. 5. Minkvirksomheder og følgeerhvervsvirksomheder kan efter anmodning få genoptaget afgørelsen om erstatningens eller kompensationens udmåling, såfremt en endelig dom i en anden sag vil kunne have betydning for minkvirksomhedens eller følgeerhvervsvirksomhedens erstatning eller kompensation.
Kapitel 4 Udbetaling af erstatning og kompensation § 17. Fødevarestyrelsen skal uden unødigt ophold udbetale erstatning og kompensation, som erstatnings- og taksationskommissionen eller overerstatnings- og taksationskommissionen har truffet afgørelse om, til de berettigede, og når vilkårene for udbetaling er opfyldt.
Det samme gælder, hvis sagen afsluttes ved parternes accept af erstatnings- og taksationskommissionens forslag til erstatningens og kompensationens fastsættelse, jf. § 13, stk. 6.
Kapitel 5 Honorering og sagsomkostninger § 18. Der ydes vederlag til formanden for de i § 3, stk. 2-4, og § 4, stk. 1, nævnte kommissioner, som afholdes af Ministeriet for Fødevarer, Landbrug og Fiskeri.
 Stk. 2. Ministeriet for Fødevarer, Landbrug og Fiskeri afholder kommissionernes øvrige udgifter, herunder honorarer til kommissionernes øvrige medlemmer, godtgørelse til særligt sagkyndige indkaldt af kommissionens formand, transport- og forplejningsudgifter m.v.
 Stk. 3. Erstatnings- og taksationskommissionen og overerstatnings- og taksationskommissionen kan pålægge Ministeriet for Fødevarer, Landbrug og Fiskeri at betale en passende godtgørelse, når minkvirksomheden eller følgeerhvervsvirksomheden til varetagelse af sine interesser under sagens behandling har afholdt nødvendige udgifter til sagkyndig bistand, herunder til advokat, revisor mv.
 Stk. 4. Ministeriet for Fødevarer, Landbrug og Fiskeri kan forskudsvis indbetale beløb til sekretariaterne for kommissionerne til bestridelse af kommissionernes opgaver i forbindelse med behandlingen af sager om erstatning og kompensation.
Kapitel 6 Søgsmål § 19. Overerstatnings- og taksationskommissionens afgørelse kan af parterne indbringes for domstolene som et søgsmål mellem disse.
Påstande i et søgsmål om, at overerstatnings- og taksationskommissionens afgørelse er ugyldig som følge af sagsbehandlingsfejl eller lignende, kan af hver af parterne indbringes for domstolene og skal rettes mod overerstatnings- og taksationskommissionen.
 Stk. 2. Søgsmål til prøvelse af afgørelser truffet af en overerstatnings- og taksationskommission skal være anlagt inden 6 måneder efter, at afgørelsen er meddelt.
 Stk. 3. Afgørelser, der kan efterprøves af en overerstatnings- og taksationskommission efter reglerne i denne bekendtgørelse, kan ikke indbringes for domstolene, før denne klagemulighed er udnyttet.
Kapitel 7 Nedlæggelse af kommissioner m.v.
 § 20. Ministeren for fødevarer, landbrug og fiskeri nedlægger de i § 3, stk. 1-4, og § 4, stk. 1, omhandlede kommissioner ved afbeskikkelse af de udpegede formænd og personer på de i § 3, stk. 7, og § 4, stk. 4, nævnte lister over medlemmer.
 Stk. 2. Ministeren for fødevarer, landbrug og fiskeri afbeskikker endvidere udpegede formænd og personer på de i § 3, stk. 7, og § 4, stk. 4, nævnte lister over medlemmer, som ønsker at fratræde embedet, eller hvis der foreligger særlige omstændigheder.
 § 21. Bekendtgørelsen træder i kraft den 15. oktober 2021.
