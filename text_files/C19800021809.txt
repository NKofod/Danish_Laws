 Ved lov nr. 483 af 5. november 1980 er der sket en række ændringer i lov  

 om midlertidig regulering af boligforholdene, jfr. lovbekendtgørelse nr. 34  

 af 29. januar 1980. Ændringerne træder i kraft den 1. januar 1981.
 De efter 1. januar 1981 gældende bestemmelser er herefter optrykt som  

 lovbekendtgørelse nr. 514 af 25. november 1980.
 Boligstyrelsen har i medfør af lovens § 22 a, stk. 8, udarbejdet  

 bekendtgørelse om binding af vedligeholdelsesbeløb i Grundejernes  

 Investeringsfond, bekendtgørelse nr. af . december 1980. Bekendtgørelsen er  

 optaget som bilag 1 til nærværende cirkulære.
 Som bilag 2 er optaget vejledning vedrørende beregning af arealet af  

 boliger og erhvervslokaler.
 Nærværende cirkulære omhandler de ved lovændringen indførte og ændrede  

 bestemmelser.
 Cirkulæret supplerer og ændrer punkterne 13, 17, 21, 23-28, 48 samt 63 i  

 boligstyrelsens cirkulære af 4. december 1979 om boligreguleringsloven og  

 punkt 1 i boligstyrelsens cirkulære af 5. februar 1980 om  

 boligreguleringsloven.
 De væsentligste ændringer i forhold til den hidtil gældende lov er  

 følgende:
1. Ved § 18 a og kap.
III A er der givet udlejere af  

 ejendomme, som har mere end 2 lejligheder, og som er taget i brug før 1964,  

 adgang til at vælge at forøge afsætningen til vedligeholdelse for den enkelte  

 ejendom mod at lade de til vedligeholdelse afsatte beløb binde på en konto  

 for ejendommen i Grundejernes Investeringsfond.
Frigivelse af de indbetalte  

 beløb kan herefter kun ske, når udlejeren dokumenterer, at  

 vedligeholdelsesudgifter m. m. svarende til de beløb, der ønskes udbetalt, er  

 afholdt på ejendommen.
 I bekendtgørelse nr. 575 af 18. december 1980. er der fastsat nærmere  

 regler om binding af veligeholdelsesbeløb i Grundejernes Investeringesfond.
 Beløb afsat efter denne ordning indgår som driftsomkostninger ved  

 beregning af omkomstningsbestemt leje.
 (Vedrører punkterne 1-12).
 2. Der er i lovens § 13 fastsat en frist på 3 uger,  

 inden for hvilken en udlejer i forbindelse med varsling af lejerforhøjelse på  

 beboerrepræsentanternes begæring skal afgive supplerende oplysninger  

 vedrørende ejendommens budget og vedligeholdelsesregnskab.
 (Vedrører punkt 13).
 3. En lejer, der efter 1 års forløb bliver opmærksom  

 på, at lejen overstiger det lejedes værdi, vil efter ændringen i lovens § 17  

 have mulighed for at kræve lejen nedsat med virkning for fremtiden.
 (Vedrører punkt 14).
 4. Huslejenævnets adgang til efter den tidligere § 22,  

 stk. 4, at fastsætte afslag i lejen, indtil pålagte vedligeholdelsesarbejder  

 er bragt i orden, er bortfaldet.
 (Vedrører punkt 15).
 5. Ved indbringelse af huslejenævnets afgørelse for  

 ankenævnet, afkræves der klageren et gebyr på 50 kr. pr. lejlighed eller  

 lokale, hvorom afgørelse indbringes, jfr. lovens § 44. Gebyret tilfalder  

 kommunen, uanset sagens udfald.
 (Vedrører punkt 16).
 6. Der er åbnet mulighed for, at Grundejernes  

 Investeringsfond i medfør af lovens § 60 kan påbegynde udførelsen af  

 nødvendige vedligeholdelsesarbejder på en ejendom, uanset at udlejeren har  

 indbragt spørgsmålet herom for domstolene.
 (Vedrører punkt 18).
 7. Såfremt udlejeren ikke deponerer eller stiller  

 sikkerhed for investeringsfondens tilgodehavender, jfr. § 60, stk. 7, kan  

 fonden yde udlejeren et lån til dækning af udgifterne ved arbejdets  

 udførelse.
 Lovændringen medfører, at lånet ved tinglysning får pant i ejendommen med  

 fortrinsret efter ejendomsskatter, men uden personlig hæftelse, jfr. § 60,  

 stk. 4.
 (Vedrører punkt 18).
 8. Det er i lovens § 60, stk. 5, fastsat, at  

 Grundejernes Investeringsfond får sikkerhed for, at krav på beløb, der for  

 ejerens regning er anvendt af fonden på ejendommen, ikke udslettes ved  

 tvangsauktion.
 (Vedrører punkt 18).
 9. Ved ændring af lovens § 66 er det præciseret, at  

 såvel lejeforhøjelser for forbedringer, som udlejeren frivilligt udfører, som  

 lejeforhøjelser, der er en følge af påbudte forbedringer, skal medregnes i en  

 eventuel difference mellem de beløb, som hensættes til vedligeholdelse efter  

 den tidligere og den nugældende lovgivning.
 Lejeforhøjelser, der er en følge af påbudte forbedringer, udløser  

 afsætning efter lovens § 66.
I.
Vedligeholdelseskonto i Grundejernes Investeringsfond 1. Indførelse af en bunden konto i Grundejernes  

 Investeringsfond Ved indførelsen af lovens § 18 a og kapitel III A er der åbnet adgang for  

 udlejere af ejendomme, taget i brug før 1964, med mere end 2  

 beboelseslejligheder, til at forøge det beløb, der ifølge lovens § 18 skal  

 afsættes til en ejendoms vedligeholdelse med 5 kr. pr. m2 bruttoetageareal  

 pr. 1. 1. 1981 og yderligere 5 kr. pr. m2 bruttoetageareal pr. 1. 1. 1982,  

 mod at det samlede beløb, der afsættes til ejendommens vedligeholdelse bindes  

 på en konto for ejendommen i Grundejernes Investeringsfond.
De nævnte beløb  

 på 2 * 5 kr. indeksreguleres ligesom den øvrige del af afsætningen efter  

 bestemmelsen i lovens § 18, stk. 1, sidste pkt.
 Ved ejendomme med mere end 2 lejligheder forstås i denne forbindelse også  

 ejendomme med 2 beboelseslejligheder, hvis der i ejendommen ud over de to  

 lejligheder findes andre udlejede lokaler.
Ordningen er frivillig og får - i modsætning til f. eks.  

 afsætningsforøgelserne efter § 18, stk. 1, 3. og 4. pkt. - først virkning for  

 den enkelte ejendom fra det tidspunkt, på hvilket udlejeren vælger at forhøje  

 lejen og derved indtræde i ordningen.
Den enkelte udlejer kan således frit  

 vælge, om han efter udgangen af 1980 ønsker at foretage afsætning til en  

 ejendoms vedligeholdelse som hidtil alene efter reglen i lovens § 18 eller  

 efter den nyindførte ordning efter § 18 a og kapitel III A, der indebærer, at  

 såvel afsætningsbeløbene efter § 18, stk. 1, 2.-4. punktum som de nye  

 afsætningsbeløb efter § 18 a skal bindes på en konto i Grundejernes  

 Investeringsfond.
Den enkelte udlejer kan ligeledes vælge at lade ejendommen  

 overgå til den nyindførte vedligeholdelsesordning på et senere tidspunkt.  

 Derimod kan en udlejer, der er indtrådt i ordningen, ikke vælge senere igen  

 at udtræde heraf, ligesom heller ikke en eventuelt senere erhverver af  

 ejendommen har denne mulighed.
 Såfremt en udlejer ønsker at foretage afsætning til vedligeholdelse efter  

 reglerne i § 18 a og kapitel III A, skal i ejendomme med  

 beboerrepræsentation, beboerrepræsentanterne, og i ejendomme uden  

 beboerrepræsentation, samtlige lejere, have meddelelse om etableringen af den  

 bundne konto i Grundejernes Investeringsfond.
Har en udlejer valgt at foretage afsætning til vedligeholdelse efter § 18  

 a, skal han herefter afsætte det forhøjede vedligeholdelsesbeløb - hvilket  

 for 1981 vil sige 24 kr. pr. m2 bruttoetageareal årligt - til ejendommens  

 vedligeholdelse.
Beløbet indbetales på den for ejendommen oprettede konto i  

 Grundejernes Investeringsfond een gang årligt, første gang inden 1 måned  

 efter det kalenderårs udløb, i hvilket udlejeren er indtrådt i ordningen.
 Det beløb, der eventuelt indestår på vedligeholdelseskontoen efter § 18 på  

 det tidspunkt, hvor ejendommen overgår til vedligeholdelsesordningen efter §  

 18 a, kan ikke indbetales på sidstnævnte konto, jfr. nærværende cirkulære  

 pkt. 6.
Det beløb, hvormed afsætningen til den enkelte ejendoms vedligeholdelse  

 forøges som følge af ordningen, er ifølge lovens § 8, 2. pkt., en nødvendig  

 driftsudgift på ejendommen og kan, under forudsætning af rettidig varsling,  

 opkræves af udlejeren som en lejeforhøjelse pr. den dato, hvor  

 udgiftsstigningen træder i kraft.
Lejeforhøjelsen skal varsles i  

 overensstemmelse med reglerne i §§ 12 og 13, jfr. § 7, stk. 3. En  

 lejeforhøjelse som følge af forøgelse i 1981 af afsætningsbeløbene med 5 kr.  

 pr. m2 bruttoetageareal til en ejendoms vedligeholdelse har, medmindre  

 parterne træffer anden aftale, virkning fra den 1. i den måned, der indtræder  

 3 måneder efter kravets fremsættelse, og kan således som udgangspunkt  

 tidligst træde i kraft pr. 1. maj 1981, idet varsling af lejeforhøjelse som  

 følge af de nyindførte vedligeholdelsesbestemmelser ikke kan afgives før  

 lovens ikrafttræden den 1. januar 1981.
 En udlejer, der ønsker at foretage afsætning til vedligeholdelse på bunden  

 konto i Grundejernes Investeringsfond efter lovens § 18 a, skal senest  

 samtidig med varsling af lejeforhøjelse som følge heraf give meddelelse herom  

 til investeringsfonden, jfr. bekendtgørelse nr. 575 af 18. december 1980.
2. Indbetaling til vedligeholdelseskonto i  

 Grundejernes Investeringsfond Såfremt afsætning til en ejendoms vedligeholdelse sker efter § 18 a,  

 indbetales og bindes det samlede afsætningsbeløb på en konto for ejendommen,  

 der til samme formål oprettes i Grundejernes Investeringsfond.
Indbetalingen  

 sker een gang årligt, senest 1 måned efter udløbet af det år, indbetalingen  

 vedrører, jfr. lovens § 22 a, stk. 1. Flere ejerlejligheder, der henhører  

 under samme ejerforening, udlejet af samme udlejer, betragtes i denne  

 forbindelse som een ejendom.
Er der i løbet af året afholdt udgifter til ejendommens vedligeholdelse,  

 jfr. lovens § 19 og nærværende cirkulæres pkt. 7, kan et beløb, svarende  

 hertil, dog fradrages i den årlige indbetaling.
Ligeledes kan der ske fradrag  

 i indbetalingen, indtil kontoens saldo er nul, såfremt en negativ saldo for  

 kontoen er overført fra det foregående regnskabsår.
Fradrag af den nævnte art er dog betinget af, at udlejeren over for  

 Grundejernes Investeringsfond kan fremlægge dokumentation for, at arbejder  

 efter lovens § 19 er udført for de anførte beløb.
Med hensyn til kravene til  

 den for investeringsfonden fremlagte dokumentation henvises til  

 boligstyrelsens bekendtgørelse nr. 575 af 18. december 1980. Der henvises  

 iøvrigt til nærværende cirkulæres pkt. 6 om frigivelse af bundne beløb.
 For så vidt angår spørgsmålet om rimeligheden af de afholdte udgifter  

 henvises til nærværende cirkulæres pkt. 11 om huslejenævnets kompetence.
3. Overgang til vedligeholdelseskonto efter § 18 a Såfremt en ejendoms vedligeholdelseskonto efter lovens § 18 har en negativ  

 saldo ved udgangen af 1980, finder ovennævnte indbetalingsregel ikke  

 umiddelbart anvendelse.
Udlejeren kan i sådanne tilfælde efter § 22 a, stk.  

 3, undlade indbetaling på ejendommens konto i Grundejernes Investeringsfond,  

 indtil den negative saldo er udlignet ved afsætning efter § 18 a.
 Er saldoen for kontoen efter § 18 blevet yderligere negativ på tidspunktet  

 for ejendommens overgang til vedligeholdelsesordningen efter § 18 a i forhold  

 til saldoen ved udgangen af 1980, idet der i den mellemliggende periode er  

 anvendt et større beløb til ejendommens vedligholdelse end det i perioden  

 afsatte beløb, kan alene den negative saldo pr. 31. december 1980 udlignes  

 efter reglen i § 22 a, stk. 3. Er den negative saldo for kontoen nedbragt på  

 tidspunktet for ejendommens overgang til vedligeholdelsesordningen efter § 18  

 a, kan indbetaling til kontoen i Grundejernes Investeringsfond kun undlades,  

 indtil den negative saldo på dette tidspunkt er udlignet.
Udlejeren skal i disse tilfælde give Grundejernes Investeringsfond  

 meddelelse om, at han pr. en given dato ønsker at lade afsætningen til  

 ejendommens vedligeholdelse ske efter § 18 a.
Udlejeren må tillige oplyse  

 fonden om, samt dokumentere størrelsen af, den negative saldo på  

 vedligeholdelseskontoen efter lovens § 18 ved udgangen af 1980, samt på  

 tidspunktet for ejendommens overgang til vedligeholdelsesordningen efter § 18  

 a.
Udlejeren kan herefter undlade indbetaling af det samlede afsætningsbeløb  

 efter § 18 a til kontoen i Grundejernes Investeringsfond, indtil den negative  

 saldo på kontoen efter lovens § 18 er udlignet Det seneste tidspunkt herfor vil allerede på tidspunktet for udlejerens  

 meddelelse til investeringsfonden om indtræden i ordningen være fastlagt, da  

 såvel den negative saldo pr. 31. 12. 1980 som størrelsen af det samlede  

 årlige afsætningsbeløb for den konkrete ejendom på dette tidspunkt vil være  

 oplyst.
Foretager udlejeren i denne periode vedligeholdelse af ejendommen, kan  

 udgifterne hertil ikke fradrages afsætningsbeløbet til vedligeholdelse idet  

 hele dette beløb, indtil den negative saldo på ejendommens  

 vedligeholdelseskonto efter § 18 er udlignet, alene skal benyttes hertil.
Den  

 til vedligeholdelsen afholdte udgift kan dog fradrages i forbindelse med den  

 årlige indbetaling til Grundejernes Investeringsfond, såfremt det beløb, der  

 i løbet af året efter § 18 a er afsat til ejendommens vedligeholdelse,  

 overstiger den negative saldo på ejendommens vedligeholdelseskonto efter §  

 18, og da kun i det overskydende beløb.
Overstiger den nævnte negative saldo  

 1 års afsætning efter § 18 a, kan de af udlejeren i årets løb afholdte  

 udgifter til ejendommens vedligeholdelse først fradrages ved indbetaling til  

 Grundejernes Investeringsfond, når en sådan indbetaling sker første gang  

 efter, at den negative saldo er udlignet.
Såfremt en udlejer i medfør af lovens § 66, stk. 1, hidtil har afsat  

 større beløb til vedligeholdelse end forudsat i § 18, vil han kunne binde  

 beløb efter § 18 a.
Bindingen vil umiddelbart kunne ske pr. 1. januar 1981,  

 såfremt den højere afsætning på dette tidspunkt udgør i alt 24 kr./m2 eller  

 derover.
 Såfremt afsætningen er mindre end 24 kr./m2, kan udlejer indtræde i  

 bindingsordningen fra det tidspunkt, hvor den fornødne lejeforhøjelse træder  

 i kraft.
 Såfremt afsætningen overstiger 24 kr./m2, vil det overskydende  

 afsætningsbeløb blive betragtet som afsætning efter § 18 med den virkning, at  

 frigivelse først kan ske, når § 18-kontoens afsætningsbeløb er opbrugt.
4. Grundejernes Investeringsfonds kontrol med og  

 forvaltning af bindingsbeløbene Grundejernes Investeringsfond fører kontrol med, at de beløb, der til  

 enhver tid indestår på en ejendoms vedligeholdelseskonto efter § 18 a, svarer  

 til udlejerens indbetalingsforpligtelse, samt at indbetaling sker rettidigt.  

 Fonden fører herunder regnskab med såvel udlejerens afsætningsforpligtelse  

 efter § 18 a som med ind- og udbetalte beløb til og fra kontoen.
Der henvises  

 iøvrigt til boligstyrelsens bekendtgørelse nr. af . december 1980 vedrørende  

 binding af vedligeholdelsesbeløb i Grundejernes Investeringsfond.
 Såfremt Grundejernes Investeringsfond konstaterer, at det på en ejendoms  

 bindingskonto indestående beløb faktisk er mindre end det beløb, der efter §  

 18 a skulle indestå på kontoen (jfr. § 22 a, stk. 1-3), kan frigivelse efter  

 § 22 b først ske, når det manglende beløb er indbetalt.
 Er der indbetalt for meget, skal differencen udbetales , men ikke  

 forrentes.
De på kontoen efter § 18 a i Grundejernes Investeringsfond bundne beløb  

 forvaltes af investeringsfonden.
Fonden betinger sig ikke særskilt  

 administrationsgebyr herfor.
Beløbene forrentes ifølge lovens § 56 med en rente, hvis størrelse  

 fastsættes af fonden under hensyn til det almindelige renteniveau og  

 instituttets driftsresultat.
Renten kan dog ikke overstige 9 pct. pro anno.  

 Renten af de bundne beløb tilskrives kontoen een gang årligt.
Reglerne i kap.  

 III A om anvendelse, binding og frigivelse finder tilsvarende anvendelse for  

 de kontoen tilskrevne renter.
 Boligministeren fører tilsyn med, at fonden administrerer i  

 overensstemmelse med de i loven og bekendtgørelsen fastsatte regler, og  

 ministeren kan til enhver tid indkalde enkelte sager eller foretage  

 tilsynsbesøg.
5. Inddrivelse Inddrivelse af beløb, der ikke indbetales rettidigt, jfr. lovens § 22 a,  

 stk. 7, sker ved udpantning efter reglerne for udpantning af skatter og  

 afgifter, som opkræves ved kommunernes foranstaltning, jfr. loven om  

 fremgangsmåden ved inddrivelse af skatter og afgifter m. v.
For forfaldne  

 beløb har investeringsfonden pant og fortrinsret i den pågældende ejendom  

 efter ejendomsskatter.
Inddrivelse sker med tillæg af et gebyr, der tilfalder  

 kommunen.
 Bestemmelsen åbner mulighed for udpantning for de ikke indbetalte beløb,  

 men giver ikke adgang til, at der foretages løntilbageholdelse hos udlejeren.
6. Frigivelse af bundne beløb De på en ejendoms bundne konto indbetalte beløb udbetales som udgangspunkt  

 til udlejeren i det omfang, denne har ladet vedligeholdelsesarbejder foretage  

 på ejendommen.
Udbetaling sker dog også til dækning af udgifter til andre  

 arbejder omfattet af lovens § 19, (jfr. § 22 b, stk. 1).
Det er en betingelse for udbetaling, at udlejeren dokumenterer, at  

 indestående beløb på ejendommens konto efter § 18 er opbrugt.
Det er tillige  

 en betingelse for frigivelse af de bundne beløb, at udlejeren over for  

 investeringsfonden dokumenterer, at udgifter svarende til de beløb, der  

 ønskes frigivet, faktisk er afholdt til formål som nævnt i § 19, (jfr. § 22  

 b, stk. 1 og 3).
Opmærksomheden henledes i den forbindelse på, at udlejeren ifølge § 19,  

 stk. 2, såfremt en vedligeholdelsesudgift er dækket ved optagelse af lån, er  

 berettiget til i stedet for at fradrage udgiften at fradrage de årlige  

 prioritetsydelser på kontoen, efterhånden som disse betales.
Det er en  

 forudsætning for, at sådanne ydelser kan fradrages ved indbetalingen til  

 kontoen efter § 18 a eller frigives herfra, at udlejeren kan dokumentere, at  

 lånets provenu er benyttet til et af de i § 19, stk. 1, nævnte formål, (jfr.  

 § 22 b, stk. 1).
 Udlejeren af en ejendom, hvor der er beboerrepræsentation, skal ud over  

 fremlæggelse af dokumentation efter § 22 b, stk. 1 og 3, senest samtidig med,  

 at han kræver beløb frigivet fra ejendommens konto i Grundejernes  

 Investeringsfond efter ovenstående regler, give beboerrepræsentanterne  

 underretning om, hvilke udgifter han har afholdt til arbejder efter § 19, og  

 hvilke beløb der kræves frigivet, (jfr. § 22 b, stk. 2).
7. Vedligeholdelse Lovens § 19, stk. 1, 1. pkt., omfatter alle vedligeholdelsesarbejder, der  

 ifølge lejeloven påhviler udlejeren, bortset fra maling, hvidtning og  

 tapetsering af de enkelte lejemål, der er omfattet af lejelovens regler om  

 indvendig vedligeholdelse.
 Bestemmelsen omfatter desuden brandsikring og opretning, samt, såfremt  

 tilslutning opnås hertil fra beboerrepræsentanterne eller et flertal af  

 lejerne, forbedring, isolering el. lign.
Grænsen mellem på den ene side vedligeholdelsesarbejder og på den anden  

 side henholdsvis renholdelses- og forbedringsarbejder er ikke skarp.
Visse  

 retningslinier kan dog opstilles for, hvilke arbejder, der henhører under  

 hver af de 3 kategorier, ligesom en række typeeksempler kan nævnes.
Det afgørende kriterium for, om et arbejde i en ejendom er at anse for et  

 forbedrings- arbejde, er som udgangspunkt, om der tilføres det lejede en  

 brugsværdiforøgelse.
Der vil således være tale om en forbedring af det  

 lejede, hvis udlejeren stiller nye ydelser til lejerens disposition, f. eks.  

 ved installation af centralvarme, bad eller toilet.
Sådanne større  

 forbedringsarbejder vil desuden typisk være omfattet af lovens §§ 23 eller  

 24, således at det af varslingen til lejerne om iværksættelsen af arbejderne  

 vil fremgå, at der er tale om forbedringsarbejder.
Af typiske mindre  

 forbedringsarbejder kan desuden nævnes foranstaltninger, der øger kapaciteten  

 af ejendommens forsynings- eller afløbsledninger til f. eks. el og vand af  

 hensyn til lejerens brug, opsætning af fællesantenneanlæg samt opsætning af  

 varmemålere eller termostatventiler.
Heroverfor står arbejder, der ikke tilfører det lejede en øget brugsværdi,  

 men opretholder denne, det vil sige vedligeholdelsesarbejdder.
Som typiske  

 eksempler herpå kan nævnes maling af facader, maling af opgange, reparation  

 af tag, reparation af nedslidt trappebelægning og defekte trin, reparation af  

 tagrender, kitning af vinduer, udvendig maling af træværk eller anden  

 istandsættelse af ejendommen som følge af almindeligt slid og ælde, samt  

 reparationsudgifter vedrørende f. eks. centralvarmeanlæg o. lign. og  

 reparation af køleskabe, vaskemaskiner m. v., jfr. lejelovens § 20, såfremt  

 disse er installerede af udlejeren.
Endelig kan som typiske renholdelsesarbejder nævnes trappevask,  

 vinduespudsning, snerydning og renholdelse af gård- eller haveanlæg.
Udgifter  

 til sådanne arbejder vil være opført på ejendommens driftsbudget under posten  

 »renholdelse«.
8. Regnskabspligt For vedligeholdelseskontoen efter § 18 udarbejdes ifølge § 20, stk. 1 og  

 2, et særskilt årsregnskab.
Reglerne herom er ved § 22 c udvidet til også at  

 omfatte kontoen efter § 18 a.
For de efter § 18 a afsatte beløb - herunder også beløb, der efter § 22 a,  

 stk. 2 og 3, ikke indbetales på den bundne konto i Grundejernes  

 Investeringsfond - og de afholdte udgifter skal der udarbejdes et særskilt  

 årsregnskab.
Regnskabet skal indeholde en angivelse af de enkelte  

 vedligeholdelsesarbejder og andre arbejder, hvortil udgiften i  

 overensstemmelse med § 19 er afholdt over kontoen, samt en opgørelse over  

 eventuelle fradrag efter § 22 a, stk. 3. Eventuelle rabatydelser, der opnås i  

 forbindelse med arbejdernes udførelse, skal godskrives kontoen.
Har hverken lejerne eller beboerrepræsentanterne i løbet af det sidste år  

 modtaget en genpart af ejendommens vedligeholdelsesregnskab efter §§ 12 eller  

 13, kan hver enkelt lejer kræve at få regnskabet udleveret.
Enhver af lejerne  

 har desuden ret til een gang om året at gennemgå bilagene herfor.
Dette vil  

 typisk have interesse i forbindelse med, at udlejeren har fremsendt varsel om  

 forhøjelse af den omkostningsbestemte leje, samt for så vidt angår kontoen  

 efter § 18, i forbindelse med udlejerens oplysninger efter § 22 a, stk. 3, og  

 § 22 b, stk. 3, til Grundejernes Investeringsfond om saldoen for denne konto.
 I en række tilfælde vil der i en periode udover regnskab for kontoen efter  

 § 18 a tillige skulle føres regnskab for kontoen efter § 18. Dette gælder i  

 de tilfælde, hvor kontoen efter § 18 har en positiv saldo på det tidspunkt,  

 hvor afsætning til ejendommens vedligeholdelse overgår til ordningen efter §  

 18 a, samt i de tilfælde, hvor kontoen efter § 18 er negativ på dette  

 tidspunkt, og udlejeren kan benytte overgangsbestemmelsen i § 22 a, stk. 3.
En positiv såvel som en negativ saldo for vedligeholdelseskontoen efter §  

 18 a overføres ifølge § 22 c, jfr. § 20, stk. 1, 2. pkt., til det følgende  

 regnskabsår.
En udlejer, der i et regnskabsår foretager  

 vedligeholdelsesarbejder for et større beløb end summen af det beløb, der for  

 regnskabsåret ifølge § 22 a, stk. 1, skal indbetales på kontoen, og kontoens  

 indestående ved regnskabsåret begyndelse, kan således overføre den del af  

 udgifterne, der overstiger denne sum, til senere regnskabsår.
 Denne regel skal ses i sammenhæng med den eksisterende grundlæggende  

 hovedregel om en udlejers ubetingede vedligeholdelsespligt, efter hvilken  

 afsætningen på en ejendoms udvendige vedligeholdelseskonto ikke er udtryk for  

 udlejerens maksimale vedligeholdelsespligt.
9. Ejerskifte Ved ejerskifte overtager den nye udlejer vedligeholdelsespligten og  

 viderefører vedligeholdelseskontoen, jfr. lovens § 20, stk. 3. Har en  

 tidligere ejer af ejendommen besluttet, at afsætningen til ejendommens  

 vedligeholdelse sker på en bunden konto i Grundejernes Investeringsfond efter  

 § 18 a, er den nye udlejer bundet heraf.
Kontoen efter § 18 a følger ved  

 ejerskifte ejendommen, og fremtidige afsætningsbeløb til ejendommens  

 vedligeholdelse skal til stadighed indbetales efter denne bestemmelse.
10. Bortfald af bunden konto Lovens krav om, at afsætning til ejendommens vedligeholdelse skal ske på  

 en særlig konto, bortfalder når 1. ejendommen nedrives, eller 2. ejendommen overgår til sådan anden anvendelse, at  

 den ikke er omfattet af lovens kap.
II-V, f. eks. til rent erhverv, eller 3. kommunalbestyrelsen beslutter, at reglerne i kap.  

 II-V ikke længere skal gælde i kommunen.
 I disse tilfælde udbetales det på kontoen indestående beløb til ejeren.
 Udbetaling skal ske i løbet af det kvartal, der følger efter det kvartal,  

 i hvilket indbetalingspligten er ophørt, jfr. lovens § 22 e.
11. Skattemæssige konsekvenser I tilknytning til reglerne i boligreguleringsloven om en bunden konto for  

 den enkelte ejendom i Grundejernes Investeringsfond er forudsat gennemført  

 visse ændringer i ligningsloven.
Disse ændringer betyder i det væsentlige, at beløb, der indbetales af  

 lejerne til en ejendoms vedligeholdelse efter reglerne i  

 boligreguleringslovens § 18 a, jfr. kap.
III A, først medregnes ved  

 udlejerens indkomstopgørelse i udbetalingsåret, således at medregning og  

 fradrag af de til vedligholdelse indbetalte og benyttede beløb sker i samme  

 indkomstår.
12. Huslejenævnets kompetence Huslejenævnet i den kommune, hvor ejendommen er beliggende, afgør alle  

 tvister mellem ejeren og lejerne samt ejeren og Grundejernes Investeringsfond  

 i henhold til kap.
III A, jfr. § 22 f.
Huslejenævnet afgør herunder uenighed om 1. indbetalingernes størrelse, jfr. § 22 a, stk. 1, 2. fradrag i indbetalingerne, jfr. § 22 a, stk. 2 og  

 3, 3. saldoen for vedligeholdelseskontoen efter § 18,  

 jfr. § 22 a, stk. 3, 4. overensstemmelse mellem indestående på kontoen  

 efter § 18 a og udlejerens bindingspligt, jfr. § 22 a, stk. 5 og 6, 5. frigivelse af beløb, jfr. § 22 b, stk. 1, 6. rimeligheden af forholdet mellem de afholdte  

 udgifter og det på ejendommen udførte arbejde, jfr. § 22 a, stk. 2, og § 22  

 b, stk. 1, 7. saldoen for vedligeholdelseskontoen efter § 18 a,  

 jfr. § 22 b, stk. 3, 8. årsregnskab for konti efter § 18 og § 18 a, jfr. §  

 22 c sammenholdt med § 20, og 9. bortfald af kontoen efter § 18 a, jfr. § 22 e.
 Såfremt der er difference mellem arealangivelserne på varslingsskrivelsen  

 og BBR-ejermeddelelsen, må huslejenævnet afgøre, hvilket areal, der skal  

 danne grundlag for beregning af afsætningsbeløbene.
Huslejenævnet afgør herudover, uanset om afsætning til vedligeholdelse  

 foretages efter § 18 eller efter § 18 a, i medfør af lovens § 22, stk. 1,  

 uenighed om opfyldelse af udlejerens pligt til renholdelse, vedligeholdelse  

 og fornyelse, jfr. §§ 19-24 i lov om leje.
Huslejenævnet kan i medfør af §  

 22, stk. 3, pålægge udlejeren at lade bestemte arbejder udføre, og fastsætte  

 nærmere regler herom, herunder fastsætte en tidsfrist for det enkelte  

 arbejdes udførelse.
Endelig finder lovens § 22, stk. 4 (den hidtidige § 22,  

 stk. 5) anvendelse, uanset hvilken vedligeholdelsesordning, der er gældende  

 for ejendommen.
 Undlader udlejeren at efterkomme en anmodning fra nævnet om inden et  

 fastsat tidspunkt at fremlægge regnskaber med bilag vedrørende den i § 18 a  

 nævnte konto, kan huslejenævnet forlange regnskaber og bilag fra Grundejernes  

 Investeringsfond, jfr. § 22, stk. 2. Fonden er herefter ifølge § 22 d pligtig  

 til at give huslejenævnet i den kommune, hvor ejendommen er beliggende, de  

 oplysninger, som er fornødne til afgørelse af ovenanførte tvister.
II. Øvrige ændringer 13. Frist for afgivelse af supplerende oplysninger Efter ændring af lovens § 12 kan beboerrepræsentanterne inden 3 uger efter  

 modtagelsen af den af udlejeren fremsendte genpart af varslingsskrivelsen med  

 en redegørelse for budgetteringen samt et regnskab for ejendommens  

 vedligeholdelseskonto fremsætte krav om, at udlejeren inden 3 uger fremkommer  

 med nærmere angivne supplerende oplysninger vedrørende budgettet og  

 vedligeholdelsesregnskabet.
 Et udsendt varsel om lejeforhøjelse bliver således ugyldigt, såfremt  

 beboerrepræsentanterne efter rettidigt påkrav inden 3 uger efter modtagelsen  

 af varslingen ikke har modtaget den ønskede dokumentation senest 6 uger  

 efter, at varsel om lejeforhøjelse er kommet frem.
Beboerrepræsentanternes frist på 6 uger for indsigelse mod den varslede  

 lejeforhøjelse løber fra det tidspunkt, hvor meddelelse om lejeforhøjelsen  

 eller den ønskede dokumentation er kommet frem.
Beboerrepræsentanterne kan  

 kun een gang fremsætte krav efter § 13, stk. 2, 3. pkt.
14. Frist for krav om lejenedsættelse med virkning for  

 fremtiden Ved ændring af lovens § 17 har en lejer, der efter 1 års forløb bliver  

 opmærksom på, at lejen overstiger det lejedes værdi, mulighed for at kræve  

 lejen nedsat med virkning for fremtiden.
 Lejeren kan som hidtil kun få for meget betalt leje tilbagebetalt med den  

 begrundelse, at lejen overstiger det lejedes værdi, hvis sag herom er anlagt  

 inden 1 år efter det tidspunkt, lejen eller den forhøjede leje første gang  

 skal betales.
15. Ophævelse af lovens § 22, stk. 4 Ved den gennemførte lovændring er lovens § 22, stk. 4, hvorefter nævnet  

 kan fastsætte et afslag i lejen, indtil visse forhold er bragt i orden,  

 ophævet.
 Uanset denne regels bortfald består lejerens adgang til efter lovens § 15  

 for huslejenævnet at indbringe spørgsmålet om, hvorvidt udlejeren har  

 opkrævet en leje, der overstiger det lejedes værdi.
 Efter § 11, stk. 2, i lov om leje kan lejeren kræve et forholdsmæssigt  

 afslag i lejen, så længe en mangel forringer det lejedes værdi for lejeren.
Såfremt ejendommen eller lejligheden lider af mindre mangler, vil det være  

 nærliggende for en lejer - når den af huslejenævnet fastsatte frist er  

 udløbet - at overveje selv at lade de nødvendige arbejder udføre for ejerens  

 regning, jfr. § 11, stk. 1, i lov om leje.
Lejeren vil kunne modregne det  

 udlagte beløb i fremtidige lejebetalinger, efter at meddelelse herom er givet  

 til udlejeren.
16. Gebyr ved indbringelse af sager for ankenævnet Ved ændring af lovens § 44 er der indført en bestemmelse om, at klageren  

 afkræves et gebyr på 50 kr. for hver lejlighed eller lokale, hvorom afgørelse  

 indbringes for ankenævnet, jfr. § 44, stk. 4.
 Gebyret tilfalder kommunen, uanset sagens udfald.
17. Grundejernes Investeringsfonds adgang til at yde  

 lån til opretning Efter lovens § 58, stk. 1, er der givet Grundejernes Investeringsfond  

 mulighed for tillige at udlåne midler til opretning af beboelsesejendomme, f.  

 eks. i forbindelse med tag- og altanskader.
18. Grundejernes Investeringsfonds adgang til at lade  

 arbejder udføre Bestemmelserne i lovens § 60 om adgang for investeringsfonden til at  

 udføre visse arbejder for ejerens regning er ændret på flere punkter.  

 Bestemmelserne skal iøvrigt ses i sammenhæng med lov om tvungen  

 administration af udlejningsejendomme.
 Som hidtil er det en forudsætning for, at Grundejernes Investeringsfond  

 kan træde i aktion, at den af huslejenævnet fastsatte frist for visse  

 arbejders udførelse er udløbet.
 Bestemmelsen afskærer ikke udlejeren fra at indbringe huslejenævnets  

 afgørelse for domstolene.
 Indbringelse af sager for domstolene har ikke opsættende virkning.
 Bestrider udlejeren, at investeringsfonden har været berettiget til at  

 udføre arbejderne eller udgifternes rimelighed, jfr. § 60, stk. 1, kan han  

 deponere beløbet eller efter aftale med fonden stille sikkerhed for beløbets  

 betaling, jfr. § 60, stk. 2.
 Såfremt udlejeren ikke deponerer eller stiller denne sikkerhed, kan  

 Grundejernes Investeringsfond yde udlejeren et lån til dækning af udgifterne  

 ved arbejdets udførelse.
 Som hidtil sikres lånet ved tinglysning af pant i ejendommen, men efter  

 lovændringen skal pantet tinglyses på ejendommen med fortrinsret efter  

 ejendomsskatter, men uden personlig hæftelse, jfr. § 60, stk. 4.
 Grundejernes Investeringsfond kan endvidere, uanset om fonden har ydet  

 udlejeren lån til dækning til udgifterne ved arbejdets udførelse, bestemme,  

 at indtil 50 pct. af lejeindtægten skal indbetales til fonden, indtil fonden  

 har fået dækning for sine udlæg med påløbne omkostninger og renter.
 Grundejernes Investeringsfond skal lade denne beslutning, der er gyldig  

 mod enhver, tinglyse på ejendommen, jfr. lovens § 60, stk. 5.
 Beløb, som Grundejernes Investeringsfond har lagt ud, forrentes med  

 Nationalbankens diskonto med tillæg af 5 pct. fra det tidspunkt, hvor  

 arbejderne er udført, således at Grundejernes Investeringsfond får dækning  

 for sine omkostninger, selv om tilbagebetalingstiden bliver af længere  

 varighed, jfr. § 60, stk. 3.
 Såfremt Grundejernes Investeringsfond 2 gange har ladet arbejder udføre  

 for ejerens regning, eller fonden ikke ønsker at udføre sådanne arbejder på  

 grund af ejendommens fysiske og økonomiske forhold, kan ejendommen bringes  

 under tvungen administration, såfremt beboerrepræsentanterne eller et flertal  

 af lejerne begærer det, jfr. lov om tvungen administration af  

 udlejningsejendomme, lov nr. 484 af 5. november 1980.
Boligstyrelsen, den 18. december 1980 AXEL G.
POULSEN /Birgitte Raaschou-Nielsen Bilag 1 Bekendtgørelse nr. 575 af 18. december 1980 om binding af  

 vedligeholdelsesbeløb i Grundejernes Investeringsfond (Udelades her.) Bilag 2 Vejledning vedrørende beregning af arealet af boliger og erhvervslokaler Boligers og erhvervslokalers areal opgøres som bruttoetagearealet.  

 Bruttoetagearealet er defineret som boligens eller erhvervslokalets samlede  

 areal medregnet ydervægge og andel i adgangsarealer som nærmere beskrevet  

 nedenfor.
Bruttoetagearealet opgøres som arealet i vandret plan målt til ydersiden  

 af de begrænsende ydervægge.
Den tekniske definition findes i  

 Bygningsreglement 1977, kapitel 2.2.3., med de undtagelser, der følger af  

 reglerne for støttet byggeri i lov om boligbyggeri og reglerne om bygnings-  

 og boligregistrering.
 Arealet af de enkelte boliger eller erhvervslokaler afgrænses mod  

 omgivende boliger eller erhvervslokaler ved halvdelen af skillevægge til  

 disse.
 Den nævnte definition på bruttoetagearealet gælder med følgende  

 begrænsninger og tilføjelser.
1. Adgangsarealer til boliger og erhvervslokaler,  

 herunder trapper, korridorer, altangange, elevatorer m. v., fordeles for en  

 opgang med lige store andele på de tilliggende boliger og erhvervslokaler  

 (dvs. uanset disses størrelse), jfr. tillige pkt. 7 nedenfor.
For bygninger  

 med altangang fordeles adgangsarealet på alle boliger og erhvervslokaler -  

 dvs. også på enheder i stueetagen.
Er der indrettet boliger eller  

 erhvervslokaler i kælder og/eller tagetage medregnes det dertil knyttede  

 adgangsareal.
 2. Arealet af åbne overdækkede terrasser, åbne  

 altaner, åbne indgangspartier og porte medregnes ikke.
3. Arealer, der hører til en bolig eller et  

 erhvervslokale, men er beliggende adskilt herfra medregnes ikke.
Dette gælder  

 f. eks. arealet af rum til beboelses- og erhvervsformål beliggende på andre  

 etager og med særskilt indgangsdør (og adresse). Sådanne rum regnes som  

 særskilte boliger eller erhvervslokaler.
 4. Arealer af »udenomsrum« såsom udhuse,  

 vaskerum, varmecentraler, pulterrum, cykel- og barnevognsrum og lignende  

 medregnes ikke.
5. I tagetager opgøres bolig- eller erhvervsareal som  

 arealet målt i vandret plan 1,5 m over færdigt gulv til ydersiden af  

 tagbeklædningen.
Som boligareal medregnes det areal, som udnyttes til  

 beboelse (og som opfylder byggelovgivningens krav til beboelse) inklusive  

 areal af køkken, bad og toiletrum.
Som erhvervsareal medregnes det samlede  

 areal, der udnyttes til erhverv.
6. Indgår der i en bolig eller et erhvervslokale  

 arealer i kælderetage, medregnes dette, hvis det er sammenhængende med det  

 øvrige areal.
Som boligareal medregnes her det areal, der udnyttes til  

 beboelse (og som opfylder byggelovgivningens krav til beboelse) inklusive  

 areal af køkken, bad og toiletrum.
Som erhvervsareal medregnes det samlede  

 areal, der udnyttes til erhverv.
Som eksempel på kælderareal, der medregnes,  

 kan nævnes areal, der er knyttet til en bolig eller et erhvervslokale ved en  

 indvendig trappe.
7. Er der adgang til boliger og erhvervslokaler fælles  

 med adgang til de i punkt 4 nævnte arealer »udenomsrum«, som ikke  

 medregnes i boligers og erhvervslokalers bruttoetageareal, medregnes kun  

 halvdelen af adgangsarealet hertil.
Bruttoetagearealet for boliger og  

 erhvervslokaler opgøres i dette tilfælde inklusive den mod  

 »udenomsrummene« vendende side af fælles mure eller skillevægge.
8. Anvendes en bolig eller erhvervslokale til både  

 bolig og erhvervsformål medregnes i boligarealet halvdelen af skillevæggene  

 mellem boligarealet og erhvervsarealet.
Er der såvel toiletrum i beboelsen og  

 toiletrum tilgængelig for både beboelse og erhverv medregnes det sidste  

 toiletrum helt under erhvervsarealet.
Ovennævnte bruttoetageareal indgår ved registreringen i bygnings- og  

 boligregistret - BBR.
Arealet fremgår af en meddelelse fremsendt fra kommunen  

 til ejeren om de oplysninger, der i registret er optaget om den enkelte bolig  

 eller erhvervslokale.
Meddelelsen er første gang udsendt til samtlige ejere i  

 sommeren 1980. Ejeren kan f. eks. ved bortkomst af meddelelsen rekvirere en  

 ny BBR-EJERMEDDELELSE fra kommunen med virkning fra 15. marts 1981. Andre  

 privatpersoner, virksomheder, foreninger m. v. kan ikke rekvirere  

 BBR-EJERMEDDELELSEN.
Arealerne fra bygnings- og boligregistret vil efter udsendelse af  

 ovennævnte BBR-EJERMEDDELELSE til ejerne kunne lægges til grund medmindre det  

 påvises, at arealet er fejlagtigt registreret.
I sidstnævnte tilfælde  

 påhviler det ejeren at korrigere arealet over for kommunens bygnings- og  

 boligregistermyndighed.
 Det bemærkes yderligere, at registreringen i bygnings- og boligregistret  

 bygger på samme arealbegreb, som anvendtes i lov om lejevurdering af 1966.
I bygnings- og boligregistret er alle boliger og erhvervslokaler  

 registreret efter ensartede principper uanset om de er beliggende i  

 udlejningsbyggeri eller i en bygning, der er opdelt i ejerlejligheder.
For  

 ejerlejligheder indgår i arealet således også andel af adgangsarealet.
