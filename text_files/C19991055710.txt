 Vejledning af asylansøgere i sager,  

 hvor der kan blive tale om administrativ afvisning eller udvisning.
I Rigspolitichefens rundskrivelse af 8.  

 december 1993 om behandling af sager om udvisning eller afvisning af  

 udlændinge er det i afsnittet om administrativ ud- eller afvisning  

 bestemt, at sager med udlændinge, der er indrejst i Danmark - herunder  

 en asylansøger, der har tilladelse til ophold i landet indtil  

 asylsagen er afgjort - og hvor politiet skønner, at der kan være  

 spørgsmål om ud- eller afvisning, skal forelægges for  

 Direktoratet for Udlændinge med henblik på afgørelse  

 heraf.
I tilfælde, hvor der er rejst sigtelse for overtrædelse af  

 straffeloven, skal sagen altid forelægges for direktoratet.
Forelæggelse af sådanne sager for Direktoratet  

 for Udlændinge kan på hverdage kun ske inden for normal  

 kontortid.
I weekends og på helligdage har direktoratet en  

 hjemmevagtsordning, Oplysning om, hvem der er vagthavende, kan fås ved  

 henvendelse til Rigspolitichefens Kommunikationscenter.
 Da denne type sager således ikke kan  

 forelægges for Direktoratet for Udlændinge på hverdage uden  

 for normal kontortid, kan det derfor forekomme, at spørgsmålet  

 om ud- eller afvisning af en  asylansøger ikke kan  

 forelægges for direktoratet i umiddelbar tilslutning til politiets  

 afgørelse af det strafbare forhold, der ligger til grund for  

 forelæggelsen, således at asylansøgeren må  

 løslades, uden at der foreligger en resolution fra direktoratet.
 Direktoratet for Udlændinge har oplyst, at man i  

 flere tilfælde har fået henvendelser fra asylansøgere, der  

 har stået uforstående over for en efterfølgende beslutning  

 fra direktoratet om administrativ afvisning eller udvisning, som oftest  

 meddelt i forbindelse med et senere afslag på asyl, idet  

 asylansøgeren har troet, at der var gjort endeligt op med  

 følgen af den begåede kriminalitet i forbindelse med f.eks.  

 vedtagelse af et bødeforlæg eller modtagelse af en advarsel og  

 efterfølgende løsladelse.
En asylansøger skal derfor, når  

 løsladelse sker, uden at der foreligger en resolution fra Direktoratet  

 for Udlændinge vedrørende spørgsmålet om afvisning  

 eller udvisning, gøres bekendt med, at spørgsmålet herom  

 efterfølgende vil blive forelagt direktoratet til afgørelse, og  

 at direktoratet senere vil tage stilling hertil.
Det skal fremgå af det  

 skriftlige materiale, der forelægges direktoratet, at  

 asylansøgeren har modtaget denne orientering.
