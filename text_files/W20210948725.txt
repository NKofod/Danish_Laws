Arbejdsmiljøklagenævnet ophævede afgørelse med strakspåbud om at træffe effektive foranstaltninger for at beskytte de ansatte mod risiko for smitte med ny coronavirus (Arbejdets udførelse - smitterisiko - corona - lungemedicinsk afdeling - dødsulykke - effektive foranstaltninger - myndighedernes retningslinjer) Resume Arbejdsmiljøklagenævnet vurderede, at der på tilsynstidspunktet ikke var tilstrækkeligt grundlag for strakspåbuddet, idet det ikke var dokumenteret, at ledelsen ikke havde planlagt og tilrettelagt arbejdet sikkerheds- og sundhedsmæssigt fuldt forsvarligt.
Nævnet lagde vægt på, at der løbende var implementeret nye tiltag, for at beskytte de ansatte mod risiko for smitte med ny coronavirus.
De nye tiltag fulgte, de på tilsynstidspunktet, gældende sundhedsmæssige retningslinjer.
 Herudover havde afdelingen implementeret andre tiltag ud fra et forsigtighedsprincip.
Nævnet lagde også vægt på, at der blev etableret de nødvendige fysiske rammer.
Der blev indført retningslinjer for hygiejne og ophold i personalerum, aflysning af fælles morgenmad og af al unødig mødeaktivitet og kurser mv. blandt ansatte.
Personaleressourcer blev opnormeret og arbejdsgange blev planlagt og tilrettelagt under hensyntagen til forholdsreglerne.
Et mindretal på 5 af nævnets medlemmer fandt, at Arbejdstilsynets strakspåbud skulle fastholdes, idet Arbejdstilsynet havde dokumenteret, at [navn udeladt] ikke havde truffet tilstrækkeligt effektive foranstaltninger mod den store risiko for smitte på afsnittet.
De ansatte havde ikke tilstrækkelig mulighed for at holde afstand, bl.a. på gangene og lagde derudover vægt på, at der ikke var etableret sluser til isolationsstuerne.
Det høje antal smittede personaler underbyggede endvidere Arbejdstilsynets vurdering.
Den konkrete afgørelse [adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 26. maj 2020 om at træffe effektive foranstaltninger mod risiko for smitte.
 Arbejdsmiljøklagenævnet har nu afgjort sagen på møde den 23. februar 2021.
 Resultatet er:
  Arbejdsmiljøklagenævnet ophæver Arbejdstilsynets afgørelse af 26. maj 2020 til [navn udeladt] om at træffe effektive foranstaltninger for at beskytte de ansatte på [sted udeladt] mod risikoen for smitte med ny coronavirus.
 Det betyder, at Arbejdstilsynets afgørelse er ugyldig.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der på tilsynstidspunktet ikke var tilstrækkeligt grundlag for strakspåbud om, at arbejdet på [sted udeladt] ikke var planlagt og tilrettelagt, så det kunne udføres sundhedsmæssigt fuldt forsvarligt.
 Nævnet vurderer, at Arbejdstilsynet ikke har dokumenteret, at ledelsen på [sted udeladt] ikke havde planlagt og tilrettelagt arbejdet sikkerheds- og sundhedsmæssigt fuldt forsvarligt, herunder i overensstemmelse med de på tilsynstidspunktet gældende sundhedsmæssige retningslinjer.
Hvad er afgørende for resultatet Nævnet lægger vægt på oplysningerne om, at der løbende var implementeret nye tiltag for at beskytte de ansatte mod risikoen for smitte, der fulgte de på tilsynstidspunktet gældende sundhedsmæssige retningslinjer.
 Herudover havde afdelingen implementeret andre tiltag ud fra et forsigtighedsprincip, herunder ved aftagning af hjælpemidler og ved iltbehandling med highflow.
Nævnet lægger endvidere vægt på, at der på afsnittet blev etableret de nødvendige fysiske rammer ved, at flere arbejdsrum blev taget i brug, arbejdsstationer blev nedlagt eller flyttet rundt, opholdsstuen blev inddraget til arbejdslokale for personalet, ligesom der blev etableret isolationsstuer.
Der blev også defineret og sikret et max antal personer i arbejdsrum.
Nævnet lægger desuden vægt på, at personaleressourcer blev opnormeret og arbejdsgange blev planlagt og tilrettelagt under hensyntagen til forholdsreglerne, herunder runner og mixer for at minimere færdsel ind og ud ad stuerne.
Der blev implementeret mindre aerosoldannende behandlingsformer, sikret oplæring ved mundtlig og skriftlig instruktion i korrekt på- og aftagning af relevante værnemidler, opdelt personalet i mindre teams for at øge afstanden mellem de ansatte og aflyst fysioterapeuter og diætister på patientstuerne.
Endelig blev der på afsnittet indført retningslinjer for hygiejne og ophold i personalerum, aflysning af fælles morgenmad og af al unødig mødeaktivitet og kurser mv. blandt ansatte.
 Nævnet er opmærksom på, at afsnittet har haft visse udfordringer med en smal gang og adgang til nogle arbejdsrum, hvor det var svært at overholde afstandskravene, men afsnittet indførte andre tiltag, for at leve op til kravene, bl.a. at de ansatte ikke måtte følges ad to og to, når de færdedes på gangene, ikke tale i samme retning, og skulle vende ansigtet væk fra hinanden.
 Nævnet lægger til grund, at der på tilsynstidspunktet var et udbrud af ny coronavirus (Covid-19). Der er tale om en virus, der overføres via dråbesmitte og kontaktsmitte, og den betragtes som meget smittefarlig.
Om reglerne Det følger af Arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger endvidere af Arbejdsmiljøloven, at anerkendte normer eller standarder, som har sikkerheds- eller sundhedsmæssig betydning, skal følges.
 Det følger af reglerne om arbejdets udførelse, at det ved udførelsen af arbejdet skal sikres, at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
Et mindretal på 5 af nævnets medlemmer finder, at Arbejdstilsynets strakspåbud skal fastholdes, idet Arbejdstilsynet har dokumenteret, at [navn udeladt] ikke har truffet tilstrækkeligt effektive foranstaltninger mod den store risiko for smitte på afsnittet.
Mindretallet er enig i, at ansatte ikke har tilstrækkelig mulighed for at holde afstand, bl.a. på gangene og lægger derudover vægt på, at der ikke var etableret sluser til isolationsstuerne.
Det høje antal smittede personaler underbygger endvidere Arbejdstilsynets vurdering.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, herunder brev af 25. august 2020 fra [navn udeladt].
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, og stk. 2, i lov om arbejdsmiljø, jf. lovbekendtgørelse nr. 674 af 25. maj 2020.
Om foranstaltninger mod risiko for smitte  § 13, nr. 4, i bekendtgørelse nr. 1234 af 29. oktober 2018 om arbejde udførelse Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse ¬§ 13. Ved udførelsen af arbejdet skal det sikres.
 1) . .
