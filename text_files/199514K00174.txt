Nr BTL 174 Betænkning over Forslag til lov om administration af Det Europæiske  

 Fællesskabs forordninger på fiskeriets område og administration af  

 produktionsafgifter m.v.   

 Nr L 174 1995-96, 1. samling Afgivet af Landbrugs- og Fiskeriudvalget Afgivet: 19960508 Udvalget har behandlet lovforslaget i en række møder og har herunder  

 stillet spørgsmål til landbrugs- og fiskeriministeren, som denne har besvaret  

 skriftligt.
Et af udvalgets spørgsmål og landbrugs- og fiskeriministerens  

 besvarelse heraf samt et notat vedrørende kontroludøvelse er optrykt som  

 bilag til betænkningen.
 Endvidere har udvalget modtaget en skriftlig og en mundtlig henvendelse  

 fra Danmarks Fiskeriforening.
I forbindelse med lovforslagets § 4, stk. 10, der åbner mulighed for at  

 gennemføre kontrolforanstaltninger ved hjælp af satellitovervågning, har  

 landbrugs- og fiskeriministeren over for udvalget tilkendegivet, at  

 regeringen under forhandlingerne i EU vil arbejde for, at der ydes økonomisk  

 kompensation til fiskerne for udgifter til udstyr og installation forbundet  

 med anvendelse af satellitter.
Endvidere er det regeringens opfattelse, at  

 eksisterende kontrol, f.eks. meldepligt, skal tilpasses i lyset af  

 satellitanvendelse for så vidt muligt at undgå dobbeltkontrol.
Som lovforslagets § 4, stk. 10, er udformet, kan landbrugs- og  

 fiskeriministeren fastsætte regler til gennemførelse af de  

 kontrolforanstaltninger, der følger af forordninger vedtaget i EU, herunder  

 regler om installation, drift og vedligeholdelse af udstyr om bord på  

 fiskefartøjer.
Ifølge bestemmelsen kan EU-regler, der vedrører  

 satellitovervågning, således gennemføres i Danmark.
 Et forordningsforslag af den pågældende type skal gennemføres i  

 overensstemmelse med reglerne og procedurerne for behandling af sager i  

 Europaudvalget.
 Landbrugs- og fiskeriministeren har over for udvalget oplyst, at han som  

 supplement til behandlingen i Folketingets Europaudvalg forud for anvendelsen  

 af bestemmelsen i form af fastsættelse af regler til gennemførelsen af  

 EU-regler med dette indhold vil orientere Landbrugs- og Fiskeriudvalget.  

 Dette vil ske, hvis der vedtages EU-regler om satellitovervågning ud over den  

 forsøgsordning, der allerede er gennemført i EU.
For så vidt angår medlemskredsen i det rådgivende udvalg, der nedsættes i  

 henhold til lovforslagets § 2, har ministeren over for udvalget oplyst, at  

 producentorganisationerne inden for fiskerisektoren ifølge bestemmelsens stk.  

 1 kun er repræsenteret med et medlem.
Ministeren er dog lydhør over for, at  

 samtlige producentorganisationer i Danmark kan have særlig interesse i at  

 deltage i behandlingen af sager vedrørende spørgsmål om markedsordninger,  

 prisordninger og TAC og kvoter.
Ministeren vil derfor benytte den adgang, der  

 gives i lovforslagets § 2, stk. 2, til at bestemme, at samtlige  

 producentorganisationer kan deltage i udvalgets behandling af sager af den  

 nævnte karakter.
 Ministeren fastsætter i henhold til lovforslagets § 2, stk. 4, udvalgets  

 forretningsorden og vil sørge for, at det optages i forretningsordenen, at  

 samtlige producentorganisationer deltager i udvalgets behandling af de nævnte  

 sager.
Der er af landbrugs- og fiskeriministeren stillet ændringsforslag, hvorom  

 henvises til de ledsagende bemærkninger Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
Som bilag til betænkningen er optrykt landbrugs- og fiskeriministerens  

 notat af 3. april 1996 vedrørende kontroludøvelse særlig i relation til  

 lovforslaget Flertallet er tilfreds med, at ministeren arbejder for en effektivisering  

 bl.a. gennem forenkling af fiskerikontrollens arbejde.
 Flertallet er tilfreds med, at der med lovforslaget bliver mulighed for på  

 fiskeriområdet at oprette produktionsafgiftsfonde i lighed med de muligheder,  

 der eksisterer på landbrugsområdet.
 Et mindretal inden for flertallet (Enhedslistens medlem af udvalget)  

 ønsker vedrørende den foreslåede § 1, der giver landbrugs- og  

 fiskeriministeren bemyndigelse til at fastsætte regler og iværksætte  

 foranstaltninger, der er nødvendige for anvendelse her i landet af Det  

 Europæiske Fællesskabs forordninger for fisk, fiskeri og fiskerivarer,  

 generelt at bemærke:
På lovområder, hvor der er hjemmel til administrativt at fastsætte de  

 fornødne regler, har det hidtil været overladt til den pågældende fagminister  

 rent teknisk at sørge for at implementere et vedtaget EF-direktiv eller  

 EF-forordning i det omfang, disse krævede danske følgeregler.
Enhedslisten  

 vil imidlertid foreslå, at man fremover deler gennemførelse af de vedtagne  

 direktiver/forordninger op i to modeller, A og B.
Model A skal omfatte de direktiver/forordninger (små justeringer), som  

 ikke har krævet et forhandlingsmandat, da de blev behandlet i Folketingets  

 Europaudvalg.
Enhedslisten foreslår, at forslag til administrativt fastsatte  

 gennemførelsesbestemmelser for denne type direktiver/forordninger bliver  

 sendt til Folketingets partier til høring.
Det kunne f.eks. ske på den måde,  

 at vedkommende minister i et brev med sin indstilling samt diverse bilag  

 sendte partierne materialet med anmodning om et svar inden for 14 dage.
Model B skal omfatte direktiver/forordninger, som krævede et  

 forhandlingsmandat ved forelæggelsen for Europaudvalget.
Her foreslår  

 Enhedslisten, at ethvert af Folketingets partier skal kunne kræve, at  

 gennemførelsen af direktivet/forordningen sker ved fremsættelse af et  

 lovforslag i Folketinget, uanset at der findes en hjemmel til at foretage  

 gennemførelsen administrativt.
 Et mindretal (Fremskridtpartiets medlem af udvalget) indstiller  

 lovforslaget til forkastelse ved 3. behandling, men vil stemme for de  

 stillede ændringsforslag.
Lovforslaget indeholder i § 4 kontrolbestemmelser og bemyndigelser til  

 ministeren, som efter mindretallets opfattelse er en uheldig tilsidesættelse  

 af grundlovens § 72. F.eks. har § 4, stk. 3, følgende ordlyd: »De  

 kontrollerende myndigheder har, såfremt det skønnes nødvendigt, mod behørig  

 legitimation uden retskendelse adgang til ethvert sted, hvor de i stk. 2  

 nævnte varer i erhvervsmæssigt øjemed befinder sig, samt til enhver af de i  

 stk. 2 nævnte virksomheder.« § 4, stk. 4, har følgende ordlyd: »De kontrollerende myndigheder er  

 berettiget til at foretage eftersyn af varerne og uden erstatning udtage  

 prøver af varerne i det omfang, det er nødvendigt for at undersøge deres  

 beskaffenhed.
Vedkommende myndighed er endvidere berettiget til uden  

 retskendelse at efterse de i stk. 2 nævnte virksomheders varebeholdninger,  

 forretningsbøger, øvrigt regnskabsmateriale, ledsagedokumenter, recepter,  

 analysemateriale og korrespondance m.v., herunder også materiale i  

 elektronisk form.
Virksomhedernes indehavere og beskæftigede skal yde den  

 fornødne vejledning og hjælp ved foretagelse af ovennævnte eftersyn, og det  

 nævnte materiale skal på begæring udleveres eller indsendes til de  

 kontrollerende myndigheder.« Med hensyn til § 4, stk. 3, som indeholder formuleringen »såfremt det  

 skønnes nødvendigt«, er der på spørgsmål herom gennem udvalget ikke  

 efter mindretallets opfattelse svaret tilfredsstillende på, hvad der menes  

 med begrebet »skønnes«, hvem der skønner, og ud fra hvilke  

 kriterier der skønnes.
Det må herefter antages, at det alene er overladt til  

 den enkelte kontrollant at foretage dette skøn, hvilket i realiteten er en  

 blankobemyndigelse til udøvelse kontrol på trods af retsplejelovens  

 bestemmelser om beskyttelse og regler om kontrol af borgerne.
Bestemmelsen er  

 efter mindretallets opfattelse ikke i overensstemmelse med gode demokratiske  

 principper og ligger nærmere de beføjelser, som kendetegner udemokratiske  

 diktaturstater, og ligner til forveksling de beføjelser, som myndighederne  

 havde i de tidligere østeuropæiske lande før murens fald.
§ 4, stk. 4, indeholder ligeledes en blankobemyndigelse til ministeren og  

 hans kontrollanter om at kunne foretage kontrol, hvor det passer  

 myndighederne.
Mindretallet er af den generelle, principielle og bestemte  

 opfattelse, at den private ejendomsret er ukrænkelig, jf. grundlovens § 72,  

 og det skal respekteres.
De hidtidige regler og bestemmelser har ikke givet  

 anledning til, at den private ejendomsret sættes ud af kraft.
Der sker efter  

 mindretallets opfattelse i disse år en kedelig udvikling hen imod, at der i  

 lovforslag indsættes paragraffer, der tilsidesætter den private ejendomsret.  

 Den private ejendomsret er en afgørende forudsætning for hele opretholdelsen  

 af vores samfund.
Den private ejendomsret er sikret i grundlovens § 72 og  

 skal opfattes som et bolværk mod unødig chikane og overgreb fra andre,  

 herunder offentlige myndigheder, og skal ikke tilsidesættes af smålige ønsker  

 om adgang til privat ejendom.
Skulle der undtagelsesvis være behov for at  

 tiltvinge sig adgang til en ejendom, findes der i retsplejeloven udmærkede  

 regler herom, og sådan skal det fortsat være.
I lovforslagets § 4, stk. 10, gives ministeren ret til at fastsætte regler  

 om bl.a. installation, drift og vedligeholdelse af udstyr om bord på  

 fiskerfartøjer.
Også her har de kontrollerende myndigheder adgang uden  

 retskendelse til det pågældende fartøj med henblik på at kontrollere det  

 omhandlede udstyr.
Bestemmelsen åbner mulighed for at gennemføre kontrolforanstaltninger ved  

 hjælp af satellitovervågning.
Mindretallet er principielt og fundamentalt  

 modstander af enhver form for kontrol, hvor anvendelse af satellitteknik  

 indgår.
Brugen af satellitovervågning, hvad enten det alene drejer sig om  

 overvågning af genstande, som f.eks. et fiskefartøj, eller personer, er efter  

 mindretallets bestemte opfattelse uforenelig med en demokratisk styreform.  

 Indførelsen af satellitovervågning er fuldbyrdelsen af de uhyggelige  

 perspektiver i George Orwells verdensberømte bog, »1984«, hvorfra  

 sloganet: »Big Brother is watchting you« er velkendt.
Der ligger efter mindretallets opfattelse uhyggelige perspektiver i  

 satellitovervågningen.
Indføres satellitovervågning først i en del af  

 fiskerierhvervet, breder den form for overvågning sig hurtigt til hele  

 erhvervet, og samtidig skabes præcedens for, at samme overvågningsteknik kan  

 anvendes inden for alle andre erhverv.
Uhyggen vil brede sig over Europa.  

 »Et uigennemsigtigt overvågningstæppe vil blive trukket hen over Europa,  

 og vi vil ikke vide, hvad der gemmer sig over det,» frit efter Winston  

 Churchil, tidligere premierminister i England.
 Ministeren har alene lovet, at regeringen vil arbejde for, at der ydes  

 økonomisk kompensation til fiskerne for udgifter til udstyr og installation  

 forbundet med anvendelse af satellitter, at forordningsforslag af den  

 pågældende type skal gennemføres i overensstemmelse med reglerne og  

 procedurerne for behandling af sager i Europaudvalget, og at ministeren som  

 et supplement til behandlingen i Europaudvalget forud for gennemførelsen af  

 EU-regler med dette indhold vil orientere Landbrugs- og Fiskeriudvalget.  

 Løfterne er alene en garanti for, at ministeren vil orientere om, at nu  

 indføres en permanent satellitovervågning og intet andet.
 Mindretallet kan tiltræde, at ministeren i henhold til lovforslagets § 2,  

 stk. 4, fastsætter forretningsordenen for udvalget og vil sørge for, at det  

 optages i forretningsordenen, at samtlige producentorganisationer deltager i  

 udvalgets behandling af de nævnte sager.
 Det er sluttelig mindretallets generelle opfattelse, at de sidste 20 års  

 politisk indblanding, lovgivning og regulering på fiskeriområdet har skadet  

 erhvervet mere end gjort gavn.
 ÆndringsforslagAf landbrugs- og fiskeriministeren, tiltrådt af  

udvalget:
 Til § 2 1) I stk. 1 indsættes efter 2. pkt. som nyt punktum:
»Ministeren kan udvide udvalget med medlemmer, der udpeges af andre  

 organisationer end de nævnte.« Til § 12 2) Ordene »Folketingets Landbrugs- og  

 Fiskeriudvalg« ændres til: »et af Folketinget nedsat udvalg«.
Bemærkninger Til nr. 1 Den foreslåede udvidelse af bestemmelsen giver ministeren  

 mulighed for at udvide udvalget uden lovændring, hvis de spørgsmål, som  

 udvalget rådgiver om, også bliver varetaget af andre organisationer end dem,  

 der er nævnt i lovteksten, i en sådan grad, at der er behov for et egentligt  

 medlemskab for den pågældende organisation i udvalget.
Til nr. 2 De arbejdsområder, som efter Folketingets forretningsordens § 7  

 påhviler Folketingets stående udvalg, er retningsgivende og ikke bindende for  

 Tinget.
Landbrugs- og Fiskeriministeriets opmærksomhed er blevet henledt på  

 den omstændighed, at en henvisning i en lov til et specifikt folketingsudvalg  

 på den baggrund kan give anledning til principielle betænkeligheder.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP)  

 Centrum-Demokraterne og Dansk Folkeparti havde ikke medlemmer i udvalget.
Bilag Et af udvalgets spørgsmål til landbrugs- og fiskeriministeren og dennes  

 svar herpå samt et notat vedrørende kontroludøvelse Spørgsmål 11:
»Er det ministerens hensigt med lovforslaget at øge papirkontrollen  

 yderligere på bekostning af den fysiske kontrol og dermed gå yderligere bort  

 fra at tage lovovertrædere på »fersk gerning«?» Svar:
Det er ikke hensigten med lovforslaget at øge papirkontrollen på  

 bekostning af den fysiske kontrol.
Jeg lægger vægt på, at kontrollen  

 tilrettelægges således, at der er mulighed for at gribe ind over for  

 overtrædelser, inden fiskeri og landing er afsluttet, men der vil også  

 samtidig blive foretaget papirkontrol, bl.a. i form af regnskabskontrol.
Jeg  

 anser begge former for kontrol for vigtige elementer i en samlet  

 kontroludøvelse.
Landbrugs- og FiskeriministerietDen 3. april 1996 Kontroludøvelse særlig i relation til L 174, forslag til lov om  

 administration af Det Europæiske Fællesskabs forordninger på fiskeriets  

 område og administration af produktionsafgifter m.v.
Bortset fra  

 bestemmelsen i forslagets § 4, stk. 10, der muliggør anvendelsen af EF-regler  

 om fiskerikontrol via satellit i Danmark, er det ikke hensigten med  

 lovforslaget at ændre rammerne for fiskerikontrollens arbejde.
 Fiskerikontrol foregår allerede som en kombination af fysisk kontrol og  

 papirkontrol.
Fiskerne har som udgangspunkt pligt til at føre logbog.
Desuden  

 indrapporteres alle fangster via oplysninger fra opkøberne.
Disse oplysninger bearbejdes af fiskerikontrollen både decentralt i  

 inspektoraterne og til en vis grad også centralt i Fiskeridirektoratet.  

 Oplysningerne behandles i kontroløjemed f.eks. for at sikre, at de enkelte  

 fartøjer overholder reguleringsrationerne.
Desuden bearbejdes de skriftlige  

 oplysninger med henblik på den løbende opfølgning af udnyttelsen af de  

 samlede danske kvoter.
Denne opfølgning har bl.a. betydning i forbindelse med  

 de beslutninger om reguleringer, der skal træffes i løbet af året.
 I december 1995 blev der nedsat et udvalg med deltagelse af  

 fiskerierhvervet, som skulle vurdere fangstindberetningssystemet og  

 opfølgningen af dette med henblik på at gøre dette så hurtigt og tidstro som  

 muligt.
Ministeren har nu modtaget udvalgets betænkning, og heri er der en række  

 forslag til effektivisering af arbejdet omkring dataopfølgningen.
Det  

 foreslås blandt andet, at kontrollens arbejde med forudgående gennemgang og  

 indtastning af logbøgerne opstrammes tidsmæssigt.
 Gennemførelsen af udvalgets forslag må forventes at medføre en generel  

 effektivisering af papirarbejdet omkring opfølgning af fangsterne og herved  

 arbejdsmæssig opstramning.
 Fiskeridirektoratet er i øvrigt anmodet om at tilrettelægge arbejdet, så  

 den fysiske kontrol får en stadig mere fremtrædende plads i  

 arbejdstilrettelæggelsen også således, at kontrollen er synlig i forhold til  

 fiskerne og foregår så tæt på selve fiskeriet, at det er muligt at konstatere  

 overtrædelser, inden fiskeri og landing er afsluttet.
 Dette skal medvirke til både at øge den præventive effekt af  

 kontrolarbejdet og øge fiskerens respekt for det arbejde, der udføres af  

 kontrollen.
 Regnskabskontrol, som er en tilbundsgående kontrol, der målrettet vedrører  

 en kontrolmæssig gennemgang af specielt opkøberes regnskaber, vil skulle  

 opretholdes sideløbende, da denne form for kontrol er velegnet til afdækning  

 af komplicerede sagskomplekser.
Der foregår en gennemgang af de instrukser, der er udstedt vedrørende  

 kontrolanvendelse og regelfortolkning.
Det er hensigten at forenkle  

 materialet, så det bliver lettere tilgængeligt.
Som led i denne proces vil  

 der også blive overvejet muligheder for en effektivisering, som skal føre  

 til, at der frigøres ressourcer til fysisk kontrol.
