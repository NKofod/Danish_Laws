Nr LSF 89 Forslag til Lov om til- og ombygning m.v. af Nationalmuseet Fremsat af Ministeren for kulturelle anliggender Stk. 1. Ministeren for kulturelle anliggender kan med henblik på en modernisering og udbygning af Nationalmuseet anvende 150 mill. kr.
(prisniveau januar 1984) til om- og tilbygningsarbejder m.v. på Nationalmuseet, heraf 10 mill. kr. i 1986 og 140 mill. kr. i de følgende finansår til programmering, projektering og gennemførelse af byggearbejderne m.v.
Stk. 2. Anvendelse af bevillingerne efter stk. 1 er betinget af, at Nationalmuseet fra anden side opnår tilskud til byggearbejderne m.v. på mindst 100 mill. kr.
Oprindeligt fremsat lovforslag Blad nr 207 § 1. Ministeren for kulturelle anliggender kan med henblik på en modernisering og udbygning af Nationalmuseet anvende 150 mill. kr.
(prisniveau januar 1984) til om- og tilbygningsarbejder m.v. på Nationalmuseet, heraf 10 mill. kr. i 1986 og 140 mill. kr. i de følgende finansår til programmering, projektering og gennemførelse af byggearbejderne m.v.
Stk. 2. Anvendelse af bevillingerne efter stk. 1 er betinget af, at Nationalmuseet fra anden side opnår tilskud til byggearbejderne m.v. på mindst 100 mill. kr.
BEMÆRKNINGER TIL LOVFORSLAGET Almindelige bemærkninger A.
Indledning I efteråret 1982 tilbød Egmont Fonden Nationalmuseet at bekoste udarbejdelsen af et forslag til en helhedsplan for Nationalmuseets udvikling frem til år 2000, baseret på en analyse af samfundets forventninger og krav til landets centrale, kulturhistoriske museum.
Undersøgelsen, som Egmont Fonden bevilgede 2,3 mill. kr.
til, blev tilrettelagt som et studieprojekt, ledet af en projektgruppe, der bestod af personer fra Nationalmuseet og fra erhvervslivet.
I tilknytning til projektgruppen blev der nedsat arbejdsgrupper bestående af museets medarbejdere, som fremkom med delrapporter om forskellige emner.
Herudover benyttede man konsulentbistand udefra.
I tilslutning til projektet har Socialforskningsinstituttet desuden gennemført en landsdækkende interview-undersøgelse af museumsvaner i den danske befolkning.
Projektgruppens arbejde sluttede i juni 1985 med publicering af rapporten »Nationalmuseet og fremtiden«, Plan for  

 Nationalmuseets udvikling til år 2000. Det omfattende program er, efter at kulturministeriet har foretaget en mindre ændring af forslagene og en vis omlægning fra anlæg til drift, anslået til en totaludgift på 250 mill. kr. i anlægsudgifter og 23 mill. kr. i årlige merudgifter på driftssiden (januar 1984-prisniveau). Samtidig forventes museets indtægter øget med 8,6 mill. kr.
Egmont Fonden har bevilget 100 mill. kr. til projektet, med tillæg af pris- og lønstigninger efter 1984. Fonden forudsætter herved, at hele programmet gennemføres i overensstemmelse med rapportens planer, således som disse nu fremlægges i dette lovforslag.
Forslaget tager sigte på en gennemgribende modernisering og udbygning af Nationalmuseet.
Ved overdækning af tre gårde i museumskomplekset i det centrale København skal der tilvejebringes muligheder for en aktiv museumsdrift efter moderne principper.
Den største af gårdene (»Jordgården«) skal rumme en stor hal til  

 brug for særudstillinger; her vil man først og fremmest kunne vise de store internationale udstillinger, der hidtil er gået København forbi på grund af manglende lokaler af tilstrækkelig størrelse, kvalitet og sikkerhed.
I en anden gård (»Løvegården«) skal der indrettes publikumsrum, auditorier og cafeteria m.v.
En tredie gård (»Stengården«) skal rumme værksteder til brug for udstillingsvirksomheden.
Samtidig skal hovedparten af de nuværende udstillinger nyopstilles efter nye retningslinier med differentiering mellem permanente udstillinger, temaudstillinger og studiesamlinger og med inddragelse af ny data- og billedteknologi til udbygning af dokumentationen.
I forbindelse hermed skal der opbygges en stor database til distribution af informationer fra museets omfattende samlinger og arkiver.
På længere sigt skal databasen kunne kobles til et landsdækkende bredbåndsnet.
Edb-anlægget skal også anvendes til styring af klimaet i samlingerne og til forbedring af brand- og tyverisikringen i komplekset.
Nyindretningen forudsætter, at de uforsvarlige magasinrum i komplekset nedlægges, og at genstandene herfra og fra de fleste andre ældre magasiner, som museet råder over, flyttes til en magasinbygning, der indrettes med avanceret klimastyring til sikring af samlingerne mod nedbrydning som følge af luftforurening og årstidsbestemte klimaskift.
I Brede Værks gamle fabriksbygninger skal der indrettes specialsamlinger vedrørende Danmarks nyere historie samt en permanent udstilling af dansk kultur under industrialismen, der indtil nu har manglet.
I forbindelse med alle disse ændringer skal der endelig ske en kraftig udbygning af museets formidlingstilbud til offentligheden, bl.a. ved oprettelse af en særlig undervisningstjeneste og forøgelse af museets produktion og udbud af bøger, souvenirs m.m.
Det forventes, at entreindtægt fra de store særudstillinger og øget salg af museets publikationer m.m. vil kunne dække en del af de forøgede driftsudgifter ved de planlagte foranstaltninger.
Nationalmuseet 1985 Nationalmuseets hoveddisposition blev fastlagt i 1938 ved tilbygningen til Prinsens Palais, som fra midten af forrige århundrede har været rammen om hovedmuseet.
Øgede behov for kontorer og magasiner har siden forstyrret den oprindelige plan.
Mange funktioner er i dag anbragt uhensigtsmæssigt, og plads til nye savnes.
Nationalmuseet i fremtiden Ved overdækning af tre indre gårde skaffes plads til en række funktioner, som er vigtige for publikums besøg på Nationalmuseet.
Den ene gård indrettes til hovedindgang med information, butikker og cafeteria.
Den anden skal rumme skiftende aktiviteter, bl.a.
store, internationale særudstillinger.
I den smalle gård langs Stormgade indrettes værksteder for udstillingshåndværkere.
B.
Idegrundlag og plan Den hastige udvikling i det danske samfund har skabt et stærkt behov for øget viden og forståelse af både den nære og den fjernere fortid.
Det bliver ligeledes mere og mere nødvendigt at gøre sig fortrolig med tænkemåde og livsvilkår hos fremmede folkeslag overalt i verden.
På disse områder har Nationalmuseet enestående betingelser for at kunne øve en vidtrækkende indsats til gavn for de mange.
Det er den grundlæggende ide i planen for Nationalmuseets fremtid, at de store, kulturelle ressourcer, som Nationalmuseet besidder i sine samlinger og arkiver og i medarbejdernes viden, bør udnyttes i langt større udstrækning end hidtil af hele den danske befolkning.
Nationalmuseet skal udvikles til et aktivt kulturcenter, som tiltrækker og engagerer publikum ved et rigt og varieret udbud af udstillinger, og som ved udadrettet arbejde også når frem til dem, der ikke selv har lejlighed til at komme til museet.
Det er planens mål at fordoble besøgstallet i museets hovedsæde i Prinsens Palais (for tiden mellem 250.000 og 300.000 om året), samtidig med at museet skal give hele landet adgang til sine samlinger ved en pionerindsats inden for den moderne kommunikationsteknologi.
Gennemførelsen af planerne forudsætter store ændringer i den publikumsrettede virksomhed på Nationalmuseet.
Selv om museet på årsbasis har ca. 1,2 mill. besøgende på sine forskellige udstillingssteder, er det ikke et repræsentativt udsnit af den danske befolkning, man møder på Nationalmuseet.
Hovedparten er yngre mennesker med en lang boglig uddannelse og uddannelsessøgende børn og unge.
For dele af befolkningen er det ikke selvfølgeligt at besøge Nationalmuseet.
Denne barriere skal nedbrydes ved en målrettet indsats fra Nationalmuseets side.
Betydningen heraf er særlig stor, fordi det kan forudses, at udviklingen i samfundet vil give flere og flere mennesker mere tid til at gå på museum.
Mange vil få kortere arbejdstid, og antallet af ældre, der har forladt arbejdsmarkedet, er stigende.
Hertil kommer, at interessen for efteruddannelse og livslang uddannelse vokser.
At komme disse behov i møde er både Nationalmuseets pligt og et vigtigt fremtidsperspektiv.
Det publikumsvendte arbejde kan ikke anskues isoleret fra øvrige aktiviteter på Nationalmuseet.
Museumsloven af 1984 tillægger museumsvæsenet i Danmark fem forskellige opgaver: indsamling, registrering, bevaring, forskning og formidling.
For Nationalmuseet er der tillige en række særlige funktioner.
Museet skal således føre det kulturhistoriske centralregister for hele landet, og det skal bistå andre museer med museumsfaglig og konserveringsteknisk bistand.
Museet virker desuden som konsulent for det offentlige i antikvarisk/arkæologiske anliggender.
Det er denne mangfoldighed af opgaver og pligter, der danner grundlaget for Nationalmuseets oplysningsarbejde og giver det særlige muligheder.
Opgaven er at udføre de hidtidige funktioner endnu bedre og at udvikle nye, attraktive anvendelsesmuligheder for Nationalmuseets rigdomme.
De faste udstillinger må forbedres radikalt, bl.a. ved inddragelse af de nyeste landvindinger inden for informationsteknologien, og alsidigheden i museets samlinger må udnyttes ved indretning af temaudstillinger, der bryder de traditionelle skel mellem museets faglige afdelinger.
Nationalmuseet må desuden i alle led udbygge og intensivere sin publikumsbetjening.
Demonstrationer, arbejdende værksteder, kurser, koncerter, film og teater, som har relation til museets faglige områder, må blive en del af museets dagligdag.
For skolerne må museet gøres til et vigtigt element i undervisningsprogrammerne, og der må lægges vægt på voksenundervisningen.
Nationalmuseet skal fremstå som et attraktivt tilbud til hele befolkningen om kulturel berigelse og videreuddannelse.
Ledelse og servicefunktioner I forbindelse med den foreslåede udbygning må der ske en tilpasning af museets organisatoriske struktur til den forøgede virksomhed og de nye anlæg.
Ledelsen og administrationen må være effektiv og smidig.
Kulturministeriet, Administrationsdepartementet og Nationalmuseet har i 1985 dannet en arbejdsgruppe om disse spørgsmål.
Men det vil også være nødvendigt at udbygge en række funktioner, der knytter sig til det publikumsrettede arbejde.
Her kan følgende fremhæves:
- Oprettelse af en undervisningstjeneste, der skal koordinere museets undervisningstilbud for børn og voksne og udbrede kendskabet til undervisningsmulighederne på museet.
- Udbygning af formidlingssektionens tegnestue og værksteder med henblik på den stærkt forøgede udstillingsvirksomhed.
- Oprettelse af et film- og videoværksted til tilrettelæggelse af film- og lysbilledmateriale til brug i museets egne udstillinger og til udsendelse til offentligheden.
- Oprettelse af en edb-tjeneste til styring og overvågning af de mange funktioner, der henlægges til det planlagte centrale edb-anlæg og dets stationer i udstillingerne.
- Udbygning af museets produktion af bøger og souvenirs med henblik på det forventede øgede salg i de nye museumsbutikker og ved salgsfremstød uden for huset.
C.
Nationalmuseets arbejdsgrundlag ifølge museumsloven af 1984 Nationalmuseets arbejdsgrundlag er fastsat i museumsloven af 1984 (lov nr. 291 af 6. juni 1984 om museer m.v.), som for første gang omfatter også de statslige museer.
Hensigten med en samlet lovgivning for hele museumsområdet er at fremme samarbejdet imellem museerne, således at der sker den mest hensigtsmæssige fordeling af arbejdsopgaver og ressourcer.
Med Nationalmuseets status som Danmarks kulturhistoriske hovedmuseum følger en række forpligtelser til gavn for samfundet og det samlede museumsvæsen.
Lovens definition af Nationalmuseets opgaver er:
- Nationalmuseet har pligt til at anlægge og opretholde samlinger, der giver et repræsentativt billede af den danske kulturs udvikling.
- Nationalmuseets samlinger skal danne grundlag for forskning og almen oplysningsvirksomhed.
- Nationalmuseet skal varetage den del af det arkæologiske udgravningsarbejde, som ikke af Rigsantikvaren overdrages til andre museer.
- Nationalmuseet opretholder i forbindelse med varetagelsen af opgaverne vedrørende Danmarks fortid en stadig ajourført registrering af fund og fortidsminder i Danmark i form af et fælles centralregister for det samlede museumsvæsen.
På længere sigt søges dette udvidet til også at omfatte registrering af kulturhistoriske genstande, som ikke er stedfæstet til danske lokaliteter.
- Nationalmuseet skal yde konserveringsmæssig og museumsfaglig bistand inden for alle grene af den faglige og tekniske museumsvirksomhed.
Med den nye museumslov har Nationalmuseet fået et udgangspunkt for sit arbejde som landets centrale kulturhistoriske museum, hvilket det både har forudsætning for og ressourcer til at udføre.
Her tænkes blandt andet på løsningen af de mere langsigtede, fælles museumsopgaver, som et i øvrigt decentralt museumsvæsen kan have vanskeligt ved at løfte.
Gennem bredden i sin virksomhed og arbejdet med ajourføring af de centrale kulturhistoriske registre har Nationalmuseet en forpligtelse til at skabe overblik over det kulturhistoriske Danmarks-billede.
I samarbejde med de øvrige museer kan museet inspirere til og iværksætte oversigtlige undersøgelser og forskningsprojekter og derved sikre, at vigtige emneområder ikke bliver forsømt.
I det vidtspændende arbejdsområde, som museerne dækker, har ikke alle opgaver kunnet løses på samme tid, men har måttet prioriteres efter øjeblikkelige behov.
Gennem årene har vekslende opgaver trængt sig på, og ofte har Nationalmuseet været drivkraften for den fælles indsats ved de kulturhistoriske museer.
Således har Nationalmuseet senest gennem en stærk udbygning af konserveringsvirksomheden fremmet denne meget væsentlige side af museernes virke.
Det vil imidlertid være ønskeligt i fremtiden at indsætte nye ressourcer på et andet af museernes hovedansvarsområder: den kulturhistoriske oplysningsvirksomhed, hvor Nationalmuseet kan udføre et landsdækkende arbejde.
På lokalt plan udøves denne formidling af lokalmuseerne gennem en arbejdsindsats med varierende ressourcer som grundlag.
Men det gælder for både lokalmuseerne og specialmuseerne, at deres samlinger og viden er begrænset enten geografisk til en egn eller emnemæssigt.
Kun Nationalmuseets samlinger og arkiver har det nationale omfang og den spændvidde, som gør det muligt at belyse hele nationens historie.
Samtidig kan Nationalmuseets Etnografiske Samling skabe øget viden om og forståelse for fremmede kulturer og mennesker med et fremmed kulturgrundlag.
Nationalmuseet vil derfor i de kommende år kunne yde en særlig indsats for at øge kommunikationen mellem befolkningen og museerne.
Til § 1 Bygningsmæssige rammer For tyve år siden fremlagde den daværende rigsantikvar et forslag om fuldstændig udflytning af Nationalmuseet fra Prinsens Palais til Københavns omegn.
Dette forslag kan ikke opretholdes i dagens Danmark, hvor pengene er blevet færre, samtidig med at omkostningerne ved nybyggeri er steget voldsomt.
I stedet må man udnytte de betragtelige fordele, som beliggenheden centralt i hovedstaden indebærer for Nationalmuseets kontakt med publikum.
Det er en hovedskavank ved det nuværende museumskompleks, at det savner plads til at modtage de store særudstillinger, der - som erfaringerne fra bl.a.
Louisiana og fra Nationalmuseets egne sommerudstillinger i Brede viser især tiltrækker nutidens museumspublikum.
Hertil kommer, at Prinsens Palais også mangler de friarealer, der er så vigtige for museumsdrift i dag:
undervisnings- og demonstrationslokaler, auditorier, studierum, biograf, hvilerum, cafeteria, gode museumsbutikker.
Det er også et alvorligt minus, at store dele af udstillingsarealet i Prinsens Palais ikke er moderniseret side udbygningen af museumskomplekset i 1930'erne.
Det var avanceret dengang, men er nu forældet.
Mange af de permanente udstillinger imødekommer hverken i form eller indhold de krav og forventninger, som vore dages museumspublikum stiller.
Disse svagheder og mangler kan afhjælpes ved en radikal omformning af museumskomplekset og betydelige ændringer i dets indretning:
- Etablering af en stor ny hal til særudstillinger ved overdækning af gården nærmest Vester Voldgade (»Jordgården«). Hallen indrettes således, at den efter behov kan anvendes til en stor særudstilling eller flere mindre.
- Etablering af en rummelig publikumsfoyer ved overdækning med glastag af »Løvegården« bag indgangen til Ny Vestergade, der  

 gøres til hovedindgang for publikum.
I foyer'en, hvorfra de besøgende fordeles til de forskellige samlinger ad et overskueligt system af gange, trapper og elevatorer, indrettes læse- og hvilepladser samt publikumsbutikker.
På en platform i 1. sals højde etableres cafeteria med 200 pladser.
Dette cafeteria agtes bortforpagtet.
- Nyopstillinger af hovedparten af de nuværende udstillinger efter nye principper med differentiering mellem forskellige typer af udstillinger: permanente udstillinger, temaudstillinger og studiesamlinger og med inddragelse af interaktivt video til udbygning af dokumentationen i udstillingerne.
- Indretning af film- og videorum samt veludstyrede auditorier ved udflytning af magasiner fra Prinsens Palais.
- Indretning af et underjordisk, bombesikkert sikringsrum til samlingernes hovedstykker.
- Indretning af velegnede værksteder til forberedelse af særudstillinger m.v. ved overdækning af »Stengården« bag den  

 lange kolonnade mod Stormgade.
- Inddragelse af data- og billedteknologi i Nationalmuseet til opbygning af en database, der gøres tilgængelig for publikum i kombination med interaktiv video.
Etablering af et lokalnet til distribution af information.
På længere sigt skal lokalnettet kunne kobles til et landsdækkende bredbåndsnet, således at brugere over hele landet kan trække på tekst-, billed- og filmbestanden i Nationalmuseets database.
Nationalmuseet er allerede idag ret langt med hensyn til anvendelse af edb-teknologi, særlig i forbindelse med det kulturhistoriske centralregister, og museet vil derfor hurtigt efter planens iværksættelse kunne begynde den planlagte teknologiske udbygning i et betydeligt omfang.
- Styring af klimaet i samlingerne og af brand- og tyverisikringen i museet ved hjælp af det nævnte edb-anlæg og lokalnet.
Til en helhedsplan, der skal række frem til år 2000, hører også nogle projekter, som allerede tidligere har været foreslået af Nationalmuseets direktion:
- Indretning af en stor magasinbygning med avanceret klimastyring til afløsning af utidssvarende og tildels uforsvarlige magasinlokaler i Prinsens Palais og Brede.
Det er planen, at et sådant magasin indrettes i et af Københavns Havnevæsen ejet pakhus i Frihavnen (»Pakhus 47«), som havnevæsenet vil lade ombygge og indrette til museets formål og udleje til museet.
- Indretning af specialsamlinger vedrørende Danmarks nyere historie samt af en permanent udstilling af dansk kultur under industrialismen i eksisterende bygninger i Brede.
Det er aftalt med Undervisningsministeriets Byggedirektorat, at det yder bistand i forbindelse med gennemførelse af projektet.
Økonomi Det er anslået, at dette omfattende program vil kunne gennemføres for anlægsudgifter på i alt 250 mill. kr., heraf statens andel 150 mill. kr. (januar 1984-priser). Det anslås, at helhedsplanens gennemførelse efter udbygningens afslutning vil forøge museets årlige driftsudgifter med ca. 23 mill. kr. og dets indtægter med ca. 8,6 mill. kr., netto ca. 14,5 mill. kr.
 I 1986 påregnes anvendt 14 mill. kr., heraf statens anden 10 mill.
kr., i anlægsudgifter.
Driftsudgifterne forhøjes i 1986 med 2 mill. kr. og personaleforbruget med 10 årsværk.
Gennemførelsen af moderniseringsplanen indebærer en samlet personaleudvidelse på 55 årsværk.
Udvidelsen omfatter først og fremmest teknisk personale til blandt andet vagt og opsyn, teknologi og vedligeholdelse.
Til administrative opgaver er i planen afsat 5 årsværk.
I de økonomiske bilag til lovforslaget er der nærmere redegjort for planens anlægs- og driftsudgifter og disses anslåede fordeling på de kommende finansår.
