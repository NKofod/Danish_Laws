(Til samtlige kommunalbestyrelser,  

 amtsråd og tilsynsråd) 1. Indledning Ved lov nr. 380 af 14. juni 1995 er reglerne i lov om kommunernes styrelse  

 og lov om Københavns kommunes styrelse om vederlæggelse af  

 kommunalbestyrelsesmedlemmer m.fl. ændret med virkning fra den 1. januar  

 1996.
 De nye regler findes i § 16 og § 16 a i lov om kommunernes styrelse  

 (lovbekendtgørelse nr. 615 af 18. juli 1995) og § 16 og § 16 b i lov om  

 Københavns kommunes styrelse (lovbekendtgørelse nr. 616 af 18. juli 1995).
 § 34  i den kommunale styrelseslov og § 36 i lov om  

 Københavns kommunes styrelse om borgmestervederlag m.v. er uændret.
De nye regler er til dels en udmøntning af anbefalingerne i betænkning nr.  

 1271/1994 om kommunalpolitikernes arbejdsvilkår og repræsentationen i de  

 kommunale råd.
I overensstemmelse med anbefalingerne i betænkningen er  

 reglerne formuleret med henblik på at sikre en mere rimelig og tidssvarende  

 vederlæggelse af kommunalpolitikernes arbejde.
I den forbindelse følger det  

 af forarbejderne til loven, at forbedringen af kommunalpolitikernes  

 arbejdsvilkår, herunder den vedtagne vederlagsstigning, skal ses som en  

 naturlig opfølgning på borgmestrenes vederlagsstigning pr. 1. januar 1994.
 Bortset fra de egentlige nyskabelser i vederlæggelsesreglerne er der ved  

 affattelsen af lovbestemmelserne med tilhørende bemærkninger i et vist omfang  

 sket en lovfæstelse af den hidtidige praksis på området.
 Lovteknisk er systematikken i de nye regler således, at vederlæggelsen af  

 kommunalbestyrelsesmedlemmer er beskrevet i § 16 i loven, mens § 16 a  

 omhandler vederlæggelsen af ikke-kommunalbestyrelsesmedlemmer.
 I lov om Københavns kommunes styrelse er systematikken den samme - dog  

 således, at vederlæggelsesreglerne findes i § 16 og § 16 b.
 Med hjemmel i disse lovbestemmelser (samt bestemmelser i den sociale  

 styrelseslov, skattestyrelsesloven og folkeoplysningsloven) har  

 Indenrigsministeriet udstedt bekendtgørelse nr. 1169 af 23. december 1993 om  

 pension m.v. til borgmestre og amtsborgmestre m.fl. og bekendtgørelse nr. 888  

 af 22. november 1995 om vederlag, diæter og efterløn m.v. vedrørende  

 kommunale hverv.
Denne vejledning indeholder dels en nærmere beskrivelse af de nye  

 vederlagsregler, dels en redegørelse for praksis på området.
En udtømmende  

 redegørelse for praksis er ikke tilsigtet.
Reglerne om vederlæggelsen af medlemmerne af Københavns  

 Borgerrepræsentation m.fl. er forskellige fra dem, der gælder for  

 kommunalpolitikere i landets øvrige kommuner.
Med de nye regler er der  

 imidlertid tilsigtet en tilnærmelse af reglerne således, at vederlæggelsen af  

 kommunalpolitikere i Københavns Kommune fremover i højere grad sker på  

 baggrund af tilsvarende regler, som i landets øvrige kommuner.
 Reglerne for vederlæggelse af kommunalpolitikere i Københavns Kommune vil  

 derfor kun undtagelsesvis blive omtalt særskilt.
2. Vederlæggelse af kommunalbestyrelsesmedlemmer A.
De væsentligste nyskabelser Samtlige kommunalbestyrelsesmedlemmer vil fremover modtage et fast  

 vederlag på 50.000 eller 60.000 kr. om året, der afløser den hidtidige  

 opdeling i et fast vederlag og et tillægsvederlag.
Diætordningen er afskaffet for kommunalbestyrelsesmedlemmer.
Fremover vil  

 det kun være personer, der ikke er medlemmer af kommunalbestyrelsen, der kan  

 modtage diæter for varetagelsen af kommunale hverv, der udføres efter valg af  

 eller anmodning fra kommunal-bestyrelsen.
Kommunalbestyrelsesmedlemmer kan  

 dog være tillagt ret til diæter i henhold til anden lovgivning, vedtægter  

 m.v.
Der henvises nærmere til pkt. 2, B.
 Til kommunalbestyrelsesmedlemmer med hjemmeboende børn under 10 år ydes et  

 særligt tillægsvederlag på 10.000 kr. årligt.
Ved kommunalbestyrelsesmedlemmers deltagelse i møder og kurser m.v. har  

 udbetaling af befordrings- og fraværsgodtgørelse m.v. hidtil været afhængig  

 af kommunalbestyrelsens beslutning.
Efter de nye regler vil  

 kommunalbestyrelsesmedlemmer ved varetagelsen af de pågældende hverv og  

 aktiviteter have krav på godtgørelse af følgende udgifter:
- befordrings- og fraværsudgifter - dokumenterede, nødvendige udgifter forbundet med fysisk handicappedes  

 varetagelse af hvervet, og - dokumenterede, nødvendige udgifter til pasning af syge, nære pårørende.
Ikke-kommunalbestyrelsesmedlemmer, der varetager kommunale hverv efter  

 valg af kommunalbestyrelsen, vil i de fleste tilfælde have krav på de samme  

 former for godtgørelse som kommunalbestyrelsesmedlemmer.
Herudover vil  

 ikke-kommunalbestyrelsesmedlemmer efter omstændighederne have krav på  

 godtgørelse af udgifter til børnepasning.
 For udvalgsformænd er indført en efterlønsordning.
 Varetagelsen af hvervet som formand for folkeoplysningsudvalget kan  

 fremover vederlægges med indtil 10 pct. af borgmestervederlaget.
B.
Den grundlæggende vederlæggelse Efter § 16, stk. 1, i loven modtager kommunalbestyrelsesmedlemmer et fast  

 vederlag.
Indenrigsministeren fastsætter nærmere regler herom.
I § 1 i bekendtgørelsen om vederlag, diæter og efterløn m.v. vedrørende  

 kommunale hverv er det bestemt, at det faste vederlag i primærkommuner udgør  

 50.000 kr. årligt.
Det samme gælder i Bornholms Amtskommune.
 I Frederiksberg Kommune og i kommuner med magistratsordning samt i de  

 øvrige amtskommuner udgør det faste vederlag 60.000 kr.
 I Københavns Kommune fastsættes vederlaget i styrelsesvedtægten, jf. § 16,  

 stk. 1, i lov om Københavns kommunes styrelse.
I § 16, stk. 1, litra a-f i loven er det udtømmende angivet, hvilke  

 aktiviteter hvervet som kommunalbestyrelsesmedlem omfatter.
Opdelingen er  

 foretaget af hensyn til den nærmere afgrænsning af de tilfælde, hvor et  

 medlem har krav på erstatning for dokumenteret tabt arbejdsfortjeneste og  

 godtgørelse for afholdte udgifter, og de tilfælde, hvor kommunalbestyrelsen  

 kan tillægge et medlem ret til disse ydelser.
 Litra a vedrører deltagelse i møder i kommunalbestyrelsen,  

 økonomiudvalg, stående udvalg, særlige udvalg nedsat i henhold til § 17, stk.  

 4, samt de underudvalg, der kan nedsættes af økonomiudvalget og de stående  

 udvalg.
Af forarbejderne til § 16, stk. 1, litra a, i loven fremgår det, at  

 mødekravet - som hidtil - indebærer, at samtlige medlemmer af organet skal  

 være indkaldt til det pågældende møde, og medlemmerne af organet skal deltage  

 i en forhandling og træffe beslutning - eller i hvert fald have mulighed  

 herfor.
Også deltagelse med observatørstatus er omfattet af bestemmelsen.
 Litra b vedrører deltagelse i møder i forbindelse med varetagelse  

 af kommunale hverv, der udføres efter valg af kommunalbestyrelsen.
 Det følger af bestemmelsen, at kommunalbestyrelsesmedlemmer, der af  

 kommunalbestyrelsen er valgt til at varetage et hverv, kan modtage såvel det  

 faste vederlag efter den kommunale styrelseslov som en særlig vederlæggelse i  

 de tilfælde, hvor der på særligt grundlag - f.eks. i særlovgivningen eller i  

 vedtægter for kommunale fællesskaber, selvejende institutioner eller lignende  

 - er fastsat bestemmelser herom.
Betydningen af udtrykket »valgt af kommunalbestyrelsen«  

 indebærer som hidtil, at vedkommende reelt skal være udpeget af  

 kommunalbestyrelsen.
Hvis kommunalbestyrelsen ved udpegningen er bundet af  

 indstillinger fra foreninger eller organisationer på en sådan måde, at der  

 ikke er nogen reel valgmulighed, kan vedkommende ikke anses for at være valgt  

 af kommunalbestyrelsen.
 Som eksempel herpå kan nævnes kommunalbestyrelsens udpegning af de  

 medlemmer til lokale radio- og fjernsynsnævn, som skal være forenings- eller  

 organisationsrepræsentanter, jf. § 56 i lov om radio- og fjernsynsvirksomhed  

 (lovbekendtgørelse nr. 578 af 24. juni 1994 som ændret ved lov nr. 377 af 14.  

 juni 1995).
Litra c vedrører deltagelse i kurser m.v., som er af betydning for  

 varetagelsen af de hverv, der ligger til grund for mødedeltagelsen efter  

 litra a og b.
Det er kommunalbestyrelsen, der afgør om kurset har betydning  

 for hvervet.
Det bemærkes, at der herved er tale om en anden afgrænsning af  

 kursusbegrebet end den, der fulgte af den hidtil gældende § 16 a, stk. 3,  

 hvorefter der kun var krav på erstatning for tabt arbejdsfortjeneste, såfremt  

 udgifterne til kurset afholdtes af kommunen.
Ved »kurser m.v.« forstås som hidtil arran-gementer, hvori der  

 som en ikke uvæsentligdel indgår egentlig undervisningsvirksomhed.
Herudover  

 antages bestemmelsen også at omfatte kursuslignende arrangementer som  

 konferencer, årsmøder og orienteringsmøder, f.eks. møder i  

 kommuneforeningerne.
Der er i praksis lagt vægt på, at de arrangementer, der  

 kan henføres under »kurser m.v.«, er af almen karakter og uden  

 direkte sammenhæng med konkrete sager i kommunen.
Litra d omhandler seminarer efter § 9 a i loven.
Under hensyn til,  

 at det i mange kommuner er blevet almindeligt, at kommunalbestyrelsen  

 afholder uformelle seminarer om bestemte kommunalpolitiske emner, f.eks.  

 budgetseminarer, er disse aktiviteter nu udtrykkelig nævnt i loven.
Litra e vedrører varetagelsen af andre kommunale hverv end møder  

 efter anmodning fra kommunalbestyrelsen.
Der er efter forarbejderne til  

 bestemmelsen tale om hverv, der udføres efter anmodning fra  

 kommunalbestyrelsen eller dens udvalg, uden at mødebetingelsen er opfyldt.  

 F.eks. hvor en kommunalbestyrelse eller et udvalg anmoder et medlem om at  

 forelægge en sag for en statslig myndighed, deltage i forhandlinger med andre  

 kommuner, foretage besigtigelser i en bestemt sag eller deltage i  

 borgermøder, besøge venskabsbyer m.v.
Litra f omfatter alle øvrige aktiviteter, som er forbundet med  

 varetagelsen af de hverv, der er nævnt i litra a-e.
Under bestemmelsen hører  

 således mødeforberedelse, besigtigelser, tilsynsforretninger, deltagelse i  

 repræsentativt arbejde m.v., der ikke finder sted efter anmodning fra  

 kommunalbestyrelsen eller dens udvalg, jf. litra e.
C.
Børnetillæg Efter § 16, stk. 4, i loven modtager kommunalbestyrelsesmedlemmer med  

 hjemmeboende børn under 10 år et tillægsvederlag.
Dette vederlag er i § 6 i  

 bekendtgørelse om vederlag, diæter og efterløn m.v. vedrørende kommunale  

 hverv fastsat til 10.000 kr. årligt.
I bekendtgørelsen er endvidere fastsat  

 de nærmere regler for ydelsen af vederlaget.
 Der ydes kun et vederlag til kommunalbestyrelsesmedlemmet, uanset om der  

 bor flere børn i hjemmet.
 To kommunalbestyrelsesmedlemmer, der bor sammen og har et eller flere  

 hjemmeboende børn under 10 år, har begge ret til vederlaget, idet de begge -  

 hver for sig - vil opfylde lovens betingelser.
D.
Erstatning for dokumenteret tabt arbejdsfortjeneste Der vil som hidtil være mulighed for, at kommunalbestyrelsesmedlemmer kan  

 vælge erstatning for tabt arbejdsfortjeneste i stedet for en del af det faste  

 vederlag.
 I § 16, stk. 5, i loven er det således fastsat, at et  

 kommunalbestyrelsesmedlem kan vælge at modtage erstatning for dokumenteret  

 tabt arbejdsfortjeneste mod at give afkald på en del af det faste vederlag,  

 jf. pkt. 2, B.
 Hvis medlemmet vælger erstatning for tabt arbejdsfortjeneste reduceres det  

 faste vederlag med 20.000 kr. årligt, jf. § 2 i bekendtgørelse om vederlag,  

 diæter og efterløn m.v. vedrørende kommunale hverv.
 Maksimum for erstatningsbeløbet er forhøjet fra det tredobbelte til det  

 femdobbelte af diætsatsen, jf. § 16 a, stk. 3, i loven, for møder af ikke  

 over 4 timers varighed - det vil sige for tiden 5 x 320 kr. = 1600 kr.
 Hvis medlemmet vælger erstatning for tabt arbejdsfortjeneste, har  

 vedkommende ret til erstatning i forbindelse med varetagelsen af de i § 16,  

 stk. 1, litra a-d, nævnte hverv.
 Et kommunalbestyrelsesmedlem, som har valgt erstatning for tabt  

 arbejdsfortjeneste, kan dog ikke modtage en sådan erstatning i forbindelse  

 med varetagelsen af hverv i kommissioner, udvalg m.v., hvor der i henhold til  

 særlovgivningen ydes særskilt vederlæggelse, jf. herved lovens § 16, stk. 6.
Kommunalbestyrelsen kan beslutte at yde erstatning for tabt  

 arbejdsfortjeneste i forbindelse med et medlems varetagelse af de i § 16,  

 stk. 1, litra e, nævnte hverv.
Der gives således adgang til at yde erstatning  

 i forbindelse med udførelsen af hverv på kommunalbestyrelsens eller et  

 udvalgs vegne, selv om der ikke er tale om deltagelse i et møde m.v.
Som  

 eksempel kan nævnes, at et kommunalbestyrelsesmedlem af kommunalbestyrelsen  

 bliver anmodet om at forelægge en sag for en minister eller et  

 folketingsudvalg.
Kommunalbestyrelsen kan træffe den pågældende beslutning fra gang til  

 gang.
Beslutningen kan imidlertid også træffes mere generelt, forudsat det er  

 præcist angivet, hvilke hverv der skal kunne begrunde udbetaling af  

 erstatning for tabt arbejdsfortjeneste.
 Det er kommunalbestyrelsen, der afgør om tabet kan anses for dokumenteret.
Loven sondrer ikke mellem hovederhverv og bierhverv.
Indtægtstab, der  

 skyldes, at den pågældende ikke kan varetage bibeskæftigelse på grund af et  

 kommunalt hverv, kan også kræves erstattet.
For selvstændige erhvervsdrivende, der driver virksomhed i selskabsform,  

 vil det lidte tab ofte ikke umiddelbart give sig udtryk i reduceret  

 indtjening, men tabet vil i stedet manifestere sig som et formuetab i  

 selskabet.
Dette har principielt ingen betydning for retten til erstatning  

 for tabt arbejdsfortjeneste.
 Kommunalbestyrelsen vil normalt kunne anse tabet for dokumenteret ved en  

 erklæring fra den pågældende selvstændige erhvervsdrivende, forudsat de  

 foreliggende omstændigheder sandsynliggør, at det påståede tab er lidt.
 Af bemærkningerne til bestemmelsen følger det, at erstatningsbeløbet  

 omfatter alle mistede økonomiske ydelser i forbindelse med fraværet, herunder  

 feriegodtgørelse, manglende pensionsindbetalinger m.v.
Det bemærkes i den forbindelse, at erstatningen ydes for det tab, der  

 faktisk lides i forbindelse med deltagelse i mødet m.v.
Det er således ikke  

 bare selve mødetiden m.v., men også den samlede rejsetid, der skal medregnes.  

 Forberedelsestid i forbindelse med møder m.v. vil dog fortsat ikke kunne  

 indgå i beregningen.
3. Det konstituerende møde Der ydes som hidtil diæter og erstatning for dokumenteret tabt  

 arbejdsfortjeneste til alle kommunalbestyrelsesmedlemmer for deltagelse i det  

 konstituerende møde, herunder til den, der på mødet vælges til borgmester for  

 den kommende valgperiode, samt til den eventuelt deltagende borgmester for  

 den indeværende valgperiode.
Erstatning for tabt arbejdsfortjeneste ydes også  

 til medlemmer, der (endnu) ikke har valgt eller agter at vælge en sådan  

 erstatning, jf. pkt. 2, D.
4. Udvalgsvederlag A.
Vederlæggelsen af udvalgsmedlemmer Reglerne om vederlag til udvalgsmedlemmer, der findes i kapitel 1 i  

 bekendtgørelse om vederlag, diæter og efterløn m.v. vedrørende kommunale  

 hverv er omredigeret, men i øvrigt kun ændret på enkelte punkter i forhold  

 til de hidtil gældende regler.
 Efter § 16, stk. 2, i loven er det fortsat muligt - udover det faste  

 vederlag efter § 16, stk. 1, - at oppebære vederlag for medlemskab af  

 økonomiudvalg og stående/faste udvalg.
 Det er med affattelsen af § 16, stk. 2, præciseret, at det er  

 kommunalbestyrelsen, der træffer beslutning om, hvorvidt der skal ydes  

 udvalgsvederlag.
De nærmere regler om udvalgsvederlag findes i §§ 3 - 5 i bekendtgørelsen,  

 hvor den nærmere beregning og fordeling af udvalgspuljen fastlægges.
Der er  

 stort set ikke foretaget ændringer i forhold til de hidtil gældende regler.
 Puljen udgør det maksimale beløb som kommunalbestyrelsen kan beslutte at  

 anvende til vederlæggelse af samtlige de af ordningen omfattede udvalg.  

 Ekstraudgifter til vederlæggelse af stedfortrædere for udvalgsmedlemmer, jf.  

 § 28, stk. 2, i loven kan dog om fornødent afholdes uden for puljen.  

 Beregningsgrundlaget for puljen er ændret således, at det nu - i lighed med  

 udvalgsformandspuljen i bekendtgørelsens § 12, stk. 2 - udgør en procentdel  

 af det aktuelle borgmestervederlag i den enkelte kommune.
 Af bekendtgørelsens § 3, stk. 1, og § 5, stk. 1, følger det, at  

 udvalgsvederlag - ud over for medlemskab af økonomiudvalg og stående/faste  

 udvalg - tillige kan ydes for medlemskab af børn og unge-udvalg, samt i  

 kommuner med udvalgsløst styre, for medlemskab af det udvalg, der varetager  

 opgaver efter § 2 i den sociale styrelseslov.
 Medlemmer af skatteankenævn kan vederlægges, jf. bekendtgørelsens § 11  

 efter reglerne i § 16 og § 16 a i loven.
B.
Vederlæggelse af udvalgsformænd og næstformænd De nærmere regler om vederlæggelsen af formænd og næstformænd for  

 kommunalbestyrelsernes og amtsrådenes stående/faste udvalg m.v. findes i  

 kapitel 2 i bekendtgørelse om vederlag, diæter og efterløn m.v. vedrørende  

 kommunale hverv.
 Reglerne er ændret på en række punkter i forhold til de hidtil gældende  

 regler.
 Efter § 12, stk. 1, i bekendtgørelsen er der nu - ud over hjemmel til  

 vederlæggelse af formænd for stående udvalg, formanden for børn og  

 unge-udvalget, formanden for skatteankenævnet og formanden for et eventuelt  

 beskæftigelsesudvalg - tillige hjemmel til at vederlægge formanden for  

 folkeoplysningsudvalget.
 Endvidere er der i § 12, stk. 1, i bekendtgørelsen skabt hjemmel til at  

 yde vederlag til formændene for faste udvalg i Århus og Aalborg Kommuner.
 Endelig indeholder § 12, stk. 1, hjemmel til i Københavns Kommune at yde  

 fast vederlag til næstformænd for skatteankenævnet og næstformanden for børn  

 og unge-udvalget.
 Med § 12, stk. 4, i bekendtgørelsen er der gennemført en forenkling af  

 reglerne for maksimumvederlæggelsen af udvalgsformænd i overensstemmelse med  

 anbefalingen i betænkning nr. 1271/1994, side 68, idet maksimum for  

 vederlaget til den enkelte udvalgsformand for et stående udvalg, nu er  

 fastsat til 40 pct. af borgmestervederlaget i kommunen, uanset antallet af  

 udvalg.
 I bekendtgørelsens § 12, stk. 7, er vederlaget til formanden for børn og  

 unge-udvalget fastsat til at udgøre indtil 10 pct. af borgmestervederlaget.  

 Dog er der skabt mulighed for, at formanden for børn og unge-udvalget i  

 kommuner med over 40.000 indbyggere kan modtage et vederlag på indtil 20 pct.  

 af borgmestervederlaget.
 I § 12, stk. 9, bestemmes det, at vederlaget til formanden for et fast  

 udvalg i Århus og Aalborg Kommuner højst kan udgøre 10 pct. af  

 borgmestervederlaget.
 Efter bekendtgørelsens § 12, stk. 10, kan vederlaget til næstformænd for  

 skatteankenævnet i Københavns Kommune højst udgøre 6 pct. af  

 borgmestervederlaget.
 En vederlagt udvalgsformand, der har valgt erstatning for tabt  

 arbejdsfortjeneste i henhold til § 16, stk. 5, i loven, kan ikke modtage  

 erstatning for tabt arbejdsfortjeneste for varetagelse af hverv, der udføres  

 i dennes egenskab af udvalgsformand, jf. § 16, stk. 6. Formanden vil  

 endvidere ikke kunne modtage erstatning for tabt arbejdsfortjeneste i  

 forbindelse med deltagelse i kurser, der vedrører udvalgets  

 forretningsområde.
 Der er fortsat ikke hjemmel til at vederlægge formanden for et eventuelt  

 underudvalg.
 I § 14 i bekendtgørelsen er det bestemt, at samtlige de i §§ 12 og 13  

 nævnte formandsvederlag skal fastsættes i kommunens styrelsesvedtægt.
 Hidtil har kun vederlag til formænd for de stående udvalg og formanden for  

 skatteankenævnet skullet fastsættes i styrelsesvedtægten.
 Med § 16, stk. 7, i loven er der skabt hjemmel til, at  

 Indenrigsministeriet fastsætter nærmere regler om efterløn til  

 udvalgsformænd. § 17 i bekendtgørelsen indeholder de nærmere regler herom.
Efterlønsordningen bygger på den ordning, der gælder for borgmestre.  

 Efterlønnen er fastsat således, at den svarer til formandens funktionstid i  

 (påbegyndte) år gange det sidst ydede månedlige udvalgsformandsvederlag - med  

 et maksimum på 3 måneders vederlag.
Det er dog en betingelse for at opnå  

 efterløn, at formanden har haft mindst et års uafbrudt vederlæggelse som  

 formand for det pågældende udvalg.
 Som eksempel kan nævnes, at en udvalgsformand, der har fungeret som  

 formand for et udvalg i 2 1/2 år, og som på fratrædelsestidspunktet  

 vederlægges med 5.000 kr. om måneden, har krav på 15.000 kr. i efterløn.
 Efterløn kan også ydes til udvalgsformænd, der ikke er medlemmer af  

 kommunalbestyrelsen, i den udstrækning disse kan vælges til formand - f.eks.  

 for havneudvalg eller beskæftigelsesudvalg.
5. Vederlæggelse af ikke-kommunalbestyrelsesmedlemmer Reglerne om vederlæggelse af ikke-kommunalbestyrelsesmedlemmer findes i §  

 16 a i loven.
Uanset den ændrede udformning er der i det væsentlige tale om  

 de samme regler, som i den hidtil gældende § 16, stk. 3.
 Efter § 16 a, stk. 1, i loven kan kommunalbestyrelsen beslutte at yde  

 ikke-kommunalbestyrelsesmedlemmer diæter og/eller erstatning for tabt  

 arbejdsfortjeneste for deltagelse i den type kommunale hverv, der er nævnt i  

 § 16, stk. 1, litra a-e.
 Det bemærkes i den forbindelse, at kommunalbestyrelsen efter de nye regler  

 har fået mulighed for at yde diæter og erstatning for tabt arbejdsfortjeneste  

 for varetagelsen af hverv, der udføres efter anmodning fra  

 kommunalbestyrelsen eller dennes udvalg.
Udtrykket »efter anmodning af kommunalbestyrelsen eller dennes  

 udvalg« i § 16, stk. 1, litra e, i loven skal forstås bogstaveligt.
Der  

 vil således ikke være adgang til at yde diæter og erstatning for tabt  

 arbejdsfortjeneste, hvis f.eks. et medlem af en skolebestyrelse anmodes af  

 skolebestyrelsen om at udføre et hverv - uanset den generelle henvisning i  

 folkeskoleloven til reglerne i § 16 a i den kommunale styrelseslov.
Efter bemærkningerne til bestemmelsen kan kommunalbestyrelsen træffe  

 beslutninger om at yde diæter og erstatning for tabt arbejdsfortjeneste i  

 forbindelse med varetagelsen af de enkelte hverv eller generelt, f.eks. i  

 form af et diætregulativ.
Det er i den forbindelse i praksis antaget, at  

 kommunalbestyrelsen kan beslutte, at der kun ydes diæter og erstatning for  

 deltagelse inden for en nærmere angivet grænse, f.eks. et bestemt antal møder  

 eller en beløbsgrænse.
Hvis kommunalbestyrelsens hjemmel til at yde diæter  

 m.v. findes i særlovgivningen må adgangen til at fastsætte en grænse for  

 udbetalingerne afhænge af en fortolkning af den pågældende  

 hjemmelsbestemmelse.
 Kommunalbestyrelsens kompetence til at træffe beslutning om ydelse af  

 diæter og erstatning for tabt arbejdsfortjeneste kan ikke delegeres til et af  

 kommunalbestyrelsen nedsat udvalg eller til forvaltningen.
Diætbeløbet udgør som hidtil 320 kr. pr. dag.
Hvis hvervet beslaglægger  

 mere end 4 timer, ydes der dog 640 kr.
Der kan nærmere henvises til § 9 i  

 bekendtgørelse om vederlag, diæter og efterløn m.v. vedrørende kommunale  

 hverv.
 Maksimumerstatningen for tabt arbejdsfortjeneste er som anført under pkt.  

 2, D, forhøjet til 1600 kr.
6. Godtgørelse af udgifter A.
Godtgørelse til kommunalbestyrelsesmedlemmer Efter de hidtil gældende regler kunne kommunalbestyrelsen beslutte at yde  

 befordringsgodtgørelse og godtgørelse for fravær fra hjemstedet i forbindelse  

 med kommunalbestyrelsesmedlemmers varetagelse af kommunale hverv.
 Kommunalbestyrelsen kunne endvidere beslutte at godtgøre andre udgifter  

 afholdt i forbindelse med varetagelsen af et kommunalt hverv, f.eks. udgifter  

 til telefon og telefax, udgifter til pasning af børn eller syge pårørende  

 samt en række andre nødvendige udgifter forbundet med varetagelsen af  

 hvervet.
I henhold til § 16, stk. 10, litra a-c, i loven er tre godtgørelsestyper  

 nu blevet obligatoriske i forbindelse med et kommunalbestyrelsesmedlems  

 deltagelse i de møder m.v., der er nævnt i § 16, stk. 1, litra a-e.
Der  

 henvises nærmere til pkt. 2, B.
Litra a indebærer, at kommunalbestyrelsesmedlemmer ydes  

 obligatorisk befordringsgodtgørelse og godtgørelse for fravær fra hjemstedet  

 i forbindelse med deltagelse i møder m.v.
Fraværsgodtgørelsen vil typisk  

 omfatte merudgifter til forplejning og logi.
 Bestemmelsen giver fortsat kun adgang til dækning af positive udgifter.  

 Dette er efter forarbejderne til bestemmelsen imidlertid ikke til hinder for,  

 at der som hidtil fastsættes generelle godtgørelsessatser, når blot dette  

 sker under hensyn til de faktiske omkostninger.
 Det bemærkes, at godtgørelse af kørselsudgifter og udgifter til fravær fra  

 hjemstedet i forbindelse med mødevirksomhed m.v. efter de nye regler er  

 obligatorisk, også selvom der er tale om møder m.v. inden for kommunegrænsen.
 Litra b omfatter godtgørelse af dokumenterede, nødvendige  

 udgifter, der er forbundet med fysisk handicappede  

 kommunalbestyrelsesmedlemmers deltagelse i møder m.v.
Efter bemærkningerne til loven har bestemmelsen til formål at sikre, at de  

 pågældende i videst muligt omfang kan deltage på samme vilkår som andre  

 kommunalbestyrelsesmedlemmer.
Som eksempler på udgifter, der skal godtgøres  

 efter bestemmelsen kan nævnes udgifter til hjælpemidler, særlig  

 sekretærbistand m.v.
F.eks. skal blinde og andre personer, der ikke kan læse  

 almindelig skrift, sikres en anden og lige så tilfredsstillende adgang til  

 information ved godtgørelse af udgifter til lydbånd, punktskrift eller  

 bistand til oplæsning.
 For personer med hørehandicap kan der være tale om godtgørelse af udgifter  

 til tolkebistand.
I visse tilfælde vil det kunne give anledning til tvivl, om en udgift er  

 nødvendig for den fysisk handicappedes muligheder for at deltage på rimelige  

 vilkår i de nævnte møder m.v.
Der kan være tale om, at behovene varierer  

 under hensyn til de lokale forhold.
Efter bemærkningerne til bestemmelsen må  

 kommunalbestyrelsen derfor indrømmes et vist skøn, navnlig med hensyn til  

 arten og omfanget af ydelserne.
 Godtgørelse af udgifter til hjælpemidler m.v. forudsætter, at de  

 almindelige muligheder for at få hjælpemidler m.v. efter den sociale  

 lovgivning er udtømt.
 Litra c medfører, at et kommunalbestyrelsesmedlem har krav på  

 godtgørelse af dokumenterede udgifter til pasning af syge, nære pårørende,  

 som det må anses for nødvendigt for medlemmet at afholde i forbindelse med  

 den pågældendes deltagelse i møder m.v.
Efter bemærkningerne til bestemmelsen er det en forudsætning, at  

 vedkommende normalt passer den syge, men på grund af deltagelse i møder m.v.  

 er nødsaget til at afholde specielle udgifter til anden pasning.
Det fremgår  

 endvidere af bemærkningerne, at der ved »nære pårørende« forstås  

 forældre, børn, søskende, ægtefælle, eller en person med hvem medlemmet i  

 øvrigt lever i fast parforhold.
Efter § 16, stk. 11, i loven kan kommunalbestyrelsen beslutte, at der til  

 et medlem, der udfører de i § 16, stk. 1, litra f, nævnte aktiviteter (der  

 henvises nærmere til pkt. 2, B) skal ydes de godtgørelsestyper, der er nævnt  

 i § 16, stk. 10, litra a-c.
Kommunalbestyrelsen kan endvidere beslutte at  

 godtgøre andre udgifter, som afholdes i forbindelse med et medlems  

 varetagelse af kommunale hverv eller beslutte at yde anden støtte i den  

 forbindelse.
Kommunalbestyrelsen kan f.eks. beslutte at godtgøre udgifter til  

 telefon, telefax, avishold eller beslutte at stille lokaler eller pc til  

 rådighed.
B.
Godtgørelse til ikke-kommunalbestyrelsesmedlemmer Efter § 16 a, stk. 7, i loven har ikke-kommunalbestyrelsesmedlemmer, der  

 deltager i de i § 16, stk. 1, litra a-c, nævnte møder m.v. (der henvises  

 nærmere til pkt. 2, B) krav på godtgørelse af de udgiftstyper, der er anført  

 i § 16, stk. 10, og som er omtalt ovenfor under pkt. 6, A.
 Herudover har ikke-kommunalbestyrelsesmedlemmer, der deltager i de  

 pågældende møder m.v. krav på godtgørelse af dokumenterede, nødvendige  

 udgifter til børnepasning.
 I henhold til § 16 a, stk. 8, i loven kan kommunalbestyrelsen endvidere  

 beslutte at godtgøre ikke-kommunalbestyrelsesmedlemmer, der deltager i de i §  

 16, stk. 1, litra d-f, nævnte aktiviteter (der henvises nærmere til pkt. 2,  

 B), de i § 16 a, stk. 7, nævnte udgifter.
Kommunalbestyrelsen kan efter § 16 a, stk. 8, yderligere beslutte at  

 godtgøre ikke-kommunalbestyrelsesmedlemmer andre udgifter, som de pågældende  

 har afholdt i forbindelse med varetagelsen af kommunale hverv, eller beslutte  

 at yde anden støtte i den forbindelse.
Der henvises nærmere til pkt. 6, A.
 Det bemærkes, at det med affattelsen af § 16 a, stk. 7 og 8, er  

 præciseret, at der ikke kan udbetales godtgørelser til personer, der ikke er  

 valgt af kommunalbestyrelsen til at varetage kommunale hverv - bortset fra  

 personer, der deltager i seminarer, jf. § 9 a i loven eller varetager  

 kommunale hverv efter anmodning fra kommunalbestyrelsen eller dennes udvalg,  

 jf. § 16, stk. 1, litra e.
C.
Godtgørelse af borgmestres og magistratsmedlemmers udgifter Borgmestre og magistratsmedlemmer har som udgangpunkt tilsvarende krav på  

 og adgang til godtgørelse af udgifter som anført under pkt. 6, A.
 Efter § 16, stk. 12, i loven kan borgmestre og magistratsmedlemmer dog  

 ikke modtage den i § 16, stk. 10, litra c, nævnte godtgørelse af udgifter til  

 pasning af syge, nære pårørende.
7. Tidligere vejledninger Indenrigsministeriets vejledning af 12. marts 1990 om mulighederne for at  

 begrænse diætudbetalingen til råd, nævn, udvalg m.v., bortfalder.
