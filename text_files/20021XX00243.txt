Skriftlig fremsættelse (29. januar  

 2003) Integrationsministeren Herved tillader jeg mig for Folketinget at  

 fremsætte:
Forslag til lov om ændring af  

 udlændingeloven (Skærpelse af udsendelsesforanstaltningerne,  

 effektivisering af sagsbehandlingen vedrørende ansøgninger om  

 humanitær opholdstilladelse m.v.) (Lovforslag nr.
L 156).
I sommeren 2002 blev regeringens forslag til stramninger  

 af betingelserne for asyl og familiesammenføring vedtaget af  

 Folketinget.
Herefter er antallet af udlændinge, der søger om  

 asyl eller familiesammenføring i Danmark, faldet markant.
Det giver  

 den fornødne ro og frigør ressourcer til at kunne løfte  

 den store integrationsindsats, der ligger foran os.
Samtidig med  

 nærværende lovforslag fremsætter jeg således et  

 forslag om bedre danskuddannelse til voksne udlændinge, og i marts  

 fremsætter jeg et lovforslag om forbedring af integrationsindsatsen  

 samtidig med beskæftigelsesministerens lovforslag om udmøntning  

 af aftalen om "Flere i arbejde".
Reformen af udlændingeområdet er ikke fuldt  

 tilendebragt, selvom den stramning af betingelserne for asyl og  

 familiesammenføring, som blev vedtaget i juni 2002, har medført  

 det ønskede fald i antallet af udlændinge, der kommer til  

 landet.
De led, der stadig mangler, er dels en styrket indsats for at  

 hjemsende afviste asylansøgere, dels en reform af aktiverings- og  

 undervisningsindsatsen over for asylansøgere og af systemet  

 vedrørende økonomiske ydelser til asylansøgere.
Jeg  

 fremsætter derfor i dag to lovforslag om ændring af  

 udlændingeloven vedrørende disse områder.
Endvidere  

 forventer jeg i marts at fremsætte et lovforslag, der skal  

 muliggøre Danmarks deltagelse i Dublinsystemet (Eurodac- og  

 Dublinforordningerne) på mellemstatsligt grundlag.
Et afslag på en asylansøgning  

 medfører, at den afviste asylansøger pålægges  

 straks at udrejse af Danmark.
Sker udrejsen ikke frivilligt, drager politiet  

 omsorg herfor (udsendelse). Det har i praksis vist sig vanskeligt at udsende  

 nogle af de afviste asylansøgere   særligt fordi disse personer  

 ikke medvirker til udrejsen eller udsendelsen, f.eks. ved at nægte at  

 underskrive nødvendige ansøgninger om rejselegitimation eller  

 ved at nægte at give de nødvendige oplysninger til  

 identifikation.
En sådan manglende medvirken til at udrejse er ikke  

 acceptabel.
Det skal så vidt muligt sikres, at afviste  

 asylansøgere overholder udrejsepligten og ubetinget medvirker til de  

 foranstaltninger, der kan være nødvendige for udrejsen.
På den baggrund indebærer  

 nærværende lovforslag en ny konsekvent procedure for udsendelse  

 af afviste asylansøgere, hvor de udsendelsesfremmende foranstaltninger  

 stiger i intensitet, jo længere henne i udsendelsesfasen,  

 udlændingen befinder sig.
Elementerne i udsendelsesproceduren er, at  

 asylansøgere under sagens behandling skal rådgives om pligten  

 til at udrejse ved et eventuelt afslag på asylansøgningen, og at  

 politiet   hvis det ved udrejsekontrollen i forlængelse af et  

 asylafslag konstateres, at udlændingen ikke er udrejst   skal  

 søge at motivere til frivillig udrejse ved at stille i udsigt, at  

 udlændingen kan få 3.000 kr. pr. voksen og 1.500 kr. pr. barn til  

 genetablering i hjemlandet ved udrejse uden ugrundet ophold.
Medvirker  

 udlændingen ikke til udrejsen, indebærer udsendelsesproceduren  

 obligatorisk anvendelse af madkasseordningen og herefter overflytning til  

 Center Sandholm, der skal fungere som et pengeløst center for denne  

 persongruppe   med meldepligt, indhegning og adgangskontrol.
Endvidere  

 får politiet øget mulighed for at frihedsberøve  

 udlændinge med henblik på at motivere til udrejsen.
 Herudover indebærer lovforslaget bl.a., at  

 udlændinge, der er udvist ved dom, og som ikke er  

 varetægtsfængslede efter udlændingelovens regler herom, vil  

 blive pålagt at tage ophold i  Center Sandholm og  

 pålagt systematisk meldepligt.
Endvidere indebærer lovforslaget, at  

 sagsbehandlingen vedrørende ansøgninger om humanitær  

 opholdstilladelse effektiviseres ved en fremrykning af tidspunktet for  

 indgivelse af ansøgning herom.
Forslaget skal imødegå, at  

 stadig flere tilsyneladende anser en ansøgning om humanitær  

 opholdstilladelse som en mulighed for at opnå udsættelse i  

 forhold til pålægget om at udrejse, når der gives afslag  

 på asyl.
