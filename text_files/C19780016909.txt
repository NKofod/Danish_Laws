 Justitsministeriet har med ministeriet for Grønland indgået følgende  

 aftale vedrørende bistand til personer, der er bosat i Danmark, til sagsanlæg  

 ved grønlandske domstole:
 En ansøgning om fri proces fra en person, der er bosat i Danmark, til  

 sagsanlæg mod en person, der er bosat i Grønland, indgives til overøvrigheden  

 på det sted, hvor ansøgeren bor.
 Overøvrigheden foranlediger sagen oplyst på samme måde som ved behandling  

 af ansøgninger om fri proces til sagsanlæg ved danske domstole, herunder ved  

 indhentelse af oplysninger om ansøgerens økonomiske forhold.
Af hensyn til sagens fremme ved den grønlandske ret skal ansøgerens  

 påstand fremgå af sagen, inden denne sendes til Grønlands landsret.  

 Overøvrigheden bør derfor opfordre ansøgeren til nøje at formulere den  

 påstand, som han agter at nedlægge under sagen, eventuelt ved udarbejdelse af  

 en stævning.
Overøvrigheden bør i den forbindelse være ansøgeren behjælpelig  

 med at formulere påstanden.
Overøvrigheden kan dog, når forholdene taler  

 derfor, henvise ansøgeren til at søge advokatbistand til udarbejdelse af  

 stævning.
I den forbindelse bør overøvrigheden være opmærksom på, om  

 ansøgeren har mulighed for at opnå retshjælp.
 Ansøgningen, de økonomiske oplysninger og eventuelt yderligere materiale  

 sendes herefter til politimesteren i Grønland, Godthåb.
 Politimesteren foranlediger modparten og eventuelt vidner, der er bosat i  

 Grønland, afhørt og videresender sagen til Grønlands landsret.
 Såfremt landsretten finder, at der kan meddeles ansøgeren fri proces under  

 sagen, og, såfremt der ikke er udarbejdet stævning i sagen, at den påstand,  

 der er formuleret i ansøgningen, kan træde i stedet for en stævning, sender  

 landsretten sagen til den grønlandske ret, hvor sagen skal foretages.
 Såfremt landsretten finder, at der kan meddeles ansøgeren fri proces under  

 sagen, men at der bør udfærdiges en egentlig stævning, sender landsretten  

 sagen tilbage til overøvrigheden med oplysning om den bevilgede fri proces.  

 Overøvrigheden opfordrer ansøgeren til at udarbejde en stævning.  

 Overøvrigheden skal i den forbindelse være ansøgeren behjælpelig med  

 udfærdigelse af stævningen, men kan som tidligere angivet henvise ansøgeren  

 til at søge advokatbistand.
 Stævningen sendes derefter til Grønlands landsret, der videresender den  

 til den grønlandske ret, hvor sagen skal foretages.
 De ovenstående retningslinier finder tilsvarende anvendelse, såfremt  

 ansøgeren er sagsøgt i en sag, der efter værnetingsreglerne skal afgøres ved  

 en grønlandsk domstol.
Afhøring af ansøgeren som part ved en domstol i Danmark sker efter  

 anmodning direkte fra Grønlands landsret til pågældende domstol i  

 overensstemmelse med den almindelige fremgangsmåde ved partsforklaringer ved  

 subsidiær ret.
Ved afhøringen bør parten opfordres til at præcisere sin  

 endelige påstand i sagen.
 Såfremt der under partsforklaringen har været beskikket en advokat for den  

 pågældende, fastsættes salæret straks efter afhøringens afslutning og betales  

 af den pågældende ret uden senere refusion fra grønlandske domstole eller  

 myndigheder.
 Denne aftale træder i stedet for aftalen af 27. juni 1967, som angivet i  

 justitsministeriets skrivelse af 11. august 1967.
 Justitsministeriet, den 19. september  

 1978.
 P.M.V.
Ebbe Nielsen (Til overøvrigheden, Grønlands landsret og politimesteren i Grønland).
