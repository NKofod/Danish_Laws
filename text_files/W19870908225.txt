Ankestyrelsens principafgørelse P-16-87 om tilbagebetaling - uforsvarlig økonomi - personligt tillæg Resume:
Der var grundlag for at kræve tilbagebetaling af personligt tillæg, ydet til dækning af indskud i lejlighed.
Ansøger havde forpligtet sig til at betale et ret betydeligt beløb i indskud uden at have midler hertil og uden at rådføre sig med kommunen forinden.
Dispositionen blev anset for at være udtryk for uforsvarlig økonomi.
 Kassation:
Principafgørelsen er afløst af en nyere afgørelse Kassationsdato:
29-05-2009 Love:
Lov om social pension - lovbekendtgørelse nr. 612 af 24. juni 1996 - § 43, stk. 1, nr. 1 og § 43, stk. 2 Sagsfremstilling:
En enlig førtidspensionist ansøgte social- og sundhedsforvaltningen om personligt tillæg til dækning af indskud til en lejlighed på 5.372 kr.
Ansøgeren, som ikke selv rådede over beløbet, havde underskrevet lejekontrakten uden først at have rådført sig med social- og sundhedsforvaltningen.
 Det sociale udvalg bevilgede ansøgeren hjælp til flytteudgifter og indskud, men således at hjælpen til indskud blev ydet mod tilbagebetaling.
 Den 22. oktober 1986 underskrev ansøgeren erklæring om tilbagebetaling af indskuddet efter lov om social pension § 43, stk. 1, nr, 1 med 250 kr. pr. måned fra den 1. april 1987.
 Den 1. december 1986 ændrede socialudvalget tilbagebetalingstidspunktet til den 1. november 1986, under hensyn til at en anden afdragsforpligtelse var bortfaldet.
Om ansøgerens økonomiske forhold var det oplyst, at hun indtil udgangen af oktober 1986 fik udbetalt mellemste førtidspension og herefter folkepension med 3.781 kr. pr. måned samt varmetilskud på 350 kr. og boligydelse på 879 kr. brutto pr. måned.
Ansøgeren havde faste månedlige udgifter til husleje, el, telefon og medicin på ialt 2.312 kr. og havde herudover afdragsforpligtelser vedrørende banklån på 500 kr. pr. måned, afdrag på møbler 600 kr. og afdrag på køleskab og komfur på 200 kr. pr. måned.
 Ankenævnet tiltrådte socialudvalgets beslutning om at forlange tilbagebetaling af det beløb ansøgeren havde fået bevilget som personlig tillæg efter lov om social pension § 17 til dækning af indskud i lejlighed.
 Ankenævnet traf samtidig afgørelse om, at tilbagebetalingen først burde iværksættes fra den 1. april 1987.
 Afgørelsen var indanket af ansøgeren.
 Lovgrundlag: Lov om social pension § 43, stk. 1, nr. 1 og stk. 2.
 Afgørelse:
 Ankestyrelsen tiltræder ankenævnets afgørelse, hvorefter det personlige tillæg med rette er ydet med tilbagebetalingspligt fra den 1. april 1987.
 Ankestyrelsen har ved afgørelsen taget udgangspunkt i, at ansøgeren  uden forinden at have rådført sig med social- og sundhedsforvaltningen - ved underskrift af ny lejekontrakt forpligtede sig til at betale indskud på 5.372 kr., som hun ikke rådede over.
 Denne disposition finder Ankestyrelsen må anses for at være udtryk for uforsvarlig økonomi.
 Ankestyrelsen finder ikke grundlag for at kritisere social- og sundhedsforvaltningens skøn over ansøgerens evne til at tilbagebetale hjælpen med 250 kr. pr. måned fra den 1. april 1987, som var det tidspunkt, fra hvilket tilbagebetaling skulle ske ifølge den af ansøgeren underskrevne tilbagebetalingserklæring.
