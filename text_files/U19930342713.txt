Ej godtgjort, at to ansatte var opsagt og fratrådt inden  

 virksomhedsoverdragelse To ansatte i en restaurationsvirksomhed blev opsagt  

 til øjeblikkelig fratræden.
Det fandtes ikke godtgjort, at de ansatte var  

 opsagt og fratrådt, inden det indklagede selskab overtog virksomheden.
 Dette selskab var herefter indtrådt i de forpligtelser, som måtte  

 påhvile virksomheden i henhold til kollektiv overenskomst, jf.
 virksomhedsoverdragelseslovens § 2.
1. Ved klageskrift af 4. juni 1992 har Landsorganisationen i Danmark for  

 Restaurations- og Bryggeriarbejder Forbundet indklaget Restaurationsselskabet  

 af 15/11 1991 Aps, Hellerup, for Arbejdsretten med påstand om, at indklagede  

 som erhverver af restaurationsvirksomheden Cafe Apoteket i Hellerup  

 tilpligtes at overholde overenskomsten mellem forbundet og  

 Arbejdsgiverforeningen af Hoteller og Restauranter, nu HOREFA, samt for  

 overenskomstbrud at betale en bod, indeholdende - ifølge replikken - i alt  

 179.255,45 kr. i efterbetaling til forbundets medlemmer Michael Heideskov,  

 Helle Stampe og Tina A.
Nilsson.
 Ved domsforhandlingens begyndelse den 24. maj 1993 har klagerne nedlagt  

 følgende endelige påstand:
Indklagede, Cafe Apoteket ved Restaurationsselskabet af 15/11 1991 ApS,  

 tilpligtes at overholde gældende overenskomst mellem Arbejdsgiverforeningen  

 af Hoteller og Restauranter (nu HOREFA) og Restaurations- og Bryggeriarbejder  

 Forbundet samt at efterbetale eventuel manglende overenskomstmæssig løn til  

 forbundets medlemmer Michael Heideskov, Helle Stampe og Tina A.
Nilsson.
 Efterbetalingsspørgsmålet henskydes til sædvanlig fagretlig behandling.
 Indklagede har taget bekræftende til genmæle for så vidt angår Tina A.  

 Nilsson, men har i øvrigt påstået frifindelse og til støtte herfor anført, at  

 Michael Heideskovs og Helle Stampes ansættelsesforhold var bragt til ophør,  

 inden indklagede overtog virksomheden fra den tidligere indehaver,  

 Restaurationsselskabet af 30/7-82 ApS.
2. Af sagen fremgår, at Michael Heideskov og Helle Stampe begge blev ansat  

 som kokke i Cafe Apoteket med tiltrædelse henholdsvis den 19. maj 1990 og 19.  

 januar 1991. For ansættelserne udfærdigedes sædvanligt ansættelsesbevis med  

 Restaurationsselskabet af 30/7-82 ApS ved direktør H.C.
Kopp som arbejdsgiver  

 og indeholdende bemærkning om, at den mellem organisationerne indgåede  

 overenskomst er gældende.
Ved enslydende skrivelser af 9. januar 1992 blev de pågældende begge  

 opsagt til øjeblikkelig fratræden.
I skrivelserne, der er underskrevet af  

 direktør Karen Jacobsen fra det indklagede anpartsselskab, hedder det:
»Det er med beklagelse vi må meddele dig at restaurationsselskabet af  

 30/7-82 er trådt i betalingsstandsning.
På baggrund af dette er din stilling  

 som kok opsagt pr. d.d.
Cafe og restaurationsdrift vil blive videreført i et nyt selskab, som har  

 ønsket at tilknytte nyt køkkenpersonale til stedet.« 3. Opsigelserne gav anledning til, at afdelingsnæstformand Birger  

 Kristensen den 14. januar 1992 uanmeldt indfandt sig i restauranten til et  

 »forhandlingsmøde« med Karen Jacobsen.
I et af Birger Kristensen  

 udarbejdet mødereferat, som Karen Jacobsen ikke har ønsket at underskrive, og  

 hvis indhold hun i det hele bestrider, hedder det:
 »Sagen drejede sig om følgende:
Hovedaftalens par. 4, stk. 3, litra a-e.
Lov om lønmodtageres retsstilling  

 ved virksomhedsoverdragelse, samt efterbetaling.
 Karen Jacobsen forklarede, at hun havde overtaget Cafe Apoteket den 1/1.92  

 med åbning den 15/1.92.
Hun ville ikke trække opsigelserne af Helle S.
Stampe og Michael  

 Heidenskov af den 9/1.92 tilbage, med følgende begrundelser:
Angående Helle S.
Stampe forklarede hun, at Helle havde indkøbt varer til  

 eget forbrug i INCO på Cafe Apotekets regning for ca. kr. 3000,-, og at denne  

 regning ville blive fremsendt til hende.
 Angående Michael Heidenskov forklarede hun, at i forbindelse med  

 lukningen, var han blevet bedt om at nedfryse alt kød, og lave almindelig  

 oprydning og rengøring af køkkenet i samarbejde med Helle og eleverne, men  

 dette var ikke blevet gjort, og at der var blevet smidt råddent kød ud, og  

 andre varer var ødelagte af mug, samt at der var meget beskidt i køkkenet.
 RBF/GL fastholdt, at lov om lønmodtageres retsstilling ved  

 virksomhedsoverdragelse er gældende, og at disse opsigelser er omfattet af  

 loven, og er derfor ugyldige.
 RBF/GL stillede krav om genansættelse eller erstatning i henhold til  

 Hovedaftalens par. 4, stk. 3, litra a-e, da vi mener at opsigelserne er  

 urimelige.
 RBF/GL vil undersøge de fremsatte årsager til opsigelserne.
RBF/GL forbeholder sig ret til at videresende sagen.« Sagen blev forhandlet på et fællesmøde den 31. marts 1992, uden at enighed  

 kunne opnås.
Spørgsmålet om berettigelsen af den foretagne  

 opsigelse/bortvisning blev herefter indbragt til afgørelse for  

 Afskedigelsesnævnet, der imidlertid har udsat sagen for at afvente  

 Arbejdsrettens afgørelse af, om der har bestået et ansættelsesforhold mellem  

 de opsagte/bortviste medarbejdere og det indklagede anpartsselskab.
4. Den tidligere indehaver af Cafe Apoteket - Restaurationsselskabet af  

 30/7-82 ApS - drev virksomheden fra lokaler i selskabets ejendom i Hellerup.  

 Ejendommen blev i efteråret 1991 stillet til tvangsauktion og overtaget af  

 Nykredit, der ved betinget skøde af 19. og 20. december 1991 solgte  

 ejendommen til det indklagede anpartsselskab, der da var erhvervet af Karen  

 Jacobsen.
Af en udskrift af Erhvervs- og Selskabsstyrelsens register fremgår,  

 at selskabets formål er »at drive ejendoms- og  

 restaurationsvirksomhed«, og at selskabet tegnes af direktøren Karen  

 Jacobsen.
Restaurationsselskabet af 30/7-82 ApS anmeldte på et tidspunkt  

 betalingsstandsning.
I forbindelse hermed sendte direktør Kopp den 21. januar  

 1992 følgende skrivelse til selskabets kreditorer:
»Til kreditor i restaurationsselskabet af 30/7-82 ApS, kaldet Cafe  

 Apoteket Med stor beklagelse, må vi desværre meddele, at firmaet  

 »Restaurationsselskabet af 30/7-82 ApS«, kaldet Cafe Apoteket den  

 15. ds. er overgået til et nyt selskab med ny ledelse.
 På tvangsauktion den 7. november 1991 overtog Nykredit ejendommen og i  

 princippet også driften.
 Da firmaets pengeinstitut forlangte anden auktion, håbede vi til det  

 sidste at der kunne en mulighed for at videreføre virksomheden på en eller  

 anden måde.
 Lige omkring juletid, viste det sig, at muligheder var udtømte og efter  

 aftale med Nykredit lukkede forretningen den 31/12-91 for derefter at blive  

 overtaget af et nyt selskab.
 Vi beklager denne udvikling og håber ikke de har mistet troen på branchen  

 - vi håbede på en anden løsning, men sådan skulle det ikke være.
 Tak for den forgangne tid......
PS.
Eventuelle tilgodehavender bedes venligst fremsendt til vor adresse,  

 hvor det vil blive overgivet til Sø & Handelsretten, når første retsmøde  

 finder sted.' Det er uoplyst, om selskabet efterfølgende er opløst eller eventuelt  

 erklæret konkurs.
 5. For Arbejdsretten er der afgivet forklaring af følgende vidner:
Kok Helle Stampe har forklaret bl.a., at H.C.
Kopp og Karen Jacobsen bor  

 sammen og vistnok senere er blevet gift.
De arbejdede begge i virksomheden,  

 medens hun var ansat.
Restauranten havde sidste gang åbent Nytårsaften  

 1991/92. Det var Michael Heideskov, der havde vagten den aften.
Restauranten  

 var derefter lukket, men skulle åbne igen midt i januar 1992. Vidnet skulle  

 derfor afspadsere overarbejde i denne periode.
Hun gjorde dog på et tidspunkt  

 rent i køkkenet på frivillig basis, idet der på grund af lukningen var såvel  

 tid som fred og ro hertil.
Karen Jacobsen havde i december fortalt, at hun  

 skulle overtage restauranten fra 1. januar.
Michael holdt ferie i tiden efter  

 nytår.
De skulle begge møde igen mandag den 13. januar.
Hun fik opsigelsen  

 søndag den 12. januar, idet hun havde været bortrejst på ferie i dagene  

 forud.
Om mandagen indfandt hun og Michael sig i restauranten for at hente  

 deres tøj og aflevere deres nøgler.
Hun havde søndag aften fået at vide af en  

 anden medarbejder, at Karen Jacobsen allerede havde haft en ny kok til  

 samtale med henblik på ansættelse.
Afdelingsnæstformand Birger Kristensen har forklaret bl.a., at Helle  

 Stampe og Michael Heideskov henvendte sig i afdelingen mandag den 14. januar  

 1992 og oplyste, at de var blevet opsagt til øjeblikkelig fratræden.
Uden  

 forudgående underretning herom tog vidnet ud til restauranten, hvor han traf  

 Karen Jacobsen.
Da han gik gennem restauranten, så han et glimt af to kokke,  

 som han ikke kendte.
Under forhandlingsmødet oplyste Karen Jacobsen, at hun  

 ikke ønskede at fortsætte med de to opsagte medarbejdere og angav som grund  

 de ting, der er anført i vidnets referat fra mødet.
Karen Jacobsen oplyste  

 også, at hun havde overtaget cafeen den 1. januar 1992. Vidnet sendte  

 referatet fra mødet til Karen Jacobsen, der imidlertid ikke ville underskrive  

 referatet.
Fhv. direktør Hans Christian Kopp har forklaret bl.a., at virksomheden kom  

 i økonomiske vanskeligheder på grund af hans sygdom, hvorunder han gennemgik  

 en hjerteoperation.
Tvangsauktionen over ejendommen betød dog ikke, at  

 driften af cafeen blev indstillet.
Efter forhandlinger med Nykredit fortsatte  

 driften tværtimod uændret.
Omkring juletid fik han imidlertid den besked fra  

 sygehuset, at han slet ikke måtte bestille noget.
Både af den grund og på  

 grund af likviditetsvanskeligheder skulle driften af cafeen overtages af det  

 nye selskab.
Han og Karen Jacobsen har aldrig boet sammen og er heller ikke  

 gift.
Karen Jacobsen var sygeplejerske på det sygehus, hvor han blev  

 opereret.
På et tidspunkt blev hun sygemeldt og begyndte så at hjælpe ham i  

 cafeen.
Da han måtte opgive at drive cafeen videre, bad han derfor hende om  

 at hjælpe sig med de ting, som skulle foretages i den anledning, herunder med  

 opsigelsen af de to kokke.
Hun havde generalfuldmagt fra ham og kunne derfor  

 underskrive de to opsigelser på hans vegne.
Hun overtog først cafeen den 15.  

 januar 1992. Der er ikke lavet noget overdragelsesdokument i forbindelse med  

 overtagelsen.
Det eneste, hun overtog, var et beskedent varelager af værdi  

 ca. 5.000 kr.
Sidste åbningsdag inden overtagelsen var nytårsaften 1991/92.
Direktør Karen Jacobsen har forklaret bl.a., at hun ejer alle anparterne i  

 det indklagede selskab.
Det har aldrig været hendes tanke, at hun skulle være  

 restauratør.
Da selskabet købte ejendommen af Nykredit, var meningen, at  

 selskabet som ejer af ejendommen skulle udleje restaurationslokalerne.
Hun  

 var ansat som sygeplejerske på fuld tid indtil januar 1992 og har aldrig boet  

 sammen med H.C.
Kopp, men har været meget hos ham.
Hun har selv været  

 sygemeldt i længere tid forud for overtagelsen af cafeen.
Det var et chok for  

 hende at få at vide, at Kopp ikke kunne drive cafeen mere, selv om hun vidste  

 alt om hans sygdom.
Opsigelserne den 9. januar 1992 skrev hun på Kopps vegne.  

 Han havde bedt hende om at ordne det og havde givet hende fuldmagt.
De to  

 medarbejdere kom om mandagen og hentede deres tøj.
De diskuterede ikke  

 opsigelserne ved den lejlighed.
Hun var alene i cafeen den dag, men havde  

 annonceret efter nye kokke.
Hun ville have helt nyt personale.
Hun beholdt  

 dog eleverne, fordi hun syntes, det var synd at afbryde deres uddannelse.
De  

 nye kokke tiltrådte den 15. januar, og cafeen blev genåbnet dagen efter.
6. Til støtte for påstanden har klagerne anført, at det efter  

 bevisførelsen må lægges til grund, at afskedigelserne af Helle Stampe og  

 Michael Heideskov først skete, efter at det indklagede anpartsselskab havde  

 overtaget driften af restaurationsvirksomheden.
Opsigelserne er dateret den  

 9. januar 1992, medens overtagelsen skete allerede den 1. januar med henblik  

 på genåbning af restauranten den 15. eller 16. s.m.
Virksomheden var med  

 andre ord kun lukket midlertidigt, og de to medarbejderes ansættelsesforhold  

 bestod således på tidspunktet for virksomhedsoverdragelsen.
Det afgørende er,  

 hvornår overtagelsen faktisk skete, ikke mindst i en situation som den  

 foreliggende, hvor overdragelsen er sket mellem nærstående parter, der ikke  

 har oprettet nogen skriftlig aftale indeholdende de nærmere vilkår for  

 overtagelsen.
Opsigelserne er alene underskrevet af Karen Jacobsen uden  

 angivelse af, at opsigelserne skete i henhold til fuldmagt fra H.C.
Kopp.  

 Også dette viser, at ansættelsesforholdet for de to medarbejdere først blev  

 bragt til ophør, efter at det indklagede selskab havde overtaget  

 virksomheden.
Det følger herefter af virksomhedsoverdragelseslovens § 2, at  

 dette selskab er indtrådt i forpligtelserne over for Helle Stampe og Michael  

 Heideskov.
7. Indklagede har bestridt, at de pågældende to medarbejdere kan gøre krav  

 gældende mod det indklagede selskab, idet de ved selskabets overtagelse af  

 restaurationsvirksomheden den 15. januar 1992 var opsagt og fratrådt deres  

 ansættelse i det tidligere selskab.
Efter virksomhedsoverdragelseslovens § 2  

 er det en betingelse for erhververens indtræden i rettigheder og  

 forpligtelser efter en kollektiv overenskomst, at ansættelsesforholdet bestod  

 på overdragelsestidspunktet.
Denne betingelse er ikke opfyldt i det  

 foreliggende tilfælde, hvor overtagelsen som anført først fandt sted den 15.  

 januar 1992, medens opsigelserne var sket den 9. s.m. til øjeblikkelig  

 fratræden på et tidspunkt, hvor cafeen var lukket midlertidigt.
De specielle  

 omstændigheder i forbindelse med Karen Jacobsens overtagelse af driften  

 bevirker, at det ikke er så ejendommeligt, at der ikke er udfærdiget  

 overdragelsesdokumenter, som kunne dokumentere den korrekte overtagelsesdag.  

 Meningen var, at det indklagede selskab alene skulle overtage ejendommen fra  

 Nykredit, hvorefter restaurationsdriften skulle fortsætte som hidtil med H.C.  

 Kopp som lejer.
Af såvel helbredsmæssige som økonomiske grunde måtte Kopp  

 imidlertid opgive at drive cafeen.
Beslutningen herom blev taget umiddelbart  

 efter årsskiftet 1991/92. Meddelelsen gjorde Karen Jacobsen panikslagen,  

 fordi meningen som sagt havde været, at hun alene skulle overtage ejendommen  

 og udleje lokalerne.
Hun var nu i realiteten tvunget til selv at overtage  

 driften af cafeen.
I henhold til fuldmagten fra Kopp opsagde hun derfor på  

 dennes vegne de to kokke, som hun ikke ønskede skulle fortsætte i det  

 indklagede selskab.
De pågældende har på intet tidspunkt udført arbejde for  

 dette selskab, idet de var fratrådt, da dette overtog driften af cafeen.
De  

 må derfor rette deres krav mod det selskab, hvor de var ansat, indtil de blev  

 opsagt og fratrådte.
 8. Arbejdsretten skal udtale:
Efter det foreliggende bestod der også forud for det indklagede selskabs  

 overtagelse af restaurationsvirksomheden et nært venskabeligt forhold mellem  

 dette selskabs indehaver, direktør Karen Jacobsen, og indehaveren af  

 Restaurationsselskabet af 30/7-82 ApS, direktør H.C.
Kopp.
Sammenholdes dette  

 med oplysningen om, at sidstnævnte selskabs økonomi ifølge direktør Kopps  

 skrivelse af 21. januar 1992 til selskabets kreditorer gjorde det umuligt at  

 videreføre virksomheden efter den 31. december 1991, består der en formodning  

 for, at det har været i begge selskabers interesse at søge at sikre, at  

 eventuelle krav hidrørende fra bestående ansættelsesforhold alene kom til at  

 påhvile det ophørende selskab.
Under hensyn hertil og til, at indklagedes  

 overtagelse af cafeen er sket ved en mundtlig aftale, hvis nærmere vilkår  

 udelukkende fremgår af de forklaringer herom, som er afgivet af Karen  

 Jacobsen og H.C.
Kopp, må det påhvile det indklagede selskab at godtgøre, at  

 de to medarbejdere, som sagen reelt vedrører - Helle Stampe og Michael  

 Heideskov - var opsagt og fratrådt inden overtagelsen.
Ved bedømmelsen af beviserne herfor kan der ikke tillægges de afgivne -  

 tildels modstridende - forklaringer afgørende betydning.
I skrivelsen af 21.  

 januar 1992 til kreditorerne i Restaurationsselskabet af 30/7-82 ApS har  

 direktør Kopp imidlertid anført, at »forretningen lukkede den 31/12-91  

 for derefter at blive overtaget af et nyt selskab«.
Hertil kommer, at  

 indehaveren af det nye selskab, direktør Karen Jacobsen, først den 9. januar  

 1992 og i eget navn uden angivelse af fuldmagt skriftligt opsagde Helle  

 Stampe og Michael Heideskov - der siden årsskiftet henholdsvis havde  

 afspadseret overarbejde og holdt ferie - hvorefter dette selskab fortsatte  

 restaurationsdriften fra midten af januar 1992 med personale, hvoraf nogle  

 var nyansat efter forudgående annoncering.
Under disse omstændigheder finder Arbejdsretten det ikke godtgjort, at  

 Helle Stampe og Michael Heideskov var opsagt og fratrådt, inden det  

 indklagede selskab overtog virksomheden.
Det følger herefter af  

 virksomhedsoverdragelseslovens § 2, at dette selskab også i forhold til Helle  

 Stampe og Michael Heideskov er indtrådt i de forpligtelser, som måtte påhvile  

 Restaurationsselskabet af 30/7-82 ApS i henhold til overenskomsten mellem  

 Arbejdsgiverforeningen af Hoteller og Restauranter (nu HOREFA) og  

 Restaurations- og Bryggeriarbejder Forbundet.
Klagernes påstand tages  

 herefter til følge.
 T h i k e n d e s f o r r e t :
Indklagede, Cafe Apoteket ved Restaurationsselskabet af 15/11 1991 ApS,  

 skal overholde gældende overenskomst mellem Arbejdsgiverforeningen af  

 Hoteller og Restauranter (nu HOREFA) og Restaurations- og Bryggeriarbejder  

 Forbundet og skal efterbetale eventuel manglende overenskomstmæssig løn til  

 forbundets medlemmer Michael Heideskov, Helle Stampe og Tina A.
Nilsson.
 Efterbetalingsspørgsmålet henskydes til sædvanlig fagretlig behandling.
 I sagsomkostninger skal indklagede betale 2.000 kr. til Arbejdsretten.
 (* 1) Henvisninger: Svenning Andersen s.73 ff, K.91.297 (A 1992, s.98).
