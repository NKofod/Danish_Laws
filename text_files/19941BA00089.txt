Nr BSF 89 Forslag til folketingsbeslutning om indpasning af fremmedsprogede børn i  

 det danske skolesystem Fremsat af Frank Dahlgaard (KF) Lene Espersen (KF) Jens Jørgensen (KF) Eva  

 Møller (KF) John Vinther (KF) den 14. marts 1995 Folketinget opfordrer regeringen til hurtigt at fremlægge en konkret  

 politik til integrering og indpasning af fremmedsprogede børn i det danske  

 skolesystem efter følgende retningslinjer:
1. Børn i folkeskolens almindelige klasser skal kunne tale og forstå dansk  

 på et niveau, der overflødiggør tolke eller brug af tolærersystem.
Der  

 oprettes derfor modtageklasser, hvor de fremmedsprogede børn kan lære dansk  

 forud for en indslusning i folkeskolens almindelige klasser.
 2. Det må tilstræbes, at børn fra modtageklasserne efterfølgende højst  

 udgør en fjerdedel af eleverne i folkeskolens almindelige klasser.
 3. Kommunerne fritages for pligten til at tilbyde modersmålsundervisning  

 af fremmedsprogede børn.
Bemærkninger til forslaget Almindelige bemærkninger Formålet med dette forslag er at sikre børns trivsel og muligheder for en  

 ordentlig undervisning i alle danske folkeskoler.
Indvandrerbørn har naturligt nok ofte begrænsede kundskaber i dansk, når  

 de starter i folkeskolen.
Selv for 2. og 3. generations indvandrere kan man  

 imidlertid opleve, at børnene hverken forstår eller taler det danske sprog,  

 når de kommer i den undervisningspligtige alder.
En del af folkeskolens undervisningstid og ressourcer anvendes derfor i  

 dag på at bringe de fremmedsprogede elever op på et sprogligt niveau i  

 nærheden af deres danske klassekammeraters.
Først derefter er det muligt at  

 tage ordentligt fat på den egentlige undervisning.
 Det uundgåelige resultat er, at det faglige niveau bliver lavere i klasser  

 med mange fremmedsprogede elever.
 Dette er naturligvis utilfredsstillende - både for de danske og de  

 fremmedsprogede elever.
Den nuværende situation indebærer, at danske forældre føler sig  

 tilskyndede til at flytte deres børn væk fra skoler med mange fremmedsprogede  

 elever.
Også indvandrerforældre kan reagere på denne måde, men det forekommer  

 sjældnere.
Erfaringen viser, at de elever, som flyttes, selvsagt kommer fra de mere  

 ressourcestærke familier.
Dermed forsvinder også de mest engagerede og  

 »støttende« forældre i relation til forældreråd, lejrskoler og  

 lign.
Herved svækkes samspillet mellem skole og hjem, hvilket yderligere  

 medvirker til at sænke det sociale og faglige niveau.
 Der er med andre ord tale om en selvforstærkende proces, som gør en  

 ordentlig undervisning stadig mere umulig.
Beslutningsforslaget skønnes ikke at medføre yderligere udgifter for de  

 offentlige kasser - tværtimod.
Udgifterne til modtageklasser skønnes at blive  

 dækket ind med de besparelser, som ligger i at fjerne danskundervisningen af  

 de fremmedsprogede elever fra de normale skoleklasser.
 Hertil kommer den besparelse, som ligger i at fjerne kommunernes  

 forpligtelse til at yde modersmålsundervisning til de fremmedsprogede elever.
Bemærkninger til forslagets enkelte punkter Ad 1 En forsvarlig undervisning i den danske folkeskole forudsætter, at børnene  

 kan dansk, når de begynder i 1. klasse.
Det foreslås derfor, at der oprettes  

 indslusnings- eller modtageklasser for fremmedsprogede børn, som her kan  

 modtage en intensiv undervisning i dansk.
 Når børnene har opnået tilstrækkelige danskkundskaber til at følge med i  

 folkeskolens almindelige undervisning uden brug af tolke eller tolærersystem,  

 overføres de til skolens normale klasser.
Modtage- eller indslusningsklasserne skal i overensstemmelse med den  

 eksisterende folkeskolelov oprettes i folkeskoleregi - og kan også godt  

 fysisk befinde sig på en almindelig folkeskole.
Hvor det skønnes  

 hensigtsmæssigt, kan flere kommuner gå sammen om en eller flere  

 modtageklasser til fremmedsprogede børn.
I den eksisterende folkeskolelovs § 5, stk. 7, hedder det, at »der  

 gives i fornødent omfang særlig tilrettelagt danskundervisning til  

 fremmedsprogede elever«.
I bekendtgørelse om folkeskolens undervisning  

 af fremmedsprogede elever af 20. november 1984 hedder det i § 4:  

 »Elever, som på grund af utilstrækkeligt kendskab til dansk har  

 vanskeligt ved at følge undervisningen i klassen, henvises til særligt  

 tilrettelagt undervisning i dansk og eventuelt tillige til supplerende faglig  

 undervisning«.
Allerede med de eksisterende bestemmelser er det således muligt at lave et  

 indslusningsklassesystem, og en del kommuner benytter da også i større eller  

 mindre omfang dette system i dag.
Forslagsstillerne finder det imidlertid  

 påkrævet at præcisere, at kommunerne ikke med de eksisterende regler har  

 nogen forpligtelse til straks at tage fremmedsprogede elever med dårlige  

 eller slet ingen danskkundskaber ind i de normale skoleklasser.
Ad 2 Skal der sikres mulighed for et ordentligt socialt liv i alle folkeskolens  

 klasser, forudsætter det, at andelen af børn med fremmed kulturbaggrund ikke  

 bliver for stor i den enkelte klasse.
Det hænger sammen med forskelle i det  

 kulturelle adfærdsmønster.
Kendsgerningen er nemlig, at børn fra fremmede kulturer har andre sociale  

 strukturer end danske børn.
De fremmed-/tosprogede kommer så godt som aldrig  

 i sportsforeninger og ungdomsskoler og får sjældent lov til at deltage i  

 ungdomssammenhænge som lejrskoler, klubber, diskoteker, skoleballer og andre  

 fester.
Den danske tradition med at komme til børnefødselsdag i sine  

 skolekammeraters hjem er også ukendt for mange tosprogede.
Det betyder, at mange af de steder, hvor børnenes sociale netværk dannes,  

 kommer de fremmed-/tosprogede børn og unge ikke.
Resultatet er, at der opstår  

 en »social manko« for de danske børn i klasser med mange  

 fremmed-/tosprogede.
Der er simpelt hen ikke (klasse)kammerater nok.
Alene af  

 denne grund føler mange danske forældre sig tilskyndede til at flytte deres  

 børn væk fra klasser/skoler med en stor andel fremmed- eller tosprogede  

 elever.
Om disse forhold skrev skoleinspektør Johs.
Morre Pedersen fra den  

 århusianske Gjellerup skole i en kronik i dagbladet Politiken den 12. januar  

 1995:
»Mange - desværre ofte også vore egne politikere - betegner vor  

 bekymring som racisme og manglende tolerance.
Hvis der hos vore  

 beslutningstagere ikke er større forståelse, kan man frygte udviklingen endnu  

 mere.
Men jeg vælger dog at tro, at mange af udsagnene fra vore overordnede  

 er udtryk for ukendskab til forholdene snarere end uvilje til at gå i kast  

 med problemerne.« Selv uden sproglige problemer er der altså problemer forbundet med mange  

 elever fra lande med helt andre kulturer end den danske.
Koncentrationen af  

 elever med fremmed kulturbaggrund på bestemte skoler udgør derfor et  

 selvstændigt problem.
Det foreslås derfor, at man tilstræber en maksimumsgrænse for, hvor mange  

 tosprogede elever med fremmed kulturbaggrund der bør være i en klasse.  

 Grænsen foreslås sat til 25 pct.
Erfaringen synes nemlig at vise, at kommer  

 andelen af fremmed- eller tosprogede elever højere op, begynder de danske  

 forældre for alvor at flytte deres børn til andre skoler.
Det gælder altså om  

 at holde sig under »den kritiske grænse«.
Allerede under drøftelsen i foråret 1992 af forslag til  

 folketingsbeslutning om bedre integration og sikring af udlændinges  

 retsstilling i Danmark (B 65, folketingsåret 1991-92, jf.
Folketingstidende  

 1991-92, FF sp. 6345, Till.
A sp. 5143, FF sp. 8838, Till.
B sp. 2809, FF sp.  

 10874, Till.
C sp. 1425) var man opmærksom på disse problemer.
Det hed i den  

 dengang bredt vedtagne folketingsbeslutning: »Der skabes hjemmel til, at  

 kommuner gennem samarbejde mellem naboskoler kan udveksle elever med henblik  

 på at undgå alt for store koncentrationer af fremmedsprogede elever på  

 enkelte skoler.
Forældrene skal inddrages i beslutning herom.
Det  

 forudsættes, at regelsættet udformes med respekt for gældende konventioner og  

 lovgivning vedrørende ligebehandling, ikkediskrimination og lignende.« Det er denne beslutning, som her foreslås strammet op med angivelse af en  

 25-pct.-grænse.
Udviklingen siden 1992 har vist, at beslutningen fra dengang  

 ikke har forhindret store koncentrationer af fremmedsprogede elever på mange  

 skoler.
 Det bemærkes, at mange af de tosprogede udtrykker sympati for tanken om en  

 kvoteordning.
Ad 3 Kommunerne er i dag forpligtet til at tilbyde fremmedsprogede elever  

 undervisning i deres modersmål.
Denne forpligtelse foreslås ophævet.
For det første er det uhensigtsmæssigt, at udlændinge, der ønsker at blive  

 integreret i det danske samfund, skal kunne forlange undervisning i det  

 oprindelige modersmål.
Folkeskolens kræfter bør i stedet koncentreres om at  

 styrke danskundervisningen i modtageklasserne - og i det hele taget.
For det andet er der tale om en udgift for det danske samfund.
Det må være  

 rimeligt, at de fremmed- og tosprogede, som ønsker deres børn undervist af  

 professionelle lærere i deres modersmål, selv tager initiativ hertil og selv  

 bidrager til betalingen herfor.
Den danske folkeoplysningslov rummer  

 eksempelvis generøse muligheder for en sådan undervisning.
