Skriftlig fremsættelse (2. oktober  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om indgåelse af  

 dobbeltbeskatningsoverenskomst mellem Danmark og Chile.
(Lovforslag nr.
L 13).
 Forslag til lov om indgåelse af protokol til  

 ændring af den dansk-pakistanske dobbeltbeskatningsoverenskomst.
(Lovforslag nr.
L 14).
 Forslag til lov om indgåelse af  

 tillægsaftale til den dansk-grønlandske  

 dobbeltbeskatningsaftale.
(Lovforslag nr.
L 15).
 Forslag til lov om dansk tiltrædelse af artikel  

 10 (undgåelse af dobbeltbeskatning) i luftfartsoverenskomst af 14. maj  

 2000 mellem Danmark og Hongkong.
(Lovforslag nr.
L 16).
Regeringen har for nylig underskrevet en  

 dobbeltbeskatningsoverenskomst med Chile.
Desuden har regeringen tidligere  

 på året underskrevet en  protokol om ændring af  

 dobbeltbeskatningsoverenskomsten med Pakistan og en tillægsaftale til  

 dobbeltbeskatningsaftalen med Grønland.
Endelig blev der i  

 foråret 2000 underskrevet en luftfartsoverenskomst med Hongkong.
Denne  

 overenskomst indeholder ud over de luftfartspolitiske bestemmelser desuden  

 bestemmelser om undgåelse af dobbeltbeskatning.
 En dobbeltbeskatningsoverenskomst indeholder regler for,  

 hvornår Danmark og den anden stat kan beskatte forskellige former for  

 indkomst, som en person, der er hjemmehørende i den ene stat  

 (bopælsstaten), modtager fra den anden stat (kildestaten), og om  

 hvordan dobbeltbeskatning undgås.
Generelt giver dobbeltbeskatningsoverenskomster  

 virksomheder og personer bedre erhvervsmæssige vilkår i  

 forbindelse med etablering, investering og arbejde i udlandet, end hvis  

 sådanne overenskomster ikke foreligger.
En  

 dobbeltbeskatningsoverenskomst opstiller bl.a. nogle rammer for, hvordan en  

 investering kan beskattes i den anden stat, og indgåelse af en  

 overenskomst indebærer således en langt højere grad af  

 skattemæssig sikkerhed og forudsigelighed for investorer.
Dobbeltbeskatningsoverenskomster kan først endeligt  

 tiltrædes fra dansk side, når Folketinget har vedtaget en lov  

 herom.
Det samme gælder for ændringer af overenskomster, som  

 allerede er i kraft.
Dobbeltbeskatningsoverenskomsten med Chile blev  

 underskrevet den 20. september 2002. Der har ikke tidligere eksisteret en  

 dobbeltbeskatningsoverenskomst mellem Danmark og Chile.
Den nye overenskomst  

 følger i vidt omfang OECDs model for  

 dobbeltbeskatningsoverenskomster, men overenskomsten indeholder også  

 regler, som er blevet til med inspiration fra FNs model for  

 dobbeltbeskatningsoverenskomster mellem udviklingslande og industrialiserede  

 lande.
Ændringen af dobbeltbeskatningsoverenskomsten mellem  

 Danmark og Pakistan vedrører især beskatningen af danske  

 rederier, som besejler destinationer i Pakistan.
I øjeblikket  

 pålægges danske rederier fuld pakistansk fragtskat ved besejling  

 af pakistanske havne.
Efter ændringen af  

 dobbeltbeskatningsoverenskomsten reduceres danske rederiers betaling af  

 fragtskatter i Pakistan til det halve.
Tillægsaftalen med Grønland moderniserer  

 reglerne for beskatning af udbytter, som betales fra datterselskaber i  

 Danmark til moderselskaber i Grønland eller fra datterselskaber i  

 Grønland til moderselskaber i Danmark.
Desuden gøres det muligt  

 at overføre pensionsordninger fra danske pensionsselskaber til  

 pensionsselskaber i Grønland uden betaling af dansk afgift, når  

 der ikke i Danmark er givet skattefradrag for pensionsindbetalingerne.
Endelig indeholder luftfartsoverenskomsten med Hongkong en  

 artikel om undgåelse af dobbeltbeskatning.
Bestemmelserne svarer i  

 deres indhold til de bestemmelser om beskatning af luftfart, som findes i de  

 generelle dobbeltbeskatningsoverenskomster.
Når der indgås en  

 generel dobbeltbeskatningsoverenskomst med Hongkong, vil bestemmelserne om  

 undgåelse af dobbeltbeskatning i luftfartsoverenskomsten ikke  

 længere finde anvendelse.
Lovforslagene skønnes ikke at have væsentlige  

 administrative konsekvenser og har ingen EU-retlige konsekvenser.
De  

 erhvervsmæssige konsekvenser skønnes at være positive,  

 mens de økonomiske konsekvenser skønnes at være  

 begrænsede.
 Idet jeg i øvrigt henviser til lovforslagenes  

 bemærkninger, skal jeg hermed anbefale forslagene til velvillig  

 behandling i Tinget.
