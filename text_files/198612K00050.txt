Nr LSF 50 Forslag til Lov om ændring af lov om kommuneplanlægning (Bopælspligt) Fremsat af Hjortnæs (S) Dorte Bennedsen (S) Ritt Bjerregaard (S) Camre (S)  

 Tove Lindbo Larsen (S) Løvig Simonsen (S) den 14. oktober 1986 § 1 I lov om kommuneplanlægning, jfr. lovbekendtgørelse nr. 391 af 22.
 juli 1985, foretages følgende ændring:
 I § 18, stk. 1, indsættes efter nr. 19 som nyt nr. 20:
»20) at erhvervelse af en ejendom eller dele heraf med bolig, som ejeren har benyttet til helårsbeboelse, kun kan ske på betingelse af, at erhververen inden 6 måneder efter erhvervelsen tager fast, varig bopæl på ejendommen og tilmeldes kommunens folkeregister som boende på ejendommen, sådan at denne tjener som den pågældendes hovedbopæl i skattemæssig forstand.« § 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Bestemmelsen tilsigter at indføre en kompetence til kommunalbestyrelsen, således at der i forbindelse med vedtagelsen af en lokalplan kan optages en regel om bopælspligt for køberen.
Baggrunden for forslaget skal bl.a. søges i, at Skagen kommune i 1981 på 25 kommuners vegne rettede henvendelse til miljøministeren om kommunernes mulighed for at forhindre helårsboligers overgang til sommerbeboelse.
Kommunernes Landsforening har støttet kommunernes ønske om, at der tilvejebringes en udvidet adgang for kommunerne til at hindre helårsboligers anvendelse til sommerbeboelse.
Fra kommunal side har man blandt andet peget på, at de muligheder for regulering, som er indeholdt i boligreguleringsloven og kommuneplanloven, ikke er tilstrækkelige til at løse problemet.
Som mulige løsninger har været nævnt en bopælspligt, svarende til hvad der gør sig gældende i landbrugslovgivningen.
Et afgiftssystem, hvor en del af fortjenesten ved salg af helårshuse til sommerbeboelse inddrages til brug for kommunalt opkøb af helårshuse, har også været nævnt.
For størsteparten af de berørte kommuner er problemet med overgang fra helårsbeboelse til sommerbeboelse taget til i de senere år.
 Det gælder specielt i byer beliggende langs kysten.
I enkelte bysamfund har udviklingen medført en betydelig affolkning af de centrale dele til stor skade for blandt andet den lokale handel.
Boligreguleringslovens bestemmelser kan kun hindre helårshuses overgang til sommerbeboelse, hvis der findes boligsøgende i lokalområdet, der både kan og vil betale den leje, der fastsættes for udleje af de pågældende huse.
Det vil der ofte ikke være, også fordi ejeren er uinteresseret i at leje boligen ud.
Når der er forløbet 5 år, uden at en helårsbolig har været anvendt til beboelse hele året, vil der ikke længere være hjemmel til at forhindre, at denne fremtidigt anvendes til feriebolig eller lignende.
Som situationen har udviklet sig, kan de ansvarlige kommunalpolitiske myndigheder ikke styre og regulere udviklingen, og der er behov for at udvide kommunalbestyrelsernes kompetence, således at de kan gennemføre en mere vidtgående regulering, end hvad der er mulighed for efter gældende lovgivning.
Derfor foreslås det, at kommunalbestyrelsen får kompetence til i forbindelse med vedtagelse af en lokalplan at indføre en regel om bopælspligt.
