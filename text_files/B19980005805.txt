 I medfør af § 14, stk. 8, i lov om folkeskolen, jf. lovbekendtgørelse nr.  

 561 af 25. juni 1997, fastsættes:
Almindelige bestemmelser § 1.  Skolen kan bestemme, at elever kan anvende  

 computer ved de afsluttende skriftlige prøver i fagene, hvis eleverne som led  

 i den daglige undervisning i disse fag har opnået fortrolighed med og  

 selvstændigt arbejdet med computer.
Skolens beslutning skal træffes i god tid  

 inden prøvernes afholdelse og kan gives generelt for alle fag eller for  

 enkelte fag, jf. dog § 12.
Stk. 2.  Elever, der har opnået god rutine i selvstændig  

 anvendelse af computer, vælger dernæst selv, om de vil bruge computer eller  

 indskrivning med holdbar håndskrift.
Fagenes lærere rådgiver de enkelte  

 elever før valget.
 § 2.  Eleverne skal anvende skolens computerudstyr.  

 Skolen kan dog tillade, at eleven anvender eget udstyr.
Stk. 2.  Skolen skal gøre eleven opmærksom på, i hvilket  

 omfang eleven selv skal være i stand til at løse eventuelle tekniske  

 problemer, som kan opstå ved prøven, og i hvilket omfang skolen kan tilbyde  

 teknisk assistance.
Tilsvarende gælder, hvis skolen tillader eleven at  

 anvende eget udstyr.
 Stk. 3.  Mindst een af de tilsynshavende i henhold til §  

 15 i bekendtgørelse nr. 639 af 21. juli 1995 om folkeskolens afsluttende  

 prøver m.v. og om karaktergivning i folkeskolen (prøvebekendtgørelsen) skal  

 være edb-kyndig, hvis blot een elev får tilladelse til at anvende computer.
 § 3.  Inden prøven opstilles computerudstyret, der  

 skal anvendes ved prøven, med en sådan indbyrdes afstand, at eleverne hverken  

 kan nå hinanden eller læse hinandens skærmtekster.
§ 4.  Under prøven skal eleverne have mulighed for at  

 udskrive deres udkast, hvis de ønsker det.
Skolen skal sikre, at  

 udskrivningerne ikke virker forstyrrende på prøveafviklingen.
Stk. 2.  Ved prøvetidens udløb skal opgavebesvarelsen  

 foreligge færdigudskrevet på papir.
Prøvernes varighed er den samme som for  

 elever, der ikke benytter computer.
Stk. 3.  Alle sider i udskriften skal være forsynet med  

 elevens navn (eller initialer) og nummer ifølge karakterlisten, skolens navn,  

 prøvens og opgavens art, klasse eller hold og sidenummer.
Dette kan være  

 skrevet inden prøvens start som top-/bundtekst.
Stk. 4.  Ved afleveringen forsyner eleven  

 opgavebesvarelsen med sin underskrift på hvert enkelt ark.
Derefter skriver  

 en tilsynshavende sit navn på besvarelsens første side.
§ 5.  Hvor der anvendes disketter, skal disse  

 udleveres af skolen umiddelbart før prøvens start.
Disketterne skal være  

 tomme ved udleveringen og skal være forsynet med etiket med skolens navn.  

 Eleven påfører straks ved udleveringen sit navn på diskettens etiket.
 Stk. 2.  Disketten må ikke bringes ud af prøvelokalet  

 under prøven, og den skal afleveres til den tilsynsførende samtidig med  

 aflevering af opgavebesvarelsen.
 Stk. 3.  Disketten kan ikke benyttes som kladde eller  

 dokumentation for, hvad der eventuelt skulle have været afleveret.
 § 6.  Anvender eleven andre programmer eller filer end  

 angivet for faget eller andre end de af skolen udleverede disketter, opfattes  

 dette som uretmæssigt at skaffe sig hjælp, jf. § 13 i prøvebekendtgørelsen.
§ 7.  Opstår der under prøven strømsvigt eller andre  

 væsentlige problemer med benyttelse af computer-udstyret, som ikke  

 umiddelbart kan afhjælpes, skal prøven i princippet fortsætte uden benyttelse  

 af computer.
Dette bør klart tilkendegives over for eleverne, inden disse  

 træffer deres valg i henhold til § 1, stk. 2.
 Stk. 2.  Medfører problemerne væsentlige gener for  

 prøvens afvikling, retter skolen straks henvendelse til  

 Undervisningsministeriet, Folkeskoleafdelingens Prøvesektion  

 (Prøvesektionen), som træffer bestemmelse om prøvens videre forløb.
 § 8.  Umiddelbart efter prøvetidens udløb afleverer de  

 tilsynshavende alle besvarelser og disketter til skolens leder eller dennes  

 stedfortræder.
 Stk. 2.  De udskrevne besvarelser i faget sendes til  

 censor sammen med klassens/holdets øvrige besvarelser.
Oplysninger om computeranvendelse § 9.  Skolen indsender hvert år inden udgangen af maj  

 Prøvesektionens spørgeskema om computeranvendelsen til ministeriet i udfyldt  

 stand.
De enkelte fag Dansk skriftlig fremstilling § 10.  Der må benyttes tekstbehandlingsprogram  

 inklusive stavekontrol og synonymordbog og de elektroniske ordbøger, der  

 svarer til de ordbøger, der er tilladt som hjælpemidler ved prøverne, jf. §  

 28, stk. 3, og § 38, stk. 3, i prøvebekendtgørelsen.
 Stk. 2.  Ved fastsættelse af karakteren for orden indgår  

 en vurdering af besvarelsens opsætning og kommunikationsværdi.
Engelsk, tysk og fransk skriftlig fremstilling § 11.  Der må benyttes tekstbehandlingsprogram  

 inklusive stavekontrol og synonymordbog og de elektroniske ordbøger, der  

 svarer til de ordbøger, der er tilladt som hjælpemidler ved prøverne, jf. §  

 40, stk. 3, § 41, stk. 3, og § 42, stk. 3, i prøvebekendtgørelsen.
Matematik § 12.  Ønskes computer anvendt ved  

 problemløsningsdelen af folkeskolens afgangsprøve i skriftlig matematik, jf.  

 bekendtgørelse nr. 69 af 27. januar 1997 § 29, stk. 3, 2. pkt., eller ved  

 folkeskolens udvidede afgangsprøve i skriftlig matematik, skal skolen ansøge  

 ministeriet om dispensation hertil.
 Stk 2.  Skolen udfylder Prøvesektionens blanket til  

 dispensationsansøgning og indsender denne inden den 1. september for  

 decemberprøven og inden den 1. marts for maj/juni prøven.
Ikrafttræden § 13.  Bekendtgørelsen træder i kraft den 15. februar  

 1998 og har virkning fra og med prøveterminen maj/juni 1998.
 Stk. 2.  Samtidig ophæves § 29, stk. 3, 2. pkt., og §  

 39, stk. 3, 2. pkt., i bekendtgørelse nr. 639 af 21. juli 1995 om  

 folkeskolens afsluttende prøver m.v. og om karaktergivning i folkeskolen.
