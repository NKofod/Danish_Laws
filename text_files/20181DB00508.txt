Betænkning afgivet af Sundheds- og Ældreudvalget den 11. december 2018 Betænkning over Forslag til folketingsbeslutning om afskaffelse af brugerbetaling ved ophold på kommunale akutpladser i stedet for sygehuse [af Stine Brix (EL) m.fl.]:
1. Indstillinger Et flertal i udvalget (DF, V, LA og KF) indstiller beslutningsforslaget til forkastelse.
 Et mindretal i udvalget (S, EL ALT, SF og RV) indstiller beslutningsforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti, Venstre, Liberal Alliance og Det Konservative Folkeparti Dansk Folkepartis, Venstres, Liberal Alliances og Det Konservative Folkepartis medlemmer af udvalget er enige med forslagsstillerne i, at man som borger ikke skal kunne opkræves egenbetaling for kost, linned, tøjvask og lign. ved ophold på en kommunal akutplads.
 Det har ikke været den politiske intention, at ydelser, som gives via en kommunal akutfunktion, der er organiseret på en kommunal akutplads, skulle være forbundet med egenbetaling for de borgere, der modtager ydelsen.
 I takt med at kommunerne varetager et stigende antal komplekse opgaver på sundhedsområdet, har flere kommuner etableret akutfunktioner, f.eks. organiseret som pladser eller team i hjemmesygeplejen, der kan varetage særlige sygeplejefaglige opgaver, som ikke kan håndteres i den almindelige hjemmesygepleje.
For at kunne anvende betegnelsen akutfunktion skal kommunerne fra 2018 leve op til Sundhedsstyrelsens »Kvalitetsstandarder for kommunale akutfunktioner i hjemmesygeplejen«, 2017, bl.a. i forhold til tilrettelæggelse, målgruppe, kompetencer, udstyr og indsats.
Der er ikke stillet krav om udbredelse af kommunale akutfunktioner eller organiseringen heraf.
 DF, V, LA og KF noterer sig, at en nærmere vurdering, herunder inddragelse af ekstern juridisk bistand fra Kammeradvokaten, har vist, at der kan være behov for at præcisere reglerne for, hvad der indgår i det vederlagsfrie tilbud om hjemmesygepleje givet ved en akutfunktion organiseret som en kommunal akutplads.
På den baggrund finder DF, V, LA og KF det positivt, at der med aftalen mellem regeringen og Dansk Folkeparti om finansloven for 2019 er enighed om, at det i regelgrundlaget fremadrettet præciseres, at begrebet kommunal akutplads er en del af hjemmesygeplejen, som alene er reguleret efter sundhedsloven.
Præciseringen indebærer, at kost, linned, tøjvask og lign. indgår som en del af det vederlagsfrie tilbud om hjemmesygepleje givet ved en akutfunktion, der er organiseret som en kommunal akutplads.
Det bemærkes, at kommunerne i visse tilfælde kan opkræve egenbetaling efter serviceloven til f.eks. kost, linned, rengøring m.v., bl.a. for hjælp efter servicelovens § 84, hvor der er tale om aflastning og midlertidigt ophold, og madservice efter servicelovens § 83. Kommunens opkrævning af egenbetaling kan maksimalt svare til produktions- og leveringsomkostningerne, dog maksimalt til de fastsatte prislofter.
Kommunen kan endvidere yde tilskud til tilbuddet ved at fastsætte betalingen til et lavere beløb end prisloftet og omkostningerne.
DF, V, LA og KF finder i forlængelse heraf, at B 13 er unødvendig.
3. Udvalgsarbejdet Beslutningsforslaget blev fremsat den 4. oktober 2018 og var til 1. behandling den 23. november 2018. Beslutningsforslaget blev efter 1. behandling henvist til behandling i Sundheds- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 4 bilag på beslutningsforslaget.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Martin Geertsen (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Erik Lund (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
