Fremsat den 6. november 1998 af  

 Birthe Skaarup (DF), Kristian Thulesen Dahl (DF),  

 Pia Kjærsgaard (DF),  

 Inge Refshauge (DF) og Peter Skaarup (DF) Forslag til folketingsbeslutning om en udvidet patientforsikring Folketinget pålægger regeringen at sikre, at  

 patienter, som af det offentlige er henvist til behandling på  

 privathospitaler, privatklinikker eller lignende, altid er omfattet af lov om  

 patientforsikring eller dækket af en forsikring, der mindst svarer til  

 omfanget af lov om patientforsikring.
Bemærkninger til forslaget Normalt er alle patienter omfattet af lov om  

 patientforsikring.
Det fremgår af dækningsområdet for lov  

 om patientforsikring, at patienter, som her i landet påføres  

 skade i forbindelse med undersøgelse, behandling eller lignende  

 foretaget på offentlige sygehuse og sygehuse, som det offentlige har  

 driftsoverenskomst med, ydes erstatning, hvis der opstår en  

 erstatningsberettiget skade efter lovens § 2.
Om driftsoverenskomst er det præciseret, at reglen  

 ikke kun omfatter de tilfælde, hvor staten eller en (amts)kommune har  

 indgået en egentlig overenskomst med en privat institution som led i  

 løsningen af sine opgaver efter lov om sygehusvæsen, men  

 også i tilfælde, hvor der sker en faktisk benyttelse heraf.
Efter  

 §§ 3 og 4 i bekendtgørelse nr. 666 af 3. august 1995 er det en  

 betingelse for dækning efter loven, at benyttelsen har et sådant  

 omfang, at mindst halvdelen af driftsudgifterne vedrører  

 patientbehandling, som betales af sygehus(amts)kommunen.
Kun egentlige  

 sygehuse er omfattet; indgås der f.eks. overenskomst om benyttelse af  

 privat kur- og rekonvalescenthjem, er skader indtruffet dér ikke  

 dækket.
 Erstatningsmuligheden i loven er mere vidtgående end  

 i øvrigt efter dansk erstatningsret, idet en forudsætning for  

 erstatning ellers er, at der er begået fejl, dvs. at skadevolder kan  

 pålægges et decideret ansvar.
Private hospitaler er ikke omfattet af lov om  

 patientforsikring, hvorfor kun principperne i den almindelige erstatningsret  

 sædvanligvis gælder.
Altså kun erstatning ved egentlig  

 fejlbehandling.
 Konsekvensen er, at der vil være en lang række  

 situationer, hvor patienterne kan få erstatning for en skade i det  

 offentlige sygehusvæsen, mens de ikke kan få erstatning for den  

 samme skade, hvis den er opstået i det private sygehusvæsen.
Hvis et offentligt sygehusvæsen indgår aftale  

 med et privat sygehus om - mod betaling - at udføre behandling af et  

 antal patienter, gælder erstatningsreglerne for private sygehuse,  

 uanset at behandlingen udføres på vegne af eller efter  

 henvisning fra det offentlige sygehusvæsen.
Patienterne orienteres ikke  

 om, at deres mulighed for erstatning er ringere, hvis en skade opstår i  

 det private sygehusvæsen, end hvis den opstår i det offentlige  

 sygehusvæsen.
 Naturligvis får patienterne ikke selv den tanke, at  

 forsikringsdækningen er dårligere i det private  

 sygehusvæsen, hvis behandlingen foregår efter aftale med eller  

 efter henvisning fra det offentlige sygehusvæsen.
Der er tilfælde, hvor patienter ikke er omfattet af  

 lov om patientforsikring.
Det drejer sig typisk om patienter, der har  

 været indlagt på privatklinikker, som har så lidt med det  

 offentlige sygehusvæsen at gøre, at der ikke er krav om, at  

 klinikkerne skal have overenskomst med Patientforsikringen.
Disse klinikker  

 kan, mod betaling, få Patientforsikringen til at vurdere, om et  

 uheldigt behandlingsforløb ville være faldet inden for dens  

 område, hvis der havde været overenskomst.
 Selv om hovedparten af de patienter, som det offentlige  

 sundhedsvæsen sender til behandling i privat regi er omfattet af en  

 direkte overenskomst mellem privathospitalerne og Patientforsikringen,  

 så finder forslagsstillerne, at reglerne om erstatning må  

 være ens, uanset om man er blevet fejlbehandlet på et offentligt  

 eller privat sygehus.
 Eventuelt kan præciseringen foretages ved i lov om  

 patientforsikring at fastslå, at hverken offentlige eller private  

 sygehuse, klinikker eller læger må påbegynde behandling af  

 en patient, såfremt patienten ikke er omfattet af lov om  

 patientforsikring eller er dækket af en forsikring, der mindst svarer  

 til omfanget af lov om patientforsikring.
Skriftlig fremsættelse Birthe Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en udvidet  

 patientforsikring.
(Beslutningsforslag nr.
B 40).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige behandling.
