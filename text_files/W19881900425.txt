 A blev syg i en arbejdsledighedsperiode og fik afslag på sygedagpenge,  

 da dagpengebeløbets størrelse ikke kunne vurderes på det foreliggende  

 grundlag.
Ankestyrelsen tiltrådte, at kommunen havde meddelt afslag på  

 sygedagpenge.
Ankestyrelsen lagde ved afgørelsen vægt på, at udbetaling af  

 sygedagpenge til personer, der forinden havde været arbejdsledige, i medfør  

 af § 4 i Socialministeriets bekendtgørelse nr. 991 af 30. december 1986 om  

 dagpengegivende indtægter forudsætter, at størrelsen af  

 arbejdsløshedsdagpengebeløbet er klarlagt.
Social- og sundhedsforvaltningen  

 kunne ikke anses for kompetent til at afgøre spørgsmålet om størrelsen af  

 arbejdsløshedsdagpengebeløbet.
 Folketingets Ombudsmand fandt ikke grundlag for at kritisere  

 Ankestyrelsens afgørelse.
 Ombudsmanden udtalte samtidig, at han ikke fandt i den foreliggende  

 sag at have fuldt tilstrækkeligt grundlag for at gå ind på spørgsmålet, om de  

 sociale myndigheder i alle tilfælde kan undlade at udbetale sygedagpenge til  

 en syg arbejdsledig med henvisning til, at der ikke foreligger en afgørelse  

 vedrørende udbetaling af arbejdsløshedsdagpenge.
 REDEGØRELSE FOR SAGEN:
A havde haft tilknytning til et anpartsselskab, der blev erklæret konkurs  

 i november 1985. A indgav herefter anmodning om arbejdsløshedsdagpenge til  

 sin arbejdsløshedskasse.
Kassen så sig dog på grundlag af de foreliggende  

 oplysninger ikke i stand til at vurdere, om arbejdsløshedsdagpengebeløbet  

 ville være 0 eller maksimum.
Sagen blev indbragt for Direktoratet for  

 Arbejdsløshedsforsikringen.
 A var sygemeldt i perioden 18. februar til 3. marts 1987 og ansøgte om  

 sygedagpenge.
 Der forelå ikke afklaring af spørgsmålet om arbejdsløshedsdagpenge, og  

 a-kassen havde stillet udbetaling af arbejdsløshedsdagpenge i bero på  

 afgørelse fra Direktoratet for Arbejdsløshedsforsikringen.
 AFGØRELSEN, DER KLAGES OVER:
 Kommunen afslog at udbetale sygedagpenge, idet det ikke fandtes godtgjort,  

 at A led et indtægtstab på grund af sygdom, jf. dagpengelovens § 1.
 Kommunen ville dog tage sagen op til fornyet overvejelse, når afgørelse om  

 størrelsen af eventuelle tilgodehavende arbejdsløshedsdagpenge forelå fra  

 Direktoratet for Arbejdsløshedsforsikringen.
 KLAGEN TIL ANKESTYRELSEN:
 Afgørelsen blev anket af A, som gjorde gældende, at kommunen var pligtig  

 at udøve et selvstændigt skøn i tilfælde af manglende udbetaling af  

 arbejdsløshedsdagpenge, og at han ikke var blevet opfordret til at godtgøre  

 sit indtægtstab.
 LOVGRUNDLAG:
 Dagpengelovens § 23, nr. 4.
 Socialministeriets bekendtgørelse nr. 991 af 30. december 1986 om  

 dagpengegivende indtægter, § 4.
 ANKESTYRELSENS AFGØRELSE:
 Ankestyrelsen tiltræder social- og sundhedsforvaltningens afgørelse.
 Ved afgørelsen har Ankestyrelsen lagt vægt på, at udbetaling af  

 sygedagpenge til personer, der forinden har været arbejdsledige, i medfør af  

 § 4 i ovennævnte bekendtgørelse forudsætter, at størrelsen af  

 arbejdsløshedsdagpengebeløbet er klarlagt, hvortil kommer, at social- og  

 sundhedsforvaltningen ikke er kompetent til at afgøre spørgsmålet om  

 størrelsen af arbejdsløshedsdagpengebeløbet.
 EFTER ANKESTYRELSENS AFGØRELSE:
 A indbragte sagen for Folketingets Ombudsmand, som ikke fandt grundlag for  

 at kritisere, at Ankestyrelsen havde tiltrådt, at kommunen havde afslået at  

 udøve et selvstændigt skøn over størrelsen af udbetaling af sygedagpenge.
 Ombudsmanden udtalte samtidig, at han ikke fandt i den foreliggende sag at  

 have fuldt tilstrækkeligt grundlag for at gå ind på spørgsmålet, om de  

 sociale myndigheder i alle tilfælde kan undlade at udbetale sygedagpenge til  

 en syg arbejdsledig med henvisning til, at der ikke foreligger en afgørelse  

 vedrørende udbetaling af arbejdsløshedsdagpenge.
