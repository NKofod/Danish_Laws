 Der var rejst spørgsmål om, hvorvidt herboende personer, der repræsenterer  

 en udenlandsk virksomhed, som formidler udlejning af her i landet beliggende  

 sommerhuse, er registreringspligtige efter merværdiafgiftsloven.
Det fremgik af sagen, at det udenlandske udlejningsbureau annoncerer i  

 danske aviser efter huse til udlejning til udenlandske turister.  

 Repræsentanternes arbejde består i at tilsende sommerhusejerne et spørgeskema  

 og i at besigtige og eventuelt fotografere sommerhusene.
Spørgeskemaerne og  

 fotografierne sendes herefter til udlejningsbureauet.
Endvidere skal  

 repræsentanterne behandle eventuelle klager fra lejere og informere  

 udlejningsbureauet derom.
 Repræsentanten aflønnes med et fast beløb pr. udlejet uge pr. sommerhus og  

 får endvidere godtgjort de direkte udgifter til film og fotografier.
 Ministeriet for skatter og afgifter traf afgørelse om, at repræsentanterne  

 ikke omfattes af pligten til at svare afgift, jf. lovens § 3, stk. 1, punkt  

 a, idet der er tale om et arbejdsgiver/arbejdstagerforhold.
 Det af bureauet udbetalte vederlag skal således medregnes til den  

 afgiftspligtige værdi for bureauets ydelser, jf. lovens § 7, stk. 2, punkt d.
