Nr BTL 282 Betænkning over Forslag til lov om privat byfornyelse   

 Nr L 282 1991-92, 1. samling Afgivet af Boligudvalget Afgivet: 19920612 Udvalget har behandlet lovforslaget i flere møder og har herunder stillet spørgsmål til boligministeren, som denne har besvaret skriftligt og i samråd.
Nogle af udvalgets spørgsmål og boligministerens svar herpå optrykkes som bilag til betænkningen.
 Endvidere har udvalget modtaget skriftlige henvendelser fra  

 Landsforeningen for Ejere af Udlejningsejendomme og Lejernes  

 Landsorganisation.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) finder, at lovforslaget er blevet noget bedre i forbindelse med  

 behandlingen i udvalget.
 Der er således sket væsentlige ændringer i klageproceduren for de forhold,  

 der ikke vedrører selve den mellem parterne indgåede aftale, og der er  

 generelt sket en helt nødvendig ændring af klageinstansen, således at der er  

 overensstemmelse med de gældende bestemmelser i lejelovgivningen.
 Endvidere er der med besvarelsen af spørgsmål 3 og spørgsmål 22, der er  

 optrykt som bilag til betænkningen, sket en præcisering af  

 beboerrepræsentanternes rolle.
Mindretallet beklager, at det ikke har været muligt at opnå aftale om en  

 mere dynamisk lovmodel, hvor muligheden for at få igangsat arbejder er  

 væsentlig større end i det foreliggende lovforslag.
Der mangler fra  

 regeringens side en seriøs stillingtagen til, hvordan udgifterne til  

 vedligeholdelsesdelen af arbejderne kan fremskaffes.
En ensidig forventning  

 rettet mod lejerne, som lovforslaget repræsenterer, er ikke overbevisende i  

 virkelighedens verden.
Med boligministerens besvarelse af spørgsmål 17, der er optrykt som bilag  

 til betænkningen, er det dokumenteret, at der ikke er foretaget relevante  

 sonderinger hos de institutionelle investorer, siden finanslovsaftalen blev  

 indgået, bl.a. omfattende en forpligtelse til at søge disse investorer  

 inddraget i byfornyelsesindsatsen.
Først efter næsten et halvt års forløb og  

 efter lovforslagets fremsættelse rettes der en utjenlig henvendelse til  

 investorerne, der kun kortfattet kan kommentere et fremsat lovforslag.
Mindretallet vil søge nye veje for inddragelse af disse investorer og  

 håber, at regeringen vil lade sig overbevise af de forventede meget beskedne  

 erfaringer med nærværende lovforslag og så efterfølgende indgå i konstruktive  

 drøftelser af alternative forslag.
På denne baggrund er lovforslaget en  

 nødvendig omvej.
En chance for at skabe aktivitet er tabt i denne omgang, men  

 tiden og mindretallet vil arbejde for at ændre denne situation.
 Et andet mindretal inden for flertallet (Fremskridtspartiets medlem af  

 udvalget) udtaler:
Forslaget om en forsøgsordning for privat byfornyelse uden offentlige  

 tilskud er positivt.
Det merarbejde, der igangsættes, er der hårdt brug for.  

 Fremskridtspartiet støtter også de frihedsbestræbelser, der ligger i at give  

 lejere og grundejere ret til ved frivillig aftale at foretage byfornyelse med  

 de deraf følgende lejestigninger, uden at deres aftale kan tilsidesættes af  

 huslejenævnet.
Der bliver hermed åbnet adgang til at bryde med princippet om  

 »det lejedes værdi«.
Hvis lejere og grundejere er enige, skal deres  

 aftale selvfølgelig respekteres.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.  

 Mindretallet kan dog stemme for de stillede ændringsforslag.
 ÆndringsforslagAf boligministeren , tiltrådt af udvalget:
 Til § 6 1) Stk. 2 affattes således:
»Stk. 2. Vil udlejeren ikke godkende lejerens afvisning af  

 gennemførelse af arbejder efter stk. 1, 1. pkt., skal udlejeren indbringe  

 sagen for huslejenævnet senest 6 uger efter, at lejers afvisning er kommet  

 frem til udlejeren, såfremt udlejeren fastholder kravet om gennemførelse af  

 arbejderne.
I kommuner, hvor bestemmelserne i kapitel II-V i lov om  

 midlertidig regulering af boligforholdene ikke finder anvendelse, skal  

 indbringelse dog ske for boligretten.
Såfremt udlejer ikke gives medhold, kan  

 lejeforhøjelse i henhold til denne lov for de af udlejeren gennemførte  

 arbejder i den omhandlede bolig ikke gennemføres.« Til § 7 2) I stk. 3 ændres »§ 12, stk. 1 og 2«  

 til: »stk. 4«.
 3) Efter stk. 3 indsættes som nyt stykke:
»Stk. 4. Såfremt lejeren ikke kan godkende den  

 erstatningsbolig, som udlejeren tilbyder, skal lejeren gøre indsigelse herom  

 til udlejer senest 6 uger efter, at tilbudet er fremsat over for lejeren.
Vil  

 udlejeren ikke godkende lejerens afvisning af den tilbudte erstatningsbolig,  

 skal udlejeren indbringe sagen for huslejenævnet senest 6 uger efter, at  

 lejers afvisning er kommet frem til udlejeren, såfremt udlejeren fastholder,  

 at den tilbudte erstatningsbolig opfylder betingelserne for en passende  

 erstatningsbolig, jf. stk. 2, 2. pkt.
I kommuner, hvor reglerne i kapitel  

 II-V i lov om midlertidig regulering af boligforholdene ikke finder  

 anvendelse, skal indbringelse dog ske for boligretten. 1.-3. pkt. finder  

 tilsvarende anvendelse, såfremt kommunalbestyrelsen, jf. § 8, har overtaget  

 ejerens forpligtelse til at anvise en erstatningsbolig.
Såfremt der ikke  

 inden 12 måneder efter, at lejeren har fremsat krav herom, er anvist en  

 passende erstatningsbolig, kan kravet om lejeforhøjelse efter denne lov ikke  

 gennemføres i den bolig, hvori den lejer, som har fremsat kravet om  

 erstatningsbolig, bor.« Til § 12 4) Paragraffen affattes således:
»§ 12. Klage over udlejers krav om lejeforhøjelse efter § 5,  

 stk. 1-3, kan indbringes af den enkelte lejer for huslejenævnet.
Det samme  

 gælder klage over, at de af lejeren skriftligt accepterede arbejder ikke  

 opfylder reglerne i §§ 3 og 4, samt klage over, at de i medfør af § 2, stk.  

 1, og § 10 fastsatte bestemmelser ikke er overholdt ved gennemførelse af  

 aftalen.
I kommuner, hvor bestemmelserne i kapitel II-V i lov om midlertidig  

 regulering af boligforholdene ikke finder anvendelse, skal indbringelse dog  

 ske for boligretten.
 Stk. 2. Indbringelsen efter stk. 1, 1. pkt., skal ske senest 6  

 uger efter, at kravet om lejeforhøjelse er kommet frem til lejeren, jf. dog §  

 5, stk. 4.
Stk. 3. Hvis der ikke foreligger dokumentation for de afholdte  

 udgifter eller lejeforhøjelsen ikke er beregnet i overensstemmelse med § 5,  

 stk. 1-3, eller de i medfør af § 10 fastsatte bestemmelser ikke er overholdt,  

 bortfalder kravet om lejeforhøjelse helt eller delvist.« Til § 13 5) Paragraffen affattes således:
»§ 13. De i lov om leje og lov om midlertidig regulering af  

 boligforholdene indeholdte bestemmelser for sagernes behandling i boligret  

 henholdsvis huslejenævn finder tilsvarende anvendelse ved behandling af sager  

 efter lov om privat byfornyelse.« Bemærkninger Til nr. 1-5 De foreslåede ændringer tager sigte på, at klagebehandlingen  

 skal ske ved huslejenævn i de kommuner, hvor boligreguleringslovens kapitel  

 II-V er gældende og ved boligretten i øvrige kommuner.
Ændringsforslagene indebærer som udgangspunkt, at indbringelse af sager  

 for nævnet henholdsvis boligretten som hovedregel skal foretages af den af  

 sagens parter, der ønsker en eventuel tvist prøvet.
Dog foreslås det, at i de  

 tilfælde, hvor lejeren ikke kan godkende en anvist erstatningsbolig, eller  

 udlejer ikke kan acceptere lejers veto, er det udlejeren, der efter lejers  

 indsigelse skal indbringe sagen.
Ad nr. 1 Ændringsforslaget fastsætter, at udlejer skal indbringe sagen for  

 huslejenævnet henholdsvis boligretten, såfremt udlejer ikke vil godkende  

 lejers veto efter § 6, stk. 1, 1. pkt.
Ad nr. 2 Ændringsforslaget er en konsekvens af den foreslåede ændring af  

 lovforslagets § 12.
Ad nr. 3 Ændringsforslaget fastsætter, at udlejer, såfremt denne ikke vil godkende  

 lejers afvisning af en tilbudt erstatningsbolig, skal indbringe sagen for  

 huslejenævnet henholdsvis boligretten inden 6 uger efter sagens indsigelse.
 Såfremt ejer ikke inden 12 måneder fra lejers krav om erstatningsbolig har  

 anvist en passende erstatningsbolig, kan lejeforhøjelse ikke gennemføres i  

 den bolig, hvori den pågældende lejer bor.
Ad nr. 4 Ændringsforslaget fastsætter, i hvilke tilfælde den enkelte lejer kan  

 indbringe en klage til huslejenævnet henholdsvis boligretten.
Der er  

 endvidere fastsat en klagefrist på 6 uger.
 Det fastslås endvidere, at såfremt lejeren får medhold i sin klage,  

 bortfalder kravet om lejeforhøjelse helt eller delvist.
Ad nr. 5 Ændringsforslaget er en konsekvens af, at klageinstanserne er ændret fra  

 byfornyelsesnævn til huslejenævn henholdsvis boligret.
Baadsgaard (S) fmd.
Pia Gjellerup (S) Lissa Mathiasen (S) Jørn Pedersen  

 (S) Grete Schødts (S) Else Marie Mortensen (S) Holger K.
Nielsen (SF) Pelle  

 Voigt (SF) Svend Aage Jensen (CD) Pernille Sams (KF) Fischer (KF) John  

 Vinther (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes besvarelse  

 heraf:
 Spørgsmål 3:
På hvilken måde, under hvilke former og med hvilke rettigheder kan  

 beboerrepræsentanterne inddrages? Svar:
 I ejendomme, hvor der er valgt beboerrepræsentanter, har disse efter  

 lejelovens regler ret til at drøfte ethvert spørgsmål af betydning for  

 ejendommens drift med udlejeren.
 I overenstemmelse hermed skal udlejeren, såfremt det overvejes at benytte  

 lov om privat byfornyelse til at gennemføre forbedringsarbejder på ejendommen  

 og en heraf følgende lejeforhøjelse, inddrage beboerrepræsentanterne med  

 henblik på at udnytte det kendskab, disse har erhvervet sig til ejendommen og  

 dens beboere.
Udlejeren vil på grundlag af disse drøftelser - og inden afholdelse af  

 evt.udgifter til forundersøgelser - kunne danne sig et indtryk af, om det er  

 hensigtsmæssigt at rette henvendelse til de enkelte beboelseslejere med  

 henblik på at opnå en aftale efter lov om privat byfornyelse.
Tilsvarende vil  

 det være betryggende for lejerne, at ejerens overvejelser diskuteres med  

 beboerrepræsentanterne, som har et særligt kendskab til ejendommens forhold,  

 forinden planerne evt. præsenteres for de enkelte lejere.
Det er lovforslagets grundtanke, at samarbejdet i ejer-lejer-forholdet  

 skal udbygges og fremmes via aftaler ejer og lejer imellem om en bestemt  

 moderniseringsindsats og en deraf følgende lejeforhøjelse.
Det er derfor  

 udlejeren og den enkelte beboelseslejer, der har kompetencen til at indgå en  

 aftale.
 Som følge heraf er det foreslået, at reglen i lejeloven om, at udlejeren  

 ikke kan iværksætte forbedringer, der vil medføre lejeforhøjelse for  

 beboelseslejemålene, forinden beboerrepræsentanterne i en periode på 3 uger  

 har haft adgang til at ytre sig, ikke finder anvendelse.
 Lovforslagets bestemmelser er ikke til hinder for, at det aftales, at  

 lejerne i (en del af) forhandlingsforløbet lader sig repræsentere af  

 beboerrepræsentanterne, men beboerrepræsentanterne vil ikke på lejernes vegne  

 kunne indgå endelig aftale med udlejeren.
 Det beror således på de enkelte beboelseslejere, i hvilket omfang  

 beboerrepræsentanterne skal forestå forhandlingerne på lejernes vegne efter  

 den indledende drøftelse mellem udlejer og beboerrepræsentanter.
 Spørgsmål 17:
Hvilke institutionelle investorer har regeringen haft kontakt til, jf.  

 aftale om aktivering, med henblik på at afklare deres interesse for at  

 medvirke til de nødvendige investeringer? Hvad har afklaringen medført,  

 herunder på hvilken måde og i hvilket omfang vil disse investorer medvirke? Svar:
 I forbindelse med lovforslagets tilblivelse har jeg i overensstemmelse  

 med »Aftale om aktivering« af 8. maj 1992 haft kontakt med følgende  

 repræsentanter for institutionelle investorer for at afklare deres interesse  

 for at medvirke til de nødvendige investeringer:
Pensionskasserådet Arbejdsmarkedets Tillægspension Lønmodtagernes Dyrtidsfond Assurandørsocietetet Under mine samtaler med ovennævnte repræsentanter tilkendegav disse  

 følgende synspunkter:
- Forslaget repræsenterer ud fra et investorsynspunkt en betydelig  

 forbedring i forhold til gældende lejelovgivning.
Der må således forventes en  

 klar stigning i interessen hos de institutionelle investorer for at investere  

 i forbedringer i den eksisterende boligmasse.
 - Det var et generelt ønske, at der ved genudlejning i optrapningsperioden  

 blev givet mulighed for at forhøje loven til det fremtidige niveau hos den  

 nye lejer.
 - Det blev endvidere tilkendegivet, at i betragtning af, at forsøget  

 drejer sig om dispositioner i fast ejendom, hvor lejerne er involveret, er en  

 forsøgsperiode på 11/2 år vel kort, og at en forlængelse med i hvert fald et  

 år måtte antages at ville forøge ordningens effekt væsentligt.
 - Endelig blev det påpeget, at forslagets positive effekt vil kunne øges  

 yderligere ved en ændring af realrenteafgiften.
 Det har ikke været muligt for repræsentanterne - bl.a. på grund af den  

 korte tidsfrist for overvejelserne - mere konkret at angive, på hvilken måde  

 og i hvilket omfang de institutionelle investorer vil medvirke, ligesom de  

 ikke havde haft mulighed for at drøfte spørgsmålet med de respektive  

 bestyrelser.
 Spørgsmål 22:
 Vil ministeren stille ændringsforslag eller yde teknisk bistand til  

 udformning af ændringsforslag:
a) At loven udløber 31. december 1993; b) at lejerne og beboerrepræsentanterne får forelagt regnskab over  

 ombygningsarbejdet? Svar:
 Der henvises til forslagets § 1, hvorefter forsøget løber til udgangen af  

 1993. Jf. de almindelige bemærkninger til forslaget varer forsøget »frem  

 til den 1. januar 1994«.
At forsøget løber indtil udgangen af 1993 betyder, at der senest denne  

 dato skal være indgået en skriftlig aftale om arbejdernes gennemførelse  

 mellem ejendommens ejer og lejerne.
Det er ikke et krav i forslaget, at de  

 fysiske arbejder på ejendommen skal være afsluttet inden dette tidspunkt.
Der  

 kan således efter gældende affatning af § 1 ikke indgås aftale om privat  

 byfornyelse efter 31. december 1993.
Det er med lovforslagets udformning forudsat, at en række forhold omkring  

 arbejders gennemførelse i henhold til forslaget skal aftales mellem ejer og  

 lejerne.
En forelæggelse af ombygningsregnskabet og hermed en dokumentation  

 for de udgifter, der kan danne grundlag for lejeberegningen efter arbejdernes  

 gennemførelse, vil normalt være en forudsætning for, at lejerne har mulighed  

 for at kontrollere aftalens overholdelse.
Det vil derfor fremgå af den  

 bekendtgørelse, som udstedes i medfør af forslagets §§ 2 og 10, at lejere og  

 beboerrepræsentanter skal have forelagt regnskab for ombygningsprojektet.  

 Vigtigheden af at være opmærksom på dette punkt vil tillige blive omtalt i  

 den vejledning, som skal udarbejdes til brug for ejerne og lejerne.
