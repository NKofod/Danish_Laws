Antaget, at videregivelse inden for en finansiel koncern i de  

 tilfælde, hvor videregivelsen efter forsikrings- og banklovgivningen må anses  

 for sædvanlig og naturlig, ikke er i strid med lov om private registre § 4,  

 stk. 2. Videregivelse herudover fandtes at forudsætte den registreredes  

 samtykke.
Indstillet på under visse betingelser at meddele tilladelse til  

 samkøring.
En større forsikringsvirksomhed rettede henvendelse til Registertilsynet  

 med henblik på en generel drøftelse af registerlovgivningen i forbindelse med  

 udveksling af kundeoplysninger mellem selskaberne inden for en finansiel  

 koncern.
Henvendelsen var begrundet i omdannelsen af den pågældende koncern i  

 forbindelse med udvidelse af koncernens forretningsområde til bl.a. at  

 omfatte bankvirksomhed.
Der var i sagen navnlig anmodet om en udtalelse med hensyn til etablering  

 af et fælles administrations- og opkrævningssystem, som bl.a. skulle danne  

 grundlag for udarbejdelse af engagementsoversigter.
Der ville desuden være  

 behov for udveksling af oplysninger in- den for koncernen til brug ved  

 markedsføring af koncernens produkter.
Det fremgik således, at det nævnte administrations- og opkrævningssystem  

 tænktes oprettet centralt i koncernens moderselskab med oplysning om kundens  

 navn, adresse, kundeforholdets art samt angivelse af det beløb, betalingen  

 vedrørte.
Kunden ville herved undgå at betale flere enkeltbeløb til de  

 forskellige selskaber i koncernen, idet de pågældende opkrævninger blev  

 foretaget samlet.
Ordningen var tænkt baseret på kundens samtykke, idet det  

 af de nye forsikringsvilkår ville fremgå, at kunden samtykker i, at  

 oplysninger om de pågældende forsikringsforhold kan videregives til de øvrige  

 selskaber inden for koncernen.
En tilsvarende ordning vedrørende kundens  

 samtykke ville ligeledes kunne indgå i bankens almindelige  

 forretningsbetingelser i forbindelse med videregivelse af de nævnte  

 oplysninger til moderselskabet.
Det centrale register i moderselskabet tænktes tillige anvendt til  

 udarbejdelse af samlede engagementsoversigter, som f.eks. ville indeholde  

 oplysning om, hvilke aftaletyper kunden havde med koncernens selskaber,  

 størrelsen af kundens indestående i banken sammenholdt med lånetræk i banken,  

 indbetalingsaftaler, forpligtelser til præmiebetaling, forudsat at kunden  

 havde forhåndssamtykket i, at oplysningerne om kundeforholdet kunne  

 videregives internt i koncernen.
Derimod ville engagementsoversigten ikke  

 indeholde oplysninger, som kunden havde angivet vedrørende sin formue,  

 ligesom engagementsoversigten ikke ville indeholde oplysninger om kundens  

 rent private forhold.
 Til brug ved sagens behandling afgav Forsikringstilsynet  

 og Tilsynet med Banker og Sparekasser udtalelser i sagen.
Forsikringstilsynet anførte i sin udtalelse bl.a., at det må antages, at  

 det i vidt omfang efter lov om forsikringsvirksomhed er lovligt at videregive  

 oplysninger i finansielle konglomerater uden samtykke, såfremt videregivelsen  

 er erhvervsmæssigt begrundet og i øvrigt ikke er urimelig, dvs. at det er  

 lovligt at videregive sædvanlige kundeoplysninger.Med hensyn til oplysninger,  

 der ikke falder ind under sædvanlige kundeoplysninger, bør disse oplysninger  

 efter tilsynets opfattelse kunne videregives centralt efter forhåndssamtykke  

 i forsikringsbegæringen.
Endvidere ville videregivelse af oplysninger om rent  

 private forhold efter tilsynets opfattelse kræve samtykke efter  

 registerlovgivningen.
 Vedrørende videregivelse af oplysninger om manglende præmiebetaling m.v.  

 anførtes bl.a., at forsikringsvirksomhedslovgivningen ikke kan antages at  

 hindre, at sådanne oplysninger videregives til koncernens øvrige selskaber.  

 Dette gælder særligt ved de kombinerede produkter.
 Det fremhævedes i øvrigt, at reglerne om forbud mod videregivelse af  

 oplysninger til andre selskaber inden for en koncern efter tilsynets  

 opfattelse har til konsekvens, at der ved central registrering for hvert  

 enkelt af koncernens selskaber må indlægges spærringer for de andre  

 selskaber, således at f.eks. livsforsikringsselskabets oplysninger alene er  

 tilgængelige for dette.
 Tilsynet med Banker og Sparekasser anførte i sin udtalelse vedrørende  

 videregivelse af kundeoplysninger inden for en koncern bl.a., at der i  

 forhold til banklovgivningen må skelnes mellem almindelige oplysninger om  

 kunderne og karakteren af kundeforholdet.
Hvad angår almindelige oplysninger om kunderne, såsom navn, stilling,  

 personnummer m.v., findes oplysningerne ikke at være omfattet af  

 bankhemmeligheden.
Der vil derfor efter tilsynets opfattelse efter  

 banklovgivningen ikke være noget til hinder for, at der inden for en koncern  

 sker en udveksling af sådanne oplysninger.
Med hensyn til karakteren af kundeforholdet, f.eks. kontoformer,  

 indestående eller gæld, restancer m.v., fandt tilsynet, at disse oplysninger  

 er omfattet af bankhemmeligheden og ikke kan udveksles mellem  

 koncernselskaberne.
Oplysningerne kan kun videregives i form af de såkaldte  

 soliditetsoplysninger i overensstemmelse med »Vejledende regler for  

 pengeinstitutters afgivelse af soliditetsoplysninger«, således at  

 oplysningerne videregives i generelle vendinger.
Ved kombinerede produkter,  

 der medfører serviceydelser fra flere koncernselskaber, kan det dog eventuelt  

 ligge i produktet eller kundeforholdet, at der kan ske udveksling af  

 oplysninger mellem de involverede selskaber.
Der må dog i hvert tilfælde  

 tages stilling til, hvorvidt en udveksling af oplysninger må anses for  

 naturlig og nødvendig for koncernselskaberne.
Tilsynet anførte  

 afslutningsvis, at kunden ikke ved et generelt standardvilkår på forhånd kan  

 give tilladelse til udveksling af oplysninger, som er betroet  

 pengeinstituttet.
 Sagen blev behandlet på et møde i Registerrådet, og Registertilsynet  

 udtalte herefter bl.a., at udtrykket »videregivelse« ifølge  

 forarbejderne til lov om private registre m.v. tillige omfatter overladelse  

 af oplysninger fra et aktieselskab til et andet selskab inden for en koncern,  

 samt at Registertilsynets praksis var i overensstemmelse hermed.
Med henvisning hertil kan udveksling af kundeoplysninger inden for  

 koncernens selskaber, der er at betragte som selvstændige juridiske enheder,  

 herefter kun foretages under iagttagelse af lov om private registre m.v. § 4,  

 stk. 1 og 2, således at registrerede oplysninger om enkeltpersoners rent  

 private forhold, som nævnt i lov om private registre m.v. § 4, stk. 1, ikke  

 må videregives uden samtykke fra den registrerede eller den, der handler på  

 dennes vegne, medmindre dette følger af anden lovgivning.
Andre registrerede  

 oplysninger må kun videregives uden den registreredes samtykke i det omfang,  

 videregivelse uden sådant samtykke er et naturligt led i den normale drift af  

 virksomheder m.v. af den pågældende art, jf. lovens § 4, stk. 2.
 På denne baggrund og under henvisning til det af Forsikringstilsynet  

 og Tilsynet med Banker og Sparekasser anførte fandt Registertilsynet, at  

 videregivelse af oplysninger inden for en finansiel koncern i de tilfælde,  

 hvor videregivelsen efter forsikringslovgivningen og banklovgivningen,  

 herunder reglen om bankhemmeligheden, må anses for sædvanlig og naturlig,  

 ikke kan antages at stride mod lov om private registre m.v. § 4, stk 2.
 I øvrigt ville videregivelse af oplysninger uden for disse tilfælde efter  

 Registertilsynets opfattelse forudsætte den registreredes samtykke.  

 Registertilsynet bemærkede endvidere, at videregivelse generelt vil kunne  

 foretages, såfremt videregivelsen sker med den registreredes samtykke.
 Det fremhævedes endvidere, at det anførte tillige finder anvendelse i  

 forbindelse med videregivelse af oplysninger om eksisterende kundeforhold.
 Med hensyn til videregivelse af oplysning om en kundes personnummer var  

 Registertilsynet med henvisning til lov om private registre m.v. § 4 a, stk  

 2, af den opfattelse, at videregivelse af oplysning om personnummer i  

 almindelighed vil forudsætte den registreredes samtykke.
 Registertilsynet bemærkede endvidere vedrørende den virksomhed, som  

 koncernen påtænkte at udføre i forbindelse med den centrale edb-registrering  

 af kundeoplysninger, at den pågældende registeraktivitet må anses for  

 omfattet af lov om private registre m.v. § 20 om edbservicebureauer, idet  

 moderselskabet i dette tilfælde må antages at udføre elektronisk  

 databehandling af personoplysninger på vegne af koncernens øvrige selskaber.  

 Dette indebærer, at de enkelte selskabers oplysninger skal holdes adskilte,  

 og at udveksling kun kan foretages under iagttagelse af de ovenfor anførte  

 bestemmelser.
 Registertilsynet bemærkede yderligere, at oprettelse af et fælles  

 administrations- og opkrævningssystem, herunder udarbejdelse af  

 engagementsoversigter for hele koncernen, efter tilsynets opfattelse  

 indebærer en samkøring af de pågældende selskabers kunderegistre, hvorfor  

 forholdet tillige skulle bedømmes efter lov om private registre m.v. § 4,  

 stk. 4 og 5, om samkøring.
Under hensyn til at der var tale om en finansiel koncern, udtalte  

 Registertilsynet, at man i givet fald ville være indstillet på at meddele  

 samkøringstilladelse, såfremt der fremsendtes en udtømmende redegørelse for  

 registrenes formål, anvendelse og dataindhold.
Registertilsynet fremhævede i  

 den forbindelse, at en eventuel samkøringstilladelse ikke ville omfatte en  

 adgang til at anvende de pågældende selskabers oplysninger til  

 markedsføringsmæssige formål, medmindre lov om private registre m.v. § 4 b  

 iagttages.
Efter denne bestemmelse skal den registrerede bl.a. give sit  

 udtrykkelige samtykke til videregivelsen.
 Registertilsynets årsberetning 1988.
