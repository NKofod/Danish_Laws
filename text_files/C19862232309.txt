(Til amtsråd og kommunalbestyrelser) Den 1. august 1986 træder lov nr. 355 af 4. juni 1986 i kraft.
Efter denne  

 lov, der er optrykt som bilag til dette cirkulære, får amtskommunerne og  

 Københavns og Frederiksberg kommuner pligt til at sørge for, at indvandrere  

 kan få undervisning i dansk sprog og danske kultur- og samfundsforhold.
Dette indebærer, at der fra 1. august 1986 ikke længere kan tilrettelægges  

 undervisning i dansk som fremmedsprog for udenlandske statsborgere efter  

 reglerne om hensyntagende specialundervisning i kapitel III i  

 fritidsundervisningsloven.
Det samme gælder med hensyn til den til  

 danskundervisningen knyttede undervisning i danske kultur- og  

 samfundsforhold.
 Indvandrerundervisning, der finder sted efter den nye lovs ikrafttræden,  

 tilrettelægges efter reglerne i denne lov, herunder med hensyn til  

 finansiering, d.v.s. at udgiften afholdes af amtskommunerne og Københavns og  

 Frederiksberg kommuner.
 Indvandrerundervisning, der er godkendt efter lov om fritidsundervisning  

 m.v., skal være afsluttet inden 1. august 1986. I forbindelse med  

 afslutningen af sådanne tidligere godkendte hold vil der kunne ses bort fra  

 fritidsundervisningslovens bestemmelse om, at det er en betingelse for  

 tilskud, at undervisningen er gennemført i overensstemmelse med  

 undervisningsplanen.
 Der er ikke med vedtagelsen af lov om undervisning af voksne indvandrere  

 sket nogen ændringer med hensyn til herboende grønlænderes mulighed for at få  

 undervisning i dansk på hensyntagende specialundervisnings vilkår.
De nærmere regler om indvandrerundervisningen vil blive fastsat i en  

 bekendtgørelse, der vil blive udsendt i løbet af kort tid.
Der vil endvidere  

 blive udsendt nærmere retningslinier om godkendelse af lærere og ledere og  

 instruks for benyttelse af statslige og private lokaler til  

 indvandrerundervisningen.
 Det kan dog allerede nu oplyses, at lærere og ledere ved  

 indvandrerundervisningen, der før lovens ikrafttræden har modtaget endelig  

 godkendelse som henholdsvis lærer og leder, vil bevare denne godkendelse.
 Man skal anmode kommunalbestyrelsen om at gøre private initiativtagere til  

 fritidsundervisning for voksne bekendt med indholdet af dette cirkulære.
UNDERVISNINGSMINISTERIET Direktoratet for folkeoplysning, frie grundskoler m.v., den 16. juni 1986.
 P.d.v.
Klaus Holmstrup Bilag.
