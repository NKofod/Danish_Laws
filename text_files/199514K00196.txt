Nr BTL 196 Betænkning over Forslag til lov om anlæg af Brande omfartsvej samt  

 projektering af rute 9 Odense-Svendborg, rute 18 Holstebro-Herning-Vejle og  

 rute 21 Holbæk-Vig m.v.   

 Nr L 196 1995-96, 1. samling Afgivet af Trafikudvalget Afgivet: 19960425 Udvalget har behandlet lovforslaget i nogle møder og har herunder stillet  

 spørgsmål til trafikministeren, som denne har besvaret skriftligt.
Et af  

 udvalgets spørgsmål til trafikministeren og dennes svar herpå er optrykt som  

 bilag til betænkningen.
 Endvidere har udvalget modtaget skriftlige og mundtlige henvendelser fra:
Brande Kommune, Danmarks Naturfredningsforening, Noah-Trafik og Kurt og Hans Ulbrichsen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Flertallet kan for så vidt angår omfartsvejen ved Brande tilslutte sig, at  

 der ud over de i lovforslaget skitserede tilslutninger nord og syd for Brande  

 etableres en tredje tilslutning ved Ejstrupholmvej, som det fremgår af  

 ministerens svar på udvalgets spørgsmål 13, jf. bilag til betænkningen.
 Et flertal inden for flertallet (Socialdemokratiets, Venstres, Det  

 Konservative Folkepartis, Det Radikale Vestres, Centrum-Demokraternes og  

 Dansk Folkepartis medlemmer af udvalget) udtaler, at med hensyn til  

 projekteringsbemyndigelsen til rute 18 har flertallet noteret sig  

 oplysningerne om den igangværende undersøgelse af de nord-sydlige  

 vejforbindelser til Billund.
 Flertallet har forstået, at undersøgelsen blandt andet vil omfatte det  

 såkaldte borgmesterforslag om en motortrafikvej fra den jyske motorvej ved  

 Skærup til Ødsted samt behov og muligheder for en forbedring af den  

 eksisterende rute 176 nord og syd for Billund.
 Flertallet inden for flertallet opfordrer til, at der i forlængelse af  

 undersøgelsen af vejforbindelserne til Billund gennemføres en supplerende  

 undersøgelse af behovet for med udgangspunkt i de eksisterende  

 vejforbindelser at skabe en god sammenhængende vejforbindelse fra en udbygget  

 rute 18 i A-linien nord for Give/Ris til motorvejsnettet syd for Vejle.
 Et mindretal inden for flertallet (Socialistisk Folkepartis medlem af  

 udvalget) udtaler, at loven giver trafikministeren mulighed for at undersøge  

 forskellige vejføringer for senere at fremkomme med anlægslove til de  

 foreslåede veje.
 Socialistisk Folkeparti er positivt over for undersøgelser med sigte på  

 forbedring af trafiksikkerheden på nogle af de i loven omtalte veje.  

 Undersøgelser viser, at det ud fra økonomiske og sikkerhedsmæssige kriterier  

 har størst effekt at bruge penge på bekæmpelse af »black spots«.  

 Derfor har det altid været Socialistisk Folkepartis politik, at der skal ske  

 forbedringer af »black spots«, hvor ulykkerne sker, samt af  

 cykelstier, omfartsveje og lign.
Mindretallet inden for flertallet har pointeret, at Socialistisk  

 Folkeparti ikke kan støtte motorvejsprojekter, men i nogle tilfælde  

 motortrafikveje, hvis de er nødvendige på strækningen.
Vejstrækningerne  

 Holbæk-Vig og Odense-Svendborg har det tilfælles, at der har været mange  

 dødsulykker netop på disse strækninger inden for de sidste par år.
 Holbæk-Vig-vejen er »Danmarks farligste vej« ifølge chefen for  

 Rigspolitiets Færdselsafdeling, politikommissær Asger Lund Kristensen.
 Der må på strækningen forventes øget trafik efter år 2000, eftersom  

 Molslinien må forventes at overleve etableringen af den faste forbindelse  

 over Storebælt.
 I Molsliniens årsberetning for 1995 siges det, at ruten årligt  

 »sparer« bilisterne for 125.000.000 km, som i modsat fald ville  

 være blevet kørt på de danske landeveje.
Odense-Svendborg er den vejstrækning, der har haft flest dødsulykker i  

 løbet af de sidste fem år.
Socialistisk Folkeparti har tidligere peget på  

 nødvendigheden af at forbedre trafiksikkerheden så hurtigt som muligt.
Bl.a.  

 derfor fremsatte Socialistisk Folkeparti et lovforslag i foråret om stop af  

 motorvejsbyggeriet i Vendsyssel med den hensigt, at de derved sparede 1,2  

 mia. kr. skulle bruges til udbedring af bl.a.
Odense-Svendborg-vejen.  

 Socialistisk Folkeparti mener, at der ingen saglig trafikpolitisk begrundelse  

 er for motorvejene i Vendsyssel, men de er jo en del af forliget om den faste  

 forbindelse over Storebælt og derfor ikke sådan at ændre på, viste det sig.
Socialistisk Folkeparti har også peget på nødvendigheden af to  

 jernbanespor på den eksisterende bane mellem Odense og Svendborg og  

 foreslået, at andre ensporede baner andre steder i landet bliver gjort  

 tosporede, bl.a.
Vipperød-Tølløse.
Endvidere har Socialitisk Folkeparti  

 foreslået genopretning af nedlagte jernbanestrækninger som f.eks.  

 Randers-Ryomgård-Grenå og Slagelse-Næstved, men det stod Socialistisk  

 Folkeparti meget alene med i Folketingssalen.
Socialistisk Folkeparti mener  

 dog stadig, at netop forbedringer af den kollektive trafik kan flytte  

 passagererne fra pribatbilerne over i togene.
Socialistisk Folkeparti er positivt indstillet over for omfartsvejen ved  

 Brande, hvad der også fremgik af førstebehandlingen.
Omfartsvejen vil  

 reducere antallet på 10.000 biler, der daglig kører igennem byen, med 3.000.
 For så vidt angår Brande Kommunes forslag om en yderligere tilslutning af  

 en tredje forbindelse henvises til det af flertallet fremførte.
 Socialistisk Folkeparti mener ikke, at der er behov for motorveje eller  

 motortrafikveje på hele strækningen Holstebro-Herning-Vejle, men kan  

 selvfølgelig støtte, at sikkerheden forbedres der, hvor der er »black  

 spots«.
I den forbindelse vil Socialistisk Folkeparti pege på, at mange biler  

 kunne komme væk fra vejene, hvis der blev etableret en togstrækning  

 Vejle-Billund.
Der kan forventes en stigning i trafiktætheden på denne  

 strækning, eftersom Billund Lufthavn har de bedste chancer for at overleve  

 som lufthavn efter færdiggørelsen af Storebæltsforbindelsen.
 Hvis der skulle vise sig et flertal for vejføringen  

 Holstebro-Herning-Vejle, er Socialistisk Folkeparti imod, at vejen fra  

 Herning bliver ført nord om Vejlebroen, da det givet vil medføre trafikale  

 flaskehalsproblemer i næste årtusind og derfor flere krav om nye veje i  

 området.
Socialistisk Folkeparti beklager lovforslagets karakter af  

 »bunkebryllup« for fire forskellige vejføringer, men vil støtte  

 loven på nuværende tidspunkt.
Dog vil Socialistisk Folkeparti forbeholde sig  

 sin endelige stilling til spørgsmålet, når anlægsloven bliver fremsat.
Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil  

 stemme for de stillede ændringsforslag.
 Mindretallet skal udtale, at Enhedslisten under alle omstændigheder er  

 imod, at forskellige projekter, der naturligt hører hjemme i hver sit  

 lovforslag, er samlet i et lovforslag.
 ÆndringsforslagAf et mindretal (EL):
 Til titlen 1) I titlen indsættes efter »m.v.«: »og  

 om projektering af en tosporet jernbane mellem Odense og Svendborg«.
 Ny paragraf 2) Efter § 2 indsættes som ny paragraf:
»§ 01. Ministeren bemyndiges til at lade foretage  

 projektering til forberedelse af anlæg af en tosporet jernbane på hele eller  

 dele af strækningen Odense-Svendborg som et muligt alternativ til etablering  

 af en motorvej eller motortrafikvej på strækningen Odense-Svendborg.« Bemærkninger Til nr. 1 Ændringsforslaget er en konsekvens af det under nr. 2 stillede  

 ændringsforslag.
Til nr. 2 Ændringsforslaget om at gennemføre projektering af en motorvej  

 eller motortrafikvej fra Odense til Svendborg er et ganske godt eksempel på,  

 at regeringen tilsyneladende har et og kun et bud på løsning af  

 trafikproblemer, nemlig at udbygge vejkapaciteten.
Enhedslisten erkender  

 fuldt ud, at den eksisterende vejforbindelse mellem Svendborg og Odense har  

 en alt for høj ulykkesstatistik, men efterlyser bare en smule vilje hos  

 regeringen til at give andre løsninger en chance, herunder til at se effekten  

 af de bevilgede 17 mio. kr. afsat til færdselssikkerhedsforanstaltninger på  

 strækningen.
Enhedslisten anser hovedproblemet på den eksisterende  

 vejforbindelse mellem Svendborg og Odense for at være den alt for voldsomme  

 lastbiltrafik.
Gennem en udbygning af jernbaneforbindelsen og en øget drift  

 kombineret med andre tiltag vil store dele af godstransporten kunne flyttes  

 fra vejen til skinnerne.
Samtidig vil en forbedret drift af  

 jernbaneforbindelsen kunne blive et reelt alternativ til persontransporten i  

 bil mellem Svendborg og Odense.
De 1.150 personer, der i den mest belastede  

 time kører på vejen, kan sidde i to IC3-tog.
For de samme penge, som nu  

 tænkes anvendt til vejprojektet mellem Svendborg og Odense, kan der ikke  

 alene bygges dobbeltspor, men også foretages modernisering af  

 jernbaneskæringer og gennemføre øget drift til nedsat takst.
Et sådant tiltag vil formentlig give en væsentlig bedre effekt af en given  

 investering end bare at ombygge vejen til at kunne klare en større kapacitet.  

 Enhedslisten foreslår derfor de eksisterende projekteringer suppleret med en  

 projektering, der som alternativ til en motorvej eller motortrafikvej fra  

 Odense til Svendborg fokuserer på en opgradering af jernbanen mellem Odense  

 og Svendborg.
Der kan således etableres et reelt beslutningsgrundlag forud  

 for behandlingen af en eventuel anlægslov.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  

 Mikkelsen (KF) Stefan G.
Rasmussen (KF) Ole Donner (DF) Fremskridtspartiet  

 havde ikke medlemmer i udvalget.
Bilag Et af udvalgets spørgsmål til trafikministeren og dennes svar herpå Spørgsmål 13:
 Ministeren bedes kommentere henvendelsen af 3. april 1996 fra Brande  

 Kommune og herunder redegøre for omkostningerne for staten, Ringkøbing Amt og  

 Brande Kommune ved en tredje tilslutning til Brande Omfartsvej ved  

 Ejstrupholmvej, jf. bilag 27.
 Svar:
 Som det fremgår af henvendelsen fra Brande Kommune, har byrådet ønsket at  

 pege på argumenterne for etablering af en tredje tilslutning til Brande  

 Omfartsvej ved Ejstrupholmvej, idet der henvises til den netop udarbejdede  

 trafikhandlingsplan for Brande by.
Jeg kan oplyse, at etableringen af en tredje tilslutning som foreslået af  

 kommunen forventes at resultere i en yderligere aflastning af centrale dele  

 af vejnettet i Brande by på mellem 200 og 800 køretøjer.
Dette skal ses i  

 forhold til, at omfartsvejen med to tilslutninger efter de seneste  

 vurderinger forventes at medføre en reduktion af trafikken i Storegade (den  

 centrale del af den nuværende hovedlandevej i Brande by) fra 10.300 til 6.000  

 køretøjer i døgnet.
En tredje tilslutning vil også have konsekvenser for  

 trafikafviklingen på omfartsvejen, idet blandt andet mulighederne for  

 overhaling reduceres.
Jeg har tidligere som svar på udvalgets spørgsmål 4 til  

 lovforslaget anført, at det derfor kan blive aktuelt at udvide vejprofilet på  

 en strækning med et overhalingsspor (til en såkaldt »2+1-vej«).
Et anlæg som Brande Omfartsvej tjener to overordnede formål, nemlig dels  

 at lette forholdene for den gennemkørende trafik og dels at forbedre de  

 trafikale forhold i byen.
Ved en vurdering af spørgsmålet om antallet af  

 tilslutninger til omfartsvejen er det således nødvendigt at foretage en  

 afvejning af disse forhold, idet en tredje tilslutning som nævnt indebærer en  

 vis yderligere forbedring af forholdene i byen, samtidig med at  

 fremkommeligheden på omfartsvejen reduceres en smule.
Som jeg anførte i forbindelse med min besvarelse af udvalgets spørgsmål 3  

 til lovforslaget, vil merudgifterne til etablering af en ekstra tilslutning  

 til omfartsvejen ved Ejstrupholmvej udgøre ca. 5 mio. kr.
Hertil kan komme  

 eventuelle udgifter til udvidelse af vejprofilet med et overhalingsspor.  

 Udgifterne til et ekstra tilslutningsanlæg samt udgifterne til udvidelse af  

 vejprofilet vil efter sædvanlig praksis skulle afholdes af staten.
Eventuelle  

 udgifter til trafiksanering i Brande by forudsættes afholdt af kommunen, idet  

 dog spørgsmålet om ændringer på den nuværende hovedlandevej gennem byen efter  

 omfartsvejens etablering skal drøftes nærmere mellem Vejdirektoratet og  

 kommunen.
Jeg vil gerne understrege, at uanset om omfartsvejen etableres med to  

 eller tre tilslutninger, vil projektet afgørende forbedre forholdene såvel  

 for den gennemkørende trafik som for borgerne i Brande by.
Det er imidlertid  

 væsentligt, at vi i det videre projekteringsforløb overvejer, om projektet  

 kan gøres endnu bedre.
Umiddelbart mener jeg ikke, at de ulemper, som en  

 tredje tilslutning vil medføre for trafikken på omfartsvejen, er større, end  

 at de bør kunne accepteres.
 Såfremt der er bred politisk tilslutning til at etablere et tredje  

 tilslutningsanlæg ved Ejstrupholmvej, er jeg således indstillet på at  

 imødekomme Brande Kommunes ønske om på denne måde at opnå den nævnte  

 yderligere aflastning af trafikken i Brande.
