Pressenævnets kendelse i sag nr. 17-70-01068 Sjællandske kritiseres ikke for kritisk omtale af Journalista.dk Netmediet Journalista.dk klagede over, at et andet medie, sn.dk, havde bragt kritisk artikel af Journalista.dks omtale uden at forelægge Journalista.dk kritikken.
Pressenævnet udtalte ikke kritik, da de omtalte forhold fremgik af Journalista.dks omtale, og de faktiske forhold derved var korrekt beskrevet.
 Pressenævnets begrundelse og afgørelse:
God presseskik Journalista.dk har klaget over, at Sjællandske Slagelse ikke rettede henvendelse til Journalista.dk, før artiklerne Fejlagtigt hængt ud for skyhøje topmøde-udgifter og Slagelse fejlagtigt hængt ud for topmødeudgifter blev offentliggjort, og netmediet beskyldt for fejl.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, herunder ved forelæggelse for den, der kan være krænket, jf. punkt A. 3.
 På baggrund af de to fakturaer fra KASTER A/S til Slagelse Kommune lægger Pressenævnet til grund, at kommunen blev faktureret henholdsvis 125.000 kroner inkl. moms for selskabets arbejde i forbindelse med Folkemødet i 2015, men kommunen blev faktureret 31.250 kroner inkl. moms for arbejdet i forbindelse med arrangementet Topmøde på Toppen, der aldrig blev afholdt.
Pressenævnet finder herefter, at oplysningerne i Sjællandske Slagelses artikel og Fejlagtigt hængt ud for skyhøje topmøde-udgifter og sn.dks artikel Slagelse fejlagtigt hængt ud for topmødeudgifter må anes for korrekt.
Samlet er kommunen faktureret mere end 150.000 kroner for de to arrangementer, men for så vidt angår det aflyste møde, er der tale om 31.250 kroner.
Pressenævnet finder, at oplysningen i Sjællandskes artikler om, at Journalista.dk havde opfattet indholdet af fakturaerne i strid med ordlyden, må anses for en skadelig.
Oplysningen skulle derfor som udgangspunkt forelægges for Journalista.dk inden offentliggørelsen.
Under henvisning til, at oplysningen er korrekt, finder nævnet ikke tilstrækkeligt grundlag for at kritisere, at Sjællandske ikke indhentede Journalista.dks kommentarer.
Nævnet har herved også lagt vægt på, at Journalista.dk havde kopi af fakturaerne, som også er indsat til Journalista.dks omtale.
Det forhold, at Slagelse Kommune i forbindelse med oversendelsen skulle have oplyst, at fakturaerne vedrørte arrangementet Topmøde på Toppen, kan ikke føre til et andet resultat.
 Pressenævnet udtaler på denne baggrund ikke kritik.
 Netmediet Journalista.dk har klaget over artiklen Fejlagtigt hængt ud for skyhøje topmøde-udgifter bragt på sn.dk/slagelse den 17. januar 2017 og artiklen Slagelse fejlagtigt hængt ud for topmødeudgifter bragt i Sjællandske Slagelse den 17. januar 2017, idet man mener, at god presseskik er tilsidesat.
 Journalista.dk har klaget over, at det af de påklagede artikler fremgår, at der i en af deres netartikel skulle være angivet forkerte oplysninger om et honorar, og at netmediet Journalista.dk ikke er blevet kontaktet af sn.dk forud for offentliggørelsen af artiklerne.
1 Sagsfremstilling Omtalen på Journalista.dk Hjemmesiden Journalista.dk bragte den 9. januar 2017 artiklen TV-stjerne fik 150.000 for udvikling af aldrig gennemført topmøde  på selve toppen af Storebæltsbroen.
Af artiklen fremgår følgende:
Bornholm har Folkemødet, Mors har Kulturmødet, mens Slagelse skulle have haft Topmødet.
Det var så meget på tegnebrættet, at Søren Kaster blev hyret til konceptudvikling  og invitationerne udsendt.
- Kommunen er udfordret af børn, der ikke kan være i folkeskolen, unge, der ikke får kompetencer til at kunne tage en uddannelse, og for mange ledige, der står uden for arbejdsmarkedet.
Det udfordrer os, for indtægter og udgifter skal være i balance.
På blandt andet denne måde forklarede Slagelse Kommunes borgmester, Stén Knuth, overfor Berlingske, hvorfor det var nødvendigt, at den vestsjællandske kommune skulle finde besparelser for op mod 140 millioner på 2016-budgettet.
Venstre-manden slog samtidig fast, at en del af besparelserne skulle findes blandt brugen af konsulenter.
Det er dog ikke alle dele af konsulentbranchen, som har været lige hårdt ramt af Slagelse Kommunes besparelser.
Det fremgår af aktindsigter, som Journalista.dk har opnået i en række af de konsulentaftaler, som kommunen har indgået de seneste år.
 Blandt andet i den, som vestsjællænderne indgik med den tidligere DR-profil Søren Kaster om udviklingen af Topmøde på Toppen.
[Indsat en billedekopi af faktura nr. 3044 fra KASTERS A/S til Slagelse Kommune for Folkemøde 2015  Lige vilkår for vækst af 31. marts 2015 på 125.000 kroner inkl. moms. ] Den absolutte politiske top inviteret Ifølge de udleverede bilag, skulle det tages bogstaveligt, at Slagelse Kommune ønskede at afholde et topmøde helt på toppen.
Det skulle nemlig ske på toppen af Storebæltsbroen, hvor man ønskede at arrangere en debat mellem statsministeren og oppositionslederen.
I maj 2015, hvor debatten første gang skulle have løbet af stablen, ville det sige daværende statsminister Helle Thorning-Schmidt og Venstres formand Lars Løkke Rasmussen.
Forberedelserne var kommet så langt, at man allerede havde udsendt invitationer til de to politikere.
Her i skriver Slagelses borgmester Stén Knuth blandt andet om arrangementet:
- En debat på toppen af en af Storebæltsbroens pyloner.
Vi afholder debatten i starten af maj måned.
I forlængelse af dette, vil vi på Sprogø afholde en konference med samme tema for et større publikum.
 En debat, der ifølge de udsendte invitationer, først og fremmest skulle fokusere på Danmarks fremtidige indtjening:
- Hvordan sikrer vi sammen, at alle egne af landet har fornuftige rammer og muligheder for at drive virksomhed, arbejde, bo og tiltrække turister Det var dog ikke Stén Knuth eller medarbejdere i Slagelse Kommune, der havde udviklet Topmøde på Toppen.
Det var i stedet den tidligere DR-stjerne Søren Kaster, der inklusiv moms fik 156.250 kroner for opgaven.
[Indsat en billedkopi af faktura nr. 3045 fra KASTERS A/S til Slagelse Kommune for konceptudv.konference Topmøde på Toppen af 31. marts 2015 på 31.250 kroner inkl. moms. ] Den påklagede artikel Sjællandske Slagelse bragte den 17. januar 2017 på hjemmesiden sn.dk/slagelse artiklen Fejlagtigt hængt ud for skyhøje topmøde-udgifter.
Af artiklen fremgår følgende:
 31.250 kroner - ikke 156.250 kroner - inklusive moms er, hvad tidligere tv-vært og nuværende kommunikationsrådgiver Søren Kaster har modtaget for at udvikle et topmøde på toppen af selveste Storebæltsbroen tilbage i 2015.
Netmediet Journalista.dk har ellers påstået det andet.
Et kig på mediets udregninger samt et opkald til Slagelse Kommune viser dog, at Søren Kaster ganske vist har fået to udbetalinger i perioden fra Slagelse Kommune: Den på 25.000 kroner plus moms var for at udvikle »Topmødet på Toppen« - den anden en udbetaling på 100.000 plus moms for at udvikle Slagelse Kommunes tilstedeværelse på Folkemødet 2015 på Bornholm.
- Vi gør ofte brug af Søren Kaster. »Topmødet på Toppen« blev ikke til noget, fordi der blev udskrevet valg, samtidig med, at vi ville have holdt det.
Vi brugte derfor også Søren Kaster, da vi i stedet afholdt en stor og velbesøgt konference om vækstvilkår, fortæller Niels Lassen, chefkonsulent i kommunikation i Slagelse Kommune.
Topmødet på toppen skulle have været en debat mellem daværende statsminister Helle Thornings Schmidt (S) og Lars Løkke Rasmussen (V) holdt på toppen af en af Storebæltsbroens pyloner.
Samtidig skulle der have været holdt en konference på Sprogø.
Arrangementet blev dog aflyst, da der blev udskrevet valg i forsommeren 2015.  Papirudgaven Sjællandske Slagelse bragte på side 4 den 17. januar 2017 artiklen Slagelse fejlagtigt hængt ud for topmødeudgifter.
Af artiklen fremgår følgende:
FAKTURAFEJL: Netmediet journalista hænger Slagelse Kommune ud for at have brugt 156.000 kroner til en tv-stjerne til udviklingen af et topmøde, der aldrig blev afholdt.
Men anklagerne holder ikke.
 SLAGELSE KOMMUNE: 31.250 kroner  ikke 156.250 kroner  inklusive moms er, hvad tidligere tv-vært og nuværende kommunikationsrådgiver Søren Kaster har modtaget for at udvikle et topmøde på toppen af selveste Storebæltsbroen tilbage i 2015.
 Netmediet Journalista.dk har ellers påstået det andet.
 Et kig på mediets udregninger samt et opkald til Slagelse Kommune viser dog, at Søren Kaster ganske vist har fået to udbetalinger i perioden fra Slagelse Kommune: Den på 25.000 kroner plus moms var for at udvikle »Topmødet på Toppen« - den anden en udbetaling på 100.000 plus moms for at udvikle Slagelse Kommunes tilstedeværelse på Folkemødet 2015 på Bornholm.
- Vi gør ofte brug af Søren Kaster. »Topmødet på Toppen« blev ikke til noget, fordi der blev udskrevet valg, samtidig med, at vi ville have holdt det.
Vi brugte derfor også Søren Kaster, da vi i stedet afholdt en stor og velbesøgt konference om vækstvilkår, fortæller Niels Lassen, chefkonsulent i kommunikation i Slagelse Kommune.
 Topmødet på toppen skulle have været en debat mellem daværende statsminister Helle Thornings Schmidt (S) og Lars Løkke Rasmussen (V) holdt på toppen af en af Storebæltsbroens pyloner.
 Samtidig skulle der have været holdt en konference på Sprogø.
 Arrangementet blev dog aflyst, da der blev udskrevet valg i forsommeren 2015.
Slagelse Kommune gør ifølge kommunikationskonsulent i kommunen, Niels Lassen, ikke sjældent brug af kommunikationsekspert Søren Kaster  for eksempel til Folkemødet på Bornholm i 2015.  Forløbet efter offentliggørelsen En jurist fra Ledelsessekretariatet i Slagelse Kommune skrev den 2. februar 2017 bl.a. følgende til Journalista.dk:
[] Så har jeg opsporet hvad det er, som er sendt til Sjællandske.
Det er et tilbud fra Kasters, og jeg har vedlagt det denne mail.
Som jeg er orienteret, så endte vi med ikke at benytte tilbuddet.
[] Til ovennævnte mail var vedhæftet dokumentet Tilbud til Slagelse Kommune  Politikermøde, Folkemøde og debat på Christiansborg fra marts 2015. Dokumentet indeholder et tilbud fra Kasters A/S på en opgave for Slagelse Kommune om at samarbejde om tre konkrete arrangementer med deltagelse af bl.a. ministre og folketingspolitikere.
Det fremgår endvidere af dokumentet, at prisen på tilbuddet udgør 200.000 kr. ekskl. moms.
2 Parternes synspunkter 2.1 Journalista.dks synspunkter Journalista.dk har anført, at nedenstående citat, der fremgår af begge de påklagede artikler, er skrevet uden, at journalisten eller andre fra Sjællandske Mediers side havde kontaktet Journalista.dk:
 Netmediet journalista.dk har ellers påstået det andet.
Et kig på mediets udregninger samt et opkald til Slagelse Kommune viser dog, at Søren Kaster ganske vist har fået to udbetalinger i perioden fra Slagelse Kommune: Den på 25.000 kroner plus moms var for at udvikle »Topmødet på Toppen« - den anden en udbetaling på 100.000 plus moms for at udvikle Slagelse Kommunes tilstedeværelse på Folkemødet 2015 på Bornholm.  Hvis Sjællandske Medier havde rettet henvendelse til Journalista.dk, ville man være blevet oplyst, at historien fra Journalista.dk bygger på dokumenter, der er udleveret via aktindsigt fra Slagelse Kommune.
Slagelse Kommune har således oplyst skriftligt til Journalista.dk, at fakturaerne vedrørte arrangementet Topmøde på Toppen.
 Endvidere har Journalista.dk ikke modtaget henvendelser fra Slagelse Kommune, selvom Journalista.dk i perioden havde været i kontakt med kommunen i anden anledning.
Journalista.dk har efterfølgende i forbindelse med en anmodning om aktindsigt modtaget en mail fra Slagelse Kommune, som har udleveret det dokument, kommunen fremsendte til Sjællandske Medier.
Det fremgår heraf, at kommunen alene har fremsendt et tilbud fremsendt af Søren Kaster.
Søren Kaster kunne efterfølgende fremsende de fakturaer, der er omtalt i artiklen på Journalista.dk.
Sjællandske Medier har således ikke modtaget de fakturaer, som ligger til grund for de påklagede artikler.
2.2 Sjællandske Mediers synspunkter Sjællandske Medier har anført, at de som lokalt medie valgte at følge op på Journalista.dks artikel om en tv-stjerne, der fik 150.000 kr. for udvikling af et aldrig gennemført topmøde.
 I forbindelse med sin research fik Sjællandske Mediers journalist udleveret et tilbud fra Søren Kaster fra Slagelse Kommune samt fandt de bilag, som var lagt op som dokumentation ved artiklen TV-stjerne fik 150.000 for udvikling af aldrig gennemført topmøde  på selve toppen af Storebæltsbroen på Journalista.dk.
Af disse bilag fremgår det, at der er udbetalt 25.000 kr. ekskl. moms til Søren Kaster i anledning af det forliste projekt om et topmøde på broen, mens andre 100.000 kr. ekskl. moms er udbetalt for hans ydelser i forbindelse med Folkemødet på Bornholm i 2015. Denne dokumentation bekræfter samlet de påklagede artikler.
Sjællandske Medier valgte således at skrive historien med den vinkel, at kommunen er blevet hængt ud på et forkert grundlag på Journalista.dk.
Sjællandske Medier medgiver, at de har begået en klar fejl ved ikke at høre Journalista.dk, og har derfor efter modtagelsen af Journalista.dk klage indskærpet over for journalisten, at man altid bør kontakte en angreben part.
Sjællandske Medier har imidlertid ikke fundet anledning til at indhente en efterfølgende kommentar fra Journalista.dk, da de af Journalista.dk fremsendte bilag bekræfter, at oplysningerne i de påklagede artikler er korrekte.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Turid Fennefoss Nielsen, Ulrik Holmstrup og Marlene Borst Hansen.
God presseskik Journalista.dk har klaget over, at Sjællandske Slagelse ikke rettede henvendelse til Journalista.dk, før artiklerne Fejlagtigt hængt ud for skyhøje topmøde-udgifter og Slagelse fejlagtigt hængt ud for topmødeudgifter blev offentliggjort, og netmediet beskyldt for fejl.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, herunder ved forelæggelse for den, der kan være krænket, jf. punkt A. 3.
 På baggrund af de to fakturaer fra KASTER A/S til Slagelse Kommune lægger Pressenævnet til grund, at kommunen blev faktureret henholdsvis 125.000 kroner inkl. moms for selskabets arbejde i forbindelse med Folkemødet i 2015, men kommunen blev faktureret 31.250 kroner inkl. moms for arbejdet i forbindelse med arrangementet Topmøde på Toppen, der aldrig blev afholdt.
Pressenævnet finder herefter, at oplysningerne i Sjællandske Slagelses artikel og Fejlagtigt hængt ud for skyhøje topmøde-udgifter og sn.dks artikel Slagelse fejlagtigt hængt ud for topmødeudgifter må anes for korrekt.
Samlet er kommunen faktureret mere end 150.000 kroner for de to arrangementer, men for så vidt angår det aflyste møde, er der tale om 31.250 kroner.
Pressenævnet finder, at oplysningen i Sjællandskes artikler om, at Journalista.dk havde opfattet indholdet af fakturaerne i strid med ordlyden, må anses for en skadelig.
Oplysningen skulle derfor som udgangspunkt forelægges for Journalista.dk inden offentliggørelsen.
Under henvisning til, at oplysningen er korrekt, finder nævnet ikke tilstrækkeligt grundlag for at kritisere, at Sjællandske ikke indhentede Journalista.dks kommentarer.
Nævnet har herved også lagt vægt på, at Journalista.dk havde kopi af fakturaerne, som også er indsat til Journalista.dks omtale.
Det forhold, at Slagelse Kommune i forbindelse med oversendelsen skulle have oplyst, at fakturaerne vedrørte arrangementet Topmøde på Toppen, kan ikke føre til et andet resultat.
 Pressenævnet udtaler på denne baggrund ikke kritik.
