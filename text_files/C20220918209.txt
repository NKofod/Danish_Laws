Cirkulære om protokollat til akademikeroverenskomsten om overenskomstansættelse af DOKS-organister og faste lærere på kirkemusikskolerne på folkekirkens område § 1. Kirkeministeriet (på delegation fra Skatteministeriet/Medarbejder  og Kompetencestyrelsen) og Akademikerne har den 2. februar 2021 underskrevet nedenstående protokollat til Akademiker-overenskomsten om overenskomstansættelse af DOKS-organister og faste lærere på kirkemusikskolerne på folkekirkens område.
 § 2. Aftalen har virkning fra den 1. april 2021.
 Stk. 2. Med dette protokollat flyttes overenskomstdækningen af DOKS-organister og faste lærere på kirkemusikskolerne på folkekirkens område fra Organistoverenskomsten til Overenskomst for akademikere i staten med tilhørende protokollater herunder nedenstående.
 Stk. 3. Af øvrige væsentlige ændringer kan nævnes:
 a) Protokollatet omfatter som noget nyt organister med en bacheloreksamen i kirkemusik fra et dansk musikkonservatorium eller tilsvarende godkendt udenlandsk eksamen samt kantorer med en bacheloreksamen fra et dansk musikkonservatorium eller tilsvarende godkendt udenlandsk eksamen.
 b) Med protokollatet er det præciseret, at klokkenister med en diplomeksamen i klokkespil fra Løgumkloster Kirkemusikskole eller tilsvarende godkendt udenlandsk kandidateksamen i klokkespil omfattes af protokollatet.
 c) Ansatte, som er omfattet af protokollatet, men pt. er ansat på andre løn- og ansættelsesvilkår i folkekirken, overflyttes til løn- og ansættelsesvilkår i henhold til protokollatet pr. 1. april 2021.
§ 3. Dette protokollat udgør sammen med Akademiker-overenskomsten med øvrige tilhørende protokollater det samlede overenskomstgrundlag.
Dette protokollat supplerer og/eller fraviger overenskomsten m.m. på en række områder.
§ 4. I forbindelse med opslag af stillinger som organist skal reglerne i Kirkeministeriets til enhver tid gældende cirkulære om opslag af stillinger som kirkefunktionær i folkekirken følges.
Menighedsrådene skal i den forbindelse være opmærksom på, at der i stillingsopslag skal henvises til nedenstående protokollat og den relevante overenskomst.
Stillingsopslag skal desuden bl.a. indeholde oplysninger om basisløn og rådighedstillæg.
 § 5. Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
§ 6. De ansatte er omfattet af en række generelle aftaler mellem Skatteministeriet og centralorganisationerne.
Disse aftaler fremgår af overenskomsten.
Dette udelukker dog ikke, at de ansatte kan være omfattet af andre generelle aftaler mellem de samme parter.
Ikrafttræden § 7. Cirkulæret træder i kraft den 2. marts 2022 og har virkning fra 1. april 2021.
Kirkeministeriet, den 28. februar 2022 Christa Hector Knudsen Bilag 1 Protokollat til akademikeroverenskomsten om overenskomstansættelse af DOKS-organister og faste lærere på kirkemusikskolerne på folkekirkens område Kapitel 1  Generelle bestemmelser § 1. Dækningsområde Protokollatet omfatter organister, hvis ansættelsesforhold har en varighed på mere end 1 måned og som er ansat med 8 løntimer pr. uge og derover, som er ansat af menighedsråd indenfor folkekirken, jf. stk. 2-7.
 Cirkulærebemærkning til § 1, stk. 1:
Når der i protokollatet henvises til organister, er det en samlet betegnelse for de personer, der i medfør af § 1, stk.2-3 er omfattet af protokollatet.
Når der henvises til organister, omfatter dette således tillige kantorer og klokkenister med et tilsvarende uddannelsesniveau.
En kantor er en korleder, uanset om den pågældende benævnes kantor, korleder eller lignende.
En stilling som kantor indeholder ikke orgelspil.
En kantor kan akkompagnere koret på andre instrumenter.
Når der i protokollatet henvises til menighedsråd eller ansættelsesmyndighed, er det en samlet betegnelse for folkekirkelige ansættelsesmyndigheder.
Der kan således være tale om, at ansættelsesmyndigheden udgøres af et eller flere menighedsråd eller af anden folkekirkelig myndighed.
 Stk. 2. Protokollatet omfatter organister med en kirkemusikalsk kandidat- eller bacheloruddannelse fra et dansk musikkonservatorium eller tilsvarende godkendt udenlandsk eksamen.
 Stk. 3. Protokollatet omfatter endvidere kantorer med en kandidat- eller bacheloreksamen fra et dansk musikkonservatorium eller tilsvarende godkendt udenlandsk eksamen og klokkenister med en diplomuddannelse i klokkespil fra Løgumkloster Kirkemusikskole eller tilsvarende godkendt udenlandsk kandidateksamen i klokkespil.
 Cirkulærebemærkning til § 1, stk. 3:
 Den to-årige uddannelse i klokkespil fra Løgumkloster Kirkemusikskole er at sammenligne med en præliminær orgeleksamen/Kirkemusiker med eksamen i orgel og korledelse, og omfattes således ikke af dette protokollat.
 Den to-årige uddannelse med den tre-årige diplomuddannelse som overbygning er samlet set at betragte som en kandidateksamen.
 Cirkulærebemærkning til § 1, stk. 2-3:
 En organist, klokkenist eller en kantor med en udenlandsk uddannelse, som ikke kan godkendes i henhold til ovenstående  omfattes ikke af protokollatet.
 Ved ansættelse af organister, klokkenister eller kantorer med udenlandske uddannelser skal disse vurderes af Styrelsen for Forskning og Uddannelse, hvis adresse er:
Bredgade 43, 1260 København K Tlf. : 3544 6200 E-mail: sfu@ufm.dk Link: https://ufm.dk/uddannelse/anerkendelse-og-dokumentation Styrelsen vurderer konkret, hvilke udenlandske uddannelser der niveaumæssigt er sammenlignelige med en tilsvarende dansk uddannelse; og hvis Styrelsen finder, at uddannelserne er på samme niveau, vil ansættelse skulle ske efter dette protokollat.
 Stk. 4. Protokollatet omfatter endvidere lærere, hvis ansættelsesforhold har en varighed på mere end 1 måned og som er ansat med 8 løntimer pr. uge og derover, ved kirkemusikskoler, jf. den til enhver tid gældende bekendtgørelse om folkekirkens kirkemusikskoler.
 Stk. 5. Allerede ansatte organister, der har bevaret retten til tjenestefrihed til organisationsarbejde efter de for tjenestemænd til enhver tid gældende regler, samt til at være forudlønnet, også ved stillingsskift, bevarer disse rettigheder.
Stk. 6. Allerede ansatte organister m.fl., der er ansat efter organistoverenskomstens protokollat 1 og 3, overgår til ansættelse efter nærværende protokollats bestemmelser.
Ansatte som ved overgang er forudlønnede bevarer deres ret til at være forudlønnede i det pågældende ansættelsesforhold.
Stk. 7. Bacheloruddannede, der er omfattet af stk. 2 eller 3, og som ved protokollatets ikrafttrædelse er ansat på anden overenskomst, overgår til ansættelse efter nærværende protokollats bestemmelser.
Hvis den samlede faste løn er højere end den løn, der følger af protokollatet, ydes et udligningstillæg til den ansatte, så denne bevarer sit samlede lønniveau.
 Cirkulærebemærkning til § 1, stk. 7: Overgang behandles i henhold til protokollatets § 14, stk. 3 og 4, dog således at der altid skal ske modregning for fremtidige lønstigninger i det personlige tillæg (udligningstillæg). Der skal således ikke ske konkret forhandling, hverken lokalt eller mellem Kirkeministeriet og DOKS i forbindelse med overgangen aftalt i forbindelse med OK21.
 Stk. 8. Overenskomsten § 16, stk. 1 finder ikke anvendelse.
§ 2. Forhandlingsret Den forhandlings- og aftaleberettigede organisation for ansatte i henhold til dette protokollat er Dansk Organist og Kantor Samfund (DOKS).
 Stk. 2. Overenskomstens § 21 suppleres med følgende bestemmelser i forbindelse med procedure om afsked.
 Stk. 3. Meddelelse om afsked sendes til Dansk Organist og Kantor Samfund, jf. overenskomsten § 20, stk. 4.
Stk. 4. Bliver DOKS og ansættelsesmyndigheden ikke enige, kan DOKS senest 1 måned efter forhandlingen skriftligt kræve sagen forhandlet mellem DOKS og stiftsadministrationen.
Forhandlingen skal finde sted senest 14 dage efter, at DOKS har anmodet om den.
Stk. 5. Bliver DOKS og stiftsadministrationen ikke enige, kan DOKS senest 1 måned efter forhandlingen skriftligt kræve sagen forhandlet mellem overenskomstens parter.
Forhandlingen skal ske senest 1 måned efter, at DOKS har anmodet om det.
 Stk. 6. De respektive parter kan fravige fristerne i stk. 3-5 ved aftale.
§ 3. Merarbejde Overenskomstens § 14 finder ikke anvendelse for ansatte i henhold til dette protokollat.
Stk. 2. Organisten er forpligtet til at arbejde ud over den normale arbejdstid, såfremt forholdene kræver det.
Deltidsansatte organister er kun forpligtet hertil på tidspunkter og dage, der er aftalt efter § 8, stk. 2.
Stk. 3. Organisten ydes godtgørelse for arbejde ud over den normale ugentlige arbejdstid opgjort over et kvartal, såfremt merarbejdet udgør mere end 20 timer i kvartalet.
Menighedsrådet vurderer omfanget af merarbejdet på grundlag af en skriftlig indberetning fra organisten.
Stk. 4. Godtgørelse for merarbejde ydes så vidt muligt i form af afspadsering af samme varighed som merarbejdet, jf. stk. 2. Sådan afspadsering bør normalt være tildelt organisten inden udløbet af det kvartal, der ligger umiddelbart efter det tidspunkt, da merarbejdets omfang er opgjort.
I særlige tilfælde kan afspadseringen dog udskydes i op til 1 år efter tidspunktet for opgørelsen af merarbejdet.
Meddelelse om afspadsering gives organisten med passende varsel, dvs. ikke mindre end 14 dage.
Hvis organisten er syg, når en planlagt afspadsering begynder, har organisten ikke pligt til at påbegynde afspadseringen.
 Stk. 5. Såfremt afspadsering ikke kan finde sted, godtgøres merarbejdet med betaling, der pr. merarbejdstime udgør 1/1924 af den pågældendes samlede faste løn inkl. eget pensionsbidrag (ekskl. rådighedstillæg), jf. stk. 2.
 Kapitel 2  Særlige bestemmelser om løn og arbejdstid.
§ 4. Løn Overenskomstens bilag 4 og 4a om bl.a. konsulentaflønning finder ikke anvendelse for dette protokollat.
§ 5. Rådighedstillæg Ansatte, der er omfattet af § 1, stk. 2 eller § 1, stk. 3, oppebærer rådighedstillæg svarende til det til enhver tid gældende rådighedstillæg i henhold til overenskomstens, bilag 6, litra A, punkt 9.
 Stk. 2. Rådighedstillægget ydes som kompensation for rådighedsforpligtelse og merarbejde, for fleksibilitet generelt, for arbejde på ubekvemme tidspunkter samt for at stå til rådighed efter bestemmelserne i § 7 og 8.
 § 6. Fleksibilitet i ansættelsesforholdet.
Organisten er forpligtet til at gøre tjeneste ved andre ansættelsesmyndigheder, som er oplyst ved ansættelsen.
Der henvises til § 8.
 Cirkulærebemærkning til § 6:
Organisten har ret til gennem den forhandlingsberettigede organisation at kræve forhandling med menighedsrådet om ansættelsens omfang og arbejdsopgaver § 7. Arbejdsuge Organisten har ret til 1 fast ugentlig fridag.
 Stk. 2. I uger, hvor den faste fridag er sammenfaldende med en søgnehelligdag eller den 24. december, og organisten har tjenstlige forpligtelser, henlægges fridagen til en anden dag i samme uge, medmindre et andet tidspunkt aftales mellem menighedsrådet og organisten.
 Cirkulærebemærkning til § 7, stk. 2:
 Når den faste fridag flyttes i henhold til § 7, stk. 2, ydes der ikke godtgørelse i henhold til § 7, stk. 3.
Stk. 3. Menighedsrådet kan undtagelsesvis og med mindst 1 måneds varsel inddrage den faste fridag.
For den inddragne fridag ydes organisten en godtgørelse svarende til 4 timers løn samt afholdelse af en erstatningsfridag.
Erstatningsfridagen skal afholdes i samme uge, medmindre andet tidspunkt aftales mellem menighedsrådet og organisten.
Organisten har dog ret til - i stedet for godtgørelsen og erstatningsfridagen - at vælge en godtgørelse svarende til 9 timers løn.
 Cirkulærebemærkning til § 7, stk. 3:
 Godtgørelsen beregnes som henholdsvis 4/1924 og 9/1924 af organistens aktuelle, faste årsløn, dvs. af basisløn, varige og midlertidige tillæg og rådighedstillæg, eksklusiv pensionsbidrag.
Stk. 4. Organisten optjener, ud over den i stk. 1 nævnte fridag, 1 fridag om ugen.
Denne fridag kan lægges på forskellige ugedage, men skal mindst 2 gange i kvartalet lægges som sammenhængende fridage lørdag og søndag, medmindre andet aftales mellem organisten og menighedsrådet.
Menighedsrådet fastlægger tidspunktet for afholdelsen af fridagen efter drøftelser med organisten.
 Cirkulærebemærkning til § 7, stk. 4:
 Tidspunktet for afholdelse af fridagen skal være oplyst til organisten med mindst 1 måneds varsel.
 Fridage kan ikke udskydes eller opspares til afholdelse i følgende kvartaler.
 Ordningen indebærer, at organister set over et kvartal har en 5 dages arbejdsuge.
Stk. 5. En fridag skal have en længde af mindst 40 timer, men kan dog betragtes som givet, uanset at fritiden kun har udgjort 36 timer inden for tidsrummet kl. 17 dagen før fridagen og kl. 8 dagen efter fridagen.
Når to fridage gives samlet, skal de mindst have en samlet længde på 60 timer.
 Stk. 6. Den daglige hvileperiode efter arbejdsmiljølovgivningen kan undtagelsesvis nedsættes fra 11 til 8 timer 1 gang ugentlig, dog højst 6 gange pr. år.
 Cirkulærebemærkning til § 7, stk. 6:
Ledelsen skal tilrettelægge arbejdet inden for de rammer, der er fastsat i arbejdsmiljølovgivningen og i aftalen om visse aspekter i forbindelse med tilrettelæggelse af arbejdstiden.
I tilfælde, hvor arbejdsmiljølovens regler om hvileperiode fraviges, skal der ydes tilsvarende kompenserende hvileperioder.
§ 8. Arbejdets tilrettelæggelse Arbejdstilrettelæggelsen for planlagte og ikke-planlagte kirkelige aktiviteter sker efter bestemmelserne i stk. 2 - 10.
Stk. 2. Inden ansættelse på deltid skal menighedsrådet og organisten aftale en rammetid.
Rammetiden er de ugedage og tidsrum, indenfor hvilke arbejdstiden placeres.
 Cirkulærebemærkning til § 8, stk. 2:
Rammetiden skal aftales, for at den deltidsansatte har mulighed for at påtage sig anden beskæftigelse.
Af hensyn til parternes mulighed for at dokumentere det aftalte, anbefales det, at der udarbejdes en skriftlig aftale.
 Stk. 3. Menighedsrådet oplyser med mindst én måneds varsel på hvilke ugedage og tidspunkter, der er planlagte kirkelige aktiviteter ved egen kirke.
Stk. 4. Menighedsrådet oplyser med mindst én måneds varsel på hvilke ugedage og tidspunkter, organisten står til rådighed ved egen kirke for kirkelige aktiviteter, der ikke kan planlægges.
Rådighedsperioden udgør 20/37 af den ugentlige arbejdstid, og kan højst udgøre 4 timer pr. arbejdsdag.
 Cirkulærebemærkning til § 8, stk. 4:
 Ikke-planlagte kirkelige aktiviteter ved egen kirke er begravelser og bisættelser, vielser og kirkelige velsignelser indkommet med kort varsel.
Varslingsbestemmelsen gælder ikke ved tjenstlige samtaler eller møder om tjenstlige forhold.
Møder, som følger af konkrete kirkelige aktiviteter, skal ikke varsles, men planlægges ved aftale.
Varslingsfristen har til formål at tilgodese organistens behov for at kende sin arbejdstid henholdsvis sin fritid.
 Stk. 5. Er organisten forpligtet til at varetage organistopgaver i andre kirker, oplyser menighedsrådet med mindst én måneds varsel på hvilke ugedage og tidspunkter, der er planlagte kirkelige aktiviteter ved disse kirker.
Stk. 6. Ved egen eller ved andre kirker, hvor organisten er forpligtet til at varetage organistopgaver, kan organisten forpligtes til at stå til rådighed op til to dage pr. uge for varetagelse af tjenester opstået som følge af akut opstået sygdom.
Rådighedsperioder anføres med et varsel på mindst én måned i planen over planlagte kirkelige aktiviteter, jf. stk. 3 og 5. Rådighedsperioden medregnes i opgørelsen af 30 timers perioden, jf. stk. 7.
Stk. 7. Planlagte kirkelige aktiviteter efter stk. 3 og 5 kan maksimalt udgøre 30 timer pr. uge ved ansættelse på fuld tid, inkl. perioder med pligt til at stå til rådighed for ikke planlagte kirkelige aktiviteter ved andre kirker, jf. stk. 9. Ved ansættelse på deltid nedsættes timetallet forholdsmæssigt.
Ved ansættelse på plustid øges timetallet forholdsmæssigt.
I tilfælde, hvor der er mindre end 4 timer mellem to tjenester, medregnes perioden mellem tjenesterne.
 Cirkulærebemærkning til § 8, stk. 7:
 Der er ikke indregnet eller taget stilling til forberedelse til tjenesten.
 Stk. 8. Overskrides grænsen på 30 timer pr. uge, jf. stk. 7, ydes organisten en godtgørelse, der pr. time udgør 1/1924 af den pågældendes samlede faste løn inkl. eget pensionsbidrag (ekskl. rådighedstillæg).
Stk. 9. Er organisten forpligtet til at stå til rådighed for organistopgaver i andre kirker, oplyser menighedsrådet med en måneds varsel de ugedage og tidspunkter, hvor organisten skal stå til rådighed for ikke-planlagte kirkelige aktiviteter ved andre kirker.
Ikke-planlagte kirkelige aktiviteter ved andre kirker er begravelser og bisættelser samt vielser og kirkelige velsignelser indkommet med kort varsel.
Stk. 10. Gennemførelse af ikke-planlagte kirkelige aktiviteter, jf. stk. 4 og stk. 9, oplyses så tidligt som muligt, dog senest 48 timer inden tjenestens start.
Behov for varetagelse af tjeneste som følge af akut opstået sygdom, jf. stk. 6, varsles så tidligst som muligt, dog senest kl. 9 den dag, tjenesten skal afholdes.
 Stk. 11. Overenskomstens § 13, stk. 8, finder ikke anvendelse for ansatte omfattet af dette protokollat.
§ 9. Tillidsrepræsentanter Organister m.fl. er undtaget fra aftalen om tillidsrepræsentanter i Staten, idet Kirkeministeriet har udstedt cirkulære om en særlig TR-ordning for organister i folkekirken. (Pt. cirkulære nr. 9101 af 14. februar 2022 om en tillidsrepræsentantordning for tjenestemands- og overenskomstansatte organister i folkekirken.) Cirkulærebemærkning til § 9:
 Lærere på kirkemusikskolerne er omfattet af de almindelige regler i statens TR-aftale.
Ansættelsesforhold, som er omfattet af nærværende protokollat, er ikke omfattet af SU-aftalen på statens område.
Ansatte af menighedsråd er omfattet af reglerne i lov om menighedsråd vedr. medarbejderrepræsentanter og medarbejdermøder samt Kirkeministeriets bekendtgørelse om medarbejdermøder.
Kapitel 3  Særlige bestemmelser om lønforhandlingsprocedure § 10. Forhandlinger og aftaler om tillæg Aftaler om tillæg skal indgås mellem menighedsrådet og DOKS, jf. overenskomstens § 5.
Stk. 2. Overenskomstens § 6 om lønforhandlingsregler finder ikke anvendelse for ansatte i henhold til dette protokollat.
I stedet gælder reglerne i §§10-13.
 Stk. 3. Da menighedsrådet har mulighed for at delegere sin forhandlingskompetence til en ansat eller en 3. mand, skal det, når der i det efterfølgende refereres til menighedsrådet, forstås som menighedsrådet eller den menighedsrådet måtte have bemyndiget hertil.
§ 11. Lokale forhandlinger om tillæg Forslag om at indgå aftale om varige og midlertidige tillæg samt engangsvederlag til en eller flere organister kan fremsættes af både menighedsrådet og DOKS.
 Stk. 2. Forslag skal fremsendes skriftligt (brev eller mail) og ledsages af en begrundelse.
Stk. 3. Forslag fra DOKS om varige tillæg skal være menighedsrådet i hænde senest 15. september.
Senest 15. november skal menighedsrådet fremsende svar og eventuelt modforslag til DOKS.
 Cirkulærebemærkning til § 11, stk. 3:
 Hvis forslaget fra DOKS ikke er menighedsrådet i hænde senest 15. september er menighedsrådet ikke forpligtet til at medtage forslaget ved årets lønforhandling.
 Stk. 4. Forhandlinger sker skriftligt (brev eller mail), medmindre parterne aftaler et møde eller aftaler at forhandle pr. telefon.
 Stk. 5. Forhandling om funktionstillæg og engangsvederlag sker uafhængigt af den under stk. 3 anførte periode.
 Stk. 6. I forbindelse med ansættelsen af en organist kan der ske forhandling om tillæg uafhængigt af den under stk. 3 anførte periode.
 Stk. 7. Forslag om at aftale kvalifikationstillæg og/eller funktionstillæg til en organist, som menighedsrådet har tilbudt ansættelse, kan fremsættes af både menighedsrådet og DOKS.
 Cirkulærebemærkning til 11, stk. 7:
 Fremsender menighedsrådet et forslag om at aftale tillæg i henhold til stk. 7, medsender menighedsrådet oplysninger om kandidaten, som muliggør, at DOKS kan identificere og kontakte kandidaten.
 Stk. 8. Menighedsrådet og den forhandlingsberettigede organisation søger ved forhandlinger i forbindelse med nyansættelser at fremme forhandlingerne mest muligt og tilstræber at fremsende svar indenfor 14 dage efter modtagelse af forslag eller modforslag.
 Stk. 9. I forbindelse med væsentlige stillingsændringer kan der ske forhandling om varige tillæg uafhængigt af den under stk. 3 anførte periode.
 Cirkulærebemærkning til § 11, stk. 9:
 Under forhandlingen om tillæg efter stk. 9. aflønnes organisten med den hidtidige løn.
 Stk. 10. Såfremt menighedsrådet henholdsvis DOKS ikke kan tilslutte sig det fremsendte forslag, skal dette meddeles skriftligt og ledsages af en begrundelse.
 Stk. 11. I aftalerne angives varige og midlertidige tillæg i årligt grundbeløb i niveau 31. marts 2012. Engangsvederlag angives i aktuelt niveau.
§ 12. Videreførelse af forhandlinger Kan der ikke opnås enighed ved lokal forhandling, kan forhandlingen, såfremt menighedsrådet eller DOKS anmoder om det, videreføres mellem DOKS og stiftsadministrationen.
 Stk 2. Anmodningen skal fremsættes senest 1 måned  ved nyansættelser 14 dage - efter, at det er konstateret, at der ikke er opnået enighed ved forhandling mellem menighedsrådet og DOKS.
Stk. 3. Forhandlingen skal finde sted senest 1 måned efter anmodningen.
Denne forhandling sker ved møde, medmindre andet aftales.
 Cirkulærebemærkning til § 12, stk. 1-3:
Både menighedsrådet og DOKS kan meddele modparten, at man anser den lokale forhandling for afsluttet uden enighed.
Hvis forhandlingen begæres videreført mellem DOKS og stiftsadministrationen, orienteres modparten om denne begæring.
 § 13. Niveau 3-forhandling.
 Kan der ikke opnås enighed ved forhandling mellem stiftsadministrationen og DOKS, kan forhandlingen, såfremt henholdsvis stiftet eller DOKS anmoder om det, videreføres mellem Kirkeministeriet og DOKS.
 Stk. 2. Anmodningen skal fremsættes senest 1 måned - ved nyansættelser 14 dage - efter, at det er konstateret, at der ikke er opnået enighed ved forhandling mellem menighedsrådet og DOKS.
 Stk. 3. Forhandlingen skal finde sted senest 1 måned efter anmodningen.
 Stk. 4. Hvis der ikke kan opnås enighed ved sidstnævnte forhandling, kan sagen ikke videreføres.
 Cirkulærebemærkning til § 13, stk. 4:
 Konsekvensen heraf er, at der ikke er indgået en aftale om lønforbedring.
§ 14. Overgangsregler for nyuddannede organister i et uafbrudt ansættelsesforhold Såfremt en organist i et uafbrudt ansættelsesforhold skal overgå til ansættelse i henhold til nærværende protokollat, fordi organisten har erhvervet en uddannelse, der henhører under dækningsområdet, jf. § 1, skal der optages forhandling mellem menighedsrådet og DOKS om den fremtidige løn, såfremt organistens hidtidige faste løn overstiger den faste løn i henhold til overenskomsten.
 Cirkulærebemærkning til § 14:
 Ved et uafbrudt ansættelsesforhold forstås hidtidig ansættelse i henhold til organisationsaftale for kirkefunktionærer eller overenskomst for organister.
 Stk. 2. Hvis der ved forhandlingen mellem menighedsrådet og DOKS ikke opnås enighed om en aftale, hvorved den faste løn mindst svarer til den hidtidige faste løn, forhandles lønnen mellem Kirkeministeriet og DOKS under den forståelse, at parterne aftaler en fast løn, der mindst svarer til den hidtidige faste løn.
 Stk. 3. Ved den faste løn forstås:
a) organisationsaftalen; intervalløn, udligningstillæg og rådighedstillæg b) organistoverenskomsten; basisløn, udligningstillæg, kvalifikationstillæg og rådighedstillæg.
Den faste løn omfatter ikke funktionstillæg og midlertidige tillæg.
Disse kan aftales videreført som nye funktionstillæg.
Stk. 4. En eventuel forskel i den faste løn kan udlignes ved, at parterne indgår aftale om et personligt tillæg til organisten.
Det kan aftales, at fremtidige lønstigninger modregnes i det personlige tillæg.
 Kapitel 4  Bestemmelser der er gældende for lærere ved kirkemusikskolen, jf. § 1, stk. 4.
§ 15. Tillæg Ansatte, der er omfattet af § 1, stk. 4, oppebærer et undervisningstillæg svarende til rådighedstillægget, jf. § 5.
§ 16. Arbejdstid Et årsværk udgøres af 1924 løntimer pr. år.
 Cirkulærebemærkninger til § 16:
Det anførte årsværk er en opgørelse over den samlede bruttoarbejdstid.
Fratrækkes ferie mv. udgør et årsværk 1680 løntimer.
Stk. 2. En undervisningstime udgøres af 60 minutter, hvoraf 10 minutter holdes som pause til elev/lokaleskift.
Er undervisningen kortere end én time, forkortes pausen forholdsmæssigt.
Stk. 3. Til forberedelse af én undervisningstime beregnes én time, således at én undervisningstime svarer til 2 løntimer.
Ansættelsesmyndigheden kan på baggrund af en konkret individuel opgørelse af arbejdstiden, efter forhandling med DOKS, forøge eller reducere forberedelsestiden.
Opgørelsen af arbejdstiden kan ske på den ansattes eget initiativ eller på baggrund af en anmodning fra ansættelsesmyndigheden.
Stk. 4. I en stilling på fuld tid beregnes årligt 200 løntimer (præambeltimer). I en deltidsstilling nedsættes antallet af præambeltimer forholdsmæssigt.
Præambeltimer dækker følgende opgaver:
 Lærermøder/faggruppemøder  Statusmøder  Deltagelse i kollegiale konferencer eller lignende  Arbejde vedr. egen skemalægning (udfyldelse af skemaer/flytning af elever og lign).
 Udarbejdelse af repertoirelister/eksamenslister for egne elever  Udarbejdelse af koncertlister m.m. for egne elever  Medvirken ved eksaminer for egne elever  Kunstnerisk selvudvikling  MUS samtaler Cirkulærebemærkning til § 16, stk. 4:
Ansættelsesmyndigheden kan fastsætte fremmødepligt til alle arbejdsopgaver, herunder opgaver andre end kunstnerisk selvudvikling der dækkes af præambeltimer.
En ansat skal på anmodning fra ansættelsesmyndigheden opgøre omfanget af den tid, der har været anvendt til opgaver beskrevet i § 16, stk. 4. Såfremt omfanget af opgaver overstiger det til stillingen afsatte præambeltimetal, aflønnes opgaverne som administrativt arbejde efter reglerne i stk. 5.
Stk. 5. Såfremt der til en stilling er knyttet administrative opgaver, beregnes én times administrativt arbejde som én løntime.
Som eksempel på administrativt arbejde kan nævnes:
 Skemalægning  Fremstilling af prøve- og eksamensopgaver  Medvirken ved og forberedelse af kurser, elevkoncerter, ekskursioner m.v.
 Medvirken ved og forberedelse af prøver og eksaminer Cirkulærebemærkninger til § 16, stk. 5:
Anvendelse af tid efter § 16, stk. 5 forudsætter, at ansættelsesmyndigheden har godkendt, at den ansatte skal udføre opgaven.
Ansættelsesmyndigheden kan ved godkendelsen præcisere, hvor lang tid der må anvendes til udførelsen af de administrative opgaver.
 Stk. 6. Er der til stillingen knyttet opgaver som eksamensleder, beregnes der til hver times eksamensledelse én times forberedelse, således at eksamensledelse opgøres som to løntimer.
 Cirkulærebemærkning til § 16, stk. 6:
 Det er en forudsætning for aflønning efter stk. 6. at eksamenslederen varetager forberedelse af eksamensforløbet, herunder gennemgang af eksamensplanen, sikrer at det til eksaminationen fornødne materiale er til stede, leder eksaminationsforløbet samt indsamler og afleverer karakterblade eller udtalelser til skolens administration.
 Stk. 7. Stillingens størrelse angives i hele eller halve timer.
 Cirkulærebemærkning til § 16, stk. 7:
 Hvis den konkrete beregning af løntimetallet giver et tal, som ikke udgør en hel eller en halv time, oprundes løntimetallet til nærmeste hele eller halve time, idet det bemærkes at arbejdsgiveren har mulighed for at disponere over den resterende arbejdstid.
§ 17. Intervaltid Fra stillinger mellem 8-34 timer kan stillingens størrelse ændres for et enkelt skoleår ad gangen, således at det ugentlige løntimetal kan forøges med op til 3 timer eller nedsættes med op til 2 timer.
 Cirkulærebemærkning til § 17, stk. 1:
 Intervaltiden betyder, at ændringer i det ugentlige løntimetal indenfor de beskrevne rammer i § 13, stk. 1 kan ske uden, der er tale om en ændring af ansættelsesforholdet.
 Det ugentlige løntimetal kan ikke aftales til mindre end 8 timer.
 Stk. 2. Ændringen i det ugentlige løntimetal bortfalder uden varsel ved skoleårets afslutning.
 Cirkulærebemærkning til § 17, stk. 2:
 Intervaltiden kan, indenfor rammerne af § 13, tages i anvendelse hvert skoleår uden yderligere begrænsning.
Stk. 3. Det ugentlige løntimetal kan forhøjes med virkning fra den førstkommende måneds start uden varsel.
Forhøjelse kan ske ad flere gange, dog indenfor rammen i § 17, stk. 1.
 Cirkulærebemærkning til § 17, stk. 3:
 Hvis forhøjelsen sker ad flere gange, må den samlede forhøjelse maksimalt udgøre 3 timer om ugen.
 Hvis det ugentlige løntimetal forhøjes ud over rammen i § 17, stk. 1 er der tale om en stillingsændring, som skal udmøntes i nyt ansættelsesbevis med oplysning om den nye beskæftigelsesgrad.
 Stk. 4. Det ugentlige løntimetal kan nedsættes en gang pr. skoleår med virkning fra den 10. august. Ændringen skal skriftligt meddeles med én måneds varsel.
 Cirkulærebemærkning til § 17, stk. 4:
 Hvis det ugentlige løntimetal nedsættes ud over rammen i § 17, stk. 1 er der tale om en væsentlig stillingsændring, som skal varsles i henhold til reglerne herom.
§ 18. Rådighed Ved ansættelsen anføres de perioder hvor den ansatte står til rådighed for undervisning.
Ved ansættelse på fuld tid står den ansatte til rådighed for undervisning mandag til fredag.
Ved ansættelse på deltid nedsættes rådighedstiden tilsvarende.
Stk. 2. En ansat på fuld tid kan af ansættelsesmyndigheden forpligtes til at stå til rådighed for opgavevaretagelse på op til 6 lørdage eller søndage pr. år.
Det skal tilstræbes, at dagene fastlægges efter aftale med den ansatte.
Ansættelsesmyndigheden skal ved placeringen tage hensyn til lønmodtagerens øvrige forhold.
Ved ansættelse på deltid nedsættes denne forpligtelse tilsvarende.
Stk. 3. Sker der pga. elevfrafald eller andet en reduktion i undervisningsomfanget for en lærer, kan ansættelsesmyndigheden beslutte at lade den ansatte varetage andre opgaver, svarende til den tid der er blevet til rådighed.
Disse opgaver skal placeres indenfor den ansattes rådighedstid, medmindre andet aftales.
