Nr LSF 171 Forslag til Lov om ændring af lov om planlægning (Tilvejebringelse af  

 indkvarteringssteder for asylansøgere) Fremsat af miljøministeren (Per Stig Møller) den 14. januar 1993 § 1 I lov nr. 388 af 6. juni 1991 om planlægning som ændret ved lov nr. 9 af  

 3. januar 1992 og lov nr. 920 af 25. november 1992 foretages følgende  

 ændring:
 Efter § 3 indsættes:
»§ 3 a.
Med henblik på etablering af de i stk. 2 nævnte  

 indkvarteringssteder kan miljøministeren efter indstilling fra  

 justitsministeren fritage bygge- og anlægsarbejder og ændret anvendelse af  

 eksisterende bebyggelse for at overholde lovens bestemmelser om  

 tilvejebringelse af region-, kommune- og lokalplaner, bestemmelserne om  

 tilladelse efter lovens § 35, stk. 1, samt bestemmelser i lokalplaner og de  

 planer m.v., der er opretholdt efter § 68, stk. 2.
 Stk. 2. Bestemmelsen i stk. 1 omfatter indkvarteringssteder for  

 asylansøgere, der tilvejebringes i henhold til udlændingelovens § 42 a, og  

 indkvarteringssteder, der tilvejebringes i henhold til § 7 i lov om  

 midlertidig opholdstilladelse til visse personer fra det tidligere  

 Jugoslavien m.v.
Stk. 3. Inden miljøministeren træffer beslutning efter stk. 1,  

 indhenter ministeren en udtalelse fra vedkommende amtsråd og  

 kommunalbestyrelse.
Miljøministeren fastsætter en frist for amtsrådets  

 henholdsvis kommunalbestyrelsens udtalelse.« § 2 Loven træder i kraft dagen efter bekendtgørelse i Lovtidende.
Bemærkninger til lovforslaget 1. Formålet med lovforslaget er at ændre planloven med henblik på  

 at sikre, at der i takt med antallet af indrejste asylansøgere og med meget  

 kort varsel kan tilvejebringes de fornødne indkvarteringsfaciliteter i  

 eksisterende bebyggelse eller i nyopført byggeri.
Det foreslås således at give miljøministeren adgang til at fritage  

 konkrete projekter vedrørende etablering af indkvarteringssteder for  

 asylansøgere fra planlovens bestemmelser om tilvejebringelse af region-,  

 kommune og lokalplaner.
For projekter i landzone foreslås, at ministeren kan  

 fritage for kravet om landzonetilladelse.
For projekter, der er omfattet af  

 bestemmelser i en lokalplan/byplanvedtægt, foreslås, at ministeren kan  

 fritage for overholdelsen af disse bestemmelser.
2. Siden efteråret 1991 er der sket en betydelig stigning i  

 antallet af spontane asylansøgere, der indrejser her i landet.
Mens det  

 samlede indrejsetal for 1991 var godt 4.600 personer, er der i 1992 indrejst  

 13.871 asylansøgere (foreløbige tal), hvilket svarer til en tredobling i  

 forhold til 1991.
Indrejsemønstret i 1992 har været afgørende præget af det store antal  

 spontane asylansøgere fra det tidligere jugoslaviske område.
Det er derfor  

 meget vanskeligt at opstille en prognose vedrørende de fremtidige  

 indrejsetal, men det må i lyset af den nuværende situation forventes, at de  

 høje indrejsetal fortsætter i 1993.
3. Det danske modtagesystem har i 1992 været meget hårdt belastet  

 af de mange spontane asylansøgere.
Således er antallet af asylcentre fra  

 starten af 1990 steget fra 12 til 74 ved udgangen af 1992. Siden 1. juli 1992  

 er der åbnet 44 nye centre, og alene i december måned 1992 er der åbnet 10  

 nye centre.
Ved udgangen af 1992 var i alt indkvarteret 12.163 personer på  

 centrene.
Asylansøgere er hidtil i det væsentlige indkvarteret rundt omkring i  

 landet i mindre asylcentre, der drives af Dansk Røde Kors.
Centrene er som  

 alt overvejende hovedregel etableret i lejemål.
På baggrund af det meget betydelige indrejsetal har det i et vist omfang  

 været nødvendigt at tage utraditionelle indkvarteringsfaciliteter i brug.
Det  

 har således været nødvendigt - som absolutte nødløsninger - at indkvartere  

 ca. 1.000 asylansøgere på skibet Norrøna og ligeledes ca. 1.000 på  

 hotelplatformen Flotel Europa.
Det har endvidere været nødvendigt i en række  

 tilfælde at indkvartere asylansøgere på midlertidige centre samt i  

 sportshaller m.v.
 4. Justitsministeriet har i lyset af det stigende problem med  

 tilvejebringelse af de fornødne indkvarteringsfaciliteter i efteråret 1992  

 opfordret samtlige ministre, amtsborgmestre og borgmestre i Danmark til endnu  

 en gang at undersøge mulighederne for indkvartering af det stærkt stigende  

 antal asylansøgere.
På baggrund af de indkomne svar må det konstateres, at mulighederne for  

 leje af yderligere lokaliteter, der er egnet til anvendelse som asylcentre,  

 nu er ved at være udtømte.
Det er endvidere Direktoratet for Udlændinges  

 vurdering, at mulighederne i øvrigt for at tilvejebringe  

 indkvarteringsmuligheder i takt med indrejsetallene er begrænsede.
 I lyset heraf har Justitsministeriet igangsat arbejde med henblik på -  

 sideløbende med tilvejebringelse af traditionel indkvartering - at  

 tilvejebringe alternative løsninger af indkvarteringsproblemet.
 Der er i den forbindelse i et samarbejde med Forsvarets Bygningstjeneste  

 gennemført et projekteringsarbejde med henblik på tilvejebringelse af  

 asylcenterkapacitet i form af præfabrikerede huse, der tilpasses til  

 formålet.
5. Behovet for fortsat at kunne tilvejebringe de nødvendige  

 indkvarteringsfaciliteter i den eksisterende bygningsmasse og nødvendigheden  

 af med kort varsel at kunne opføre præfabrikerede asylcentre nødvendiggør en  

 ændring af planloven.
Det foreslås således at supplere miljøministerens  

 eksisterende lovhjemmel til med baggrund i landsplanmæssige interesser enten  

 at fritage konkrete bygge- og anlægsarbejder m.v. for at overholde sædvanlige  

 krav om tilvejebringelse af en plan eller selv at overtage kompetencen til at  

 tilvejebringe en plan henholdsvis meddele en tilladelse eller dispensation.
 Efter planlovens § 3, stk. 1 og 2, kan miljøministeren udstede et  

 landsplandirektiv, der fritager et konkret projekt for tilvejebringelse af  

 region- og kommuneplantillæg og lokalplan samt landzonetilladelse.
 Udstedelsen af sådanne landsplandirektiver er ikke i loven bundet af en  

 særlig procedure, men et udkast bliver efter praksis forhandlet med berørte  

 myndigheder og organisationer, ligesom der som regel gennemføres en  

 offentlighedsprocedure, som kan erstatte lovens almindelige bestemmelser om  

 offentliggørelse af planforslag.
Efter planlovens § 3, stk. 4, kan miljøministeren i særlige tilfælde  

 overtage amtsråds og kommunalbestyrelsers kompetencer efter loven.
Det vil  

 sige, at ministeren for eksempel kan overtage kompetencen til at meddele en  

 nødvendig dispensation fra en lokalplan eller byplanvedtægt eller en  

 landzonetilladelse.
Bestemmelsen giver ikke hjemmel til at fravige lovens  

 almindelige krav om naboorientering forud for en dispensation fra en  

 lokalplan/byplanvedtægt.
I den særlige situation, der er opstået i forbindelse med modtagelsen af  

 det meget store antal asylansøgere, er de gældende muligheder for at få en  

 hurtig afklaring af et konkret projekts forhold til planlovgivningen ikke  

 tilstrækkelige.
Der er i den givne situation behov for en hurtig og enkel  

 behandling af de enkelte projekter.
Det foreslås derfor, at miljøministeren får adgang til at fritage konkrete  

 projekter vedrørende indkvarteringssteder for asylansøgere fra planlovens  

 bestemmelser om tilvejebringelse af region-, kommune- og lokalplaner.
For  

 projekter i landzone kan ministeren efter forslaget fritage for kravet om  

 landzonetilladelse.
For projekter, der er omfattet af bestemmelser i en  

 lokalplan/byplanvedtægt, kan ministeren efter forslaget fritage for  

 overholdelsen af disse bestemmelser.
 Det er en betingelse, at justitsministeren har afgivet indstilling om  

 anvendelse af den foreslåede beføjelse til etablering af et konkret projekt.
Inden miljøministeren træffer beslutning, skal vedkommende amtsråd og  

 kommunalbestyrelse have lejlighed til at afgive en udtalelse i sagen.  

 Miljøministeren fastsætter en frist for udtalelsen.
Fristen vil efter  

 omstændighederne kunne være ganske kort.
6. Med hensyn til opførelse af præfabrikerede  

 indkvarteringsfaciliteter kan oplyses, at den indledende projekteringsfase er  

 tilendebragt.
Det foreliggende projekt indebærer en modulær opbygning af  

 asylcentre i enheder med plads til ca. 350 beboere.
Asylcentrene vil således  

 kunne udvides i det omfang de geografiske rammer og forholdene i øvrigt giver  

 mulighed derfor.
Justitsministeriet har sideløbende med udviklingen af projektet foreløbigt  

 anmodet Forsvarsministeriet, Trafikministeriet og Miljøministeriet om at  

 anvise eventuelle egnede statslige arealer til placering af asylcenterbyer,  

 ligesom der fra kommunal side har været vist interesse for placering af et  

 præfabrikeret asylcenter.
Direktoratet for Udlændinge vil i givet fald i  

 samarbejde med Forsvarets Bygningstjeneste, der fungerer som totalrådgiver på  

 opgaven i forbindelsen med etableringen af centrene, foretage en nærmere  

 vurdering af egnede arealer.
 Nyopførelse af præfabrikerede asylcenterbyer forudsættes at ske som et  

 nødvendigt alternativ til de traditionelle indkvarteringsformer i lejemål  

 m.v. i den eksisterende bygningsmasse samt med henblik på aflastning af  

 modtagesystemet i forbindelse med rømning af asylcentre, der midlertidigt er  

 indrettet til formålet.
 På baggrund af det foreliggende projekt vil et asylcenter med plads til  

 350 beboere overslagsmæssigt kunne etableres for ca. 22 mio. kr., hvortil  

 kommer udgifter til grund, fremføring af forsyninger og afledning,  

 projektering, løst inventar m.v.
Udgifterne hertil forudsættes afholdt af de på finansloven opførte  

 bevillinger til underhold m.v. af asylansøgere.
Bevillingen på finansloven  

 for 1993 udgør foreløbig 2,0 mia. kr.
Det er i den forbindelse forudsat, at  

 bevillinger herudover afholdes af Finansministeriets flygtningereserve.
