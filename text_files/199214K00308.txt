Nr BTL 308 Betænkning over Forslag til lov om tilskud til iværksættere   

 Nr L 308 1992-93, 1. samling Afgivet af Erhvervsudvalget Afgivet: 19930617 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige henvendelser fra:
Byggeriets Arbejdsgivere, Dansk Magisterforening og De danske Landboforeninger/Dansk Fami- lielandbrug.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse uændret  

 .
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 Når der ikke er nok iværksættere i Danmark, og når der er brug for den  

 fornyelse af erhvervslivet, som iværksættere udgør, så skyldes det to af  

 hinanden afhængige forhold:
1) Det er en udbredt (og rigtig) opfattelse, at det at drive privat  

 virksomhed er det samme som frivilligt at lade sig stemple som kapitalist,  

 der kun ønsker at udbytte andre.
Det betyder imidlertid ofte, at man går  

 mange år i møde, hvor der skal leves af rugbrød med tyndt lag minarine.
Det  

 betyder ofring af store familiemæssige og økonomiske ressourcer.
Mange  

 afholder sig fra at starte egen virksomhed, fordi 2) hvis det lykkes at få virksomheden til ikke at give underskud, men  

 balancere eller måske endda give overskud, så er beskatningen så stor, at der  

 ikke er ret meget tilbage til at udskifte minarinen med smør.
Oven i det kommer så, at det at drive virksomhed i Danmark gør, at man  

 skal bruge enorme ressourcer på at være gratis kontorarbejder for emsige  

 offentlige myndigheder, der kræver (under strafansvar) udfyldning af bjerge  

 af dokumenter og formularer.
Endelig er man som selvstændig iværksætter  

 ufredet vildt, der må jagtes af medier, fagforeninger og offentlige  

 myndigheder hele året rundt.
 Derfor vil folk ikke starte egen virksomhed.
Tilskudsordninger, som finansieres af yderligere skatter på andre  

 virksomheder, giver ikke flere nye virksomheder, men betyder snarere, at man  

 udnævner nogle få udvalgte til at kunne klare sig lidt længere på offentlige  

 tilskud og anden hjælp.
Hvis virksomhedsiværksætterne ikke kan finde ud af at  

 udfylde de offentlige formularer, så lav dog formularerne forståelige, eller  

 endnu bedre, afskaf dem, i stedet for at give tilskud til, at man kan få  

 hjælp til at udfylde dem korrekt.
Skattelettelser og administrative lempelser giver nye og ægte  

 virksomheder.
Nærværende lovforslag giver bare en skævvridning af  

 »markedet for iværksættere«, eftersom de nu opdeles i en A- og en  

 B-klasse, hvor de heldige får en kunstig sølvske i munden fra det offentlige,  

 mens de uheldige må klare sig selv i en endnu mere skæv konkurrencesituation.
 Fremskridtspartiet skal derfor med disse få, men velvalgte ord afvise  

 lovforslaget.
