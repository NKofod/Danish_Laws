 Da de i de internationale skibsmålingsregler anførte begrænsninger for  

 bundstokhøjder, spantedybder m.v. ikke er umiddelbart anvendelige for skibe  

 bygget af træ, vil direktoratet derfor for sådanne skibe ved tonnagemålingen  

 anvende følgende retningslinier:
 Såfremt dimensionerne af konstruktionselementer, der har betydning for  

 opmåling til tonnage (spanter, bundstokke, stævne m.v.) forøges - eventuelt  

 med »opklodsning« - med mere end 50 pct. udover, hvad der er  

 angivet i de byggeregler, der er anvendt som grundlag for fartøjets  

 dimensionering, vil de mål, der skal anvendes ved beregningen af tonnagen,  

 blive taget, som om de pågældende materialedimensioner kun var forøget med 50  

 pct.
 En »opklodsning« skal for at have betydning i tonnagemæssig  

 henseende udføres efter følgende regler:
 I bund: Ved anbringelse af pålæg på hver bundstok af samme bredde som  

 disse, eller pålæg på kølsvinet og istøbning af cement til overkanten af  

 dette.
 I sider: Ved anbringelse af pålæg på hvert spant af samme bredde som  

 disse.
 I ender: Ved anbringelse af pålæg på stævne og hvert spant af samme bredde  

 som disse og således, at der bliver et jævnt forløb i forhold til de øvrige  

 spanter.
 Eventuel garnering skal være anbragt inden for opklodsningen med jævnt  

 forløb helt ud til stævnene.
 Ved »opklodsning« skal alle pålæg på spanter, bundstokke, stævne  

 m.v. udføres af samme materiale (eg) som disse samt være solidt og varigt  

 befæstet dertil med gennemgående bolte.
