Bekendtgørelse om ændring af  

 bekendtgørelse om magtanvendelse og andre indgreb i  

 selvbestemmelsesretten overfor voksne efter kapitel 21 i lov om social  

 service (Advokatbistand) § 1 I socialministeriets bekendtgørelse nr. 870 af 30. november 1999 om  

 magtanvendelse og andre indgreb i selvbestemmelsesretten overfor voksne efter  

 kapitel 21 i lov om social service foretages følgende  

 ændringer:
 1. Efter § 4 indsættes før overskriften  

 »Revurdering, registrering og indberetning«:
»Advokatbistand § 4 a.
Statsamtet udpeger efter ansøgning et antal  

 advokater i amtet, der har pligt til at tage sager efter servicelovens  

 §§ 109 c og 109 e.
 Stk. 2. Ansøgninger til ledige poster som advokat  

 i sager efter §§ 109 c og 109 e indkaldes ved opslag i den lokale  

 presse, fagtidsskrifter eller på anden måde, der kan sikre, at  

 der kan udpeges det nødvendige antal egnede advokater.  

 Ansøgningerne  forelægges Advokatrådet til vejledende  

 udtalelse.
 Stk. 3. I Københavns og Frederiksberg Kommuner  

 udpeger Den Sociale Sikringsstyrelse 3 advokater på samme måde,  

 som nævnt i stk. 1 og 2.
§ 4 b.
Kommunen, amtskommunen eller det sociale nævn har  

 pligt til at benytte de advokater, der er udpeget af statsamtet eller Den  

 Sociale Sikringsstyrelse.
§ 4 c.
Den, der iværksættes foranstaltninger  

 overfor, kan altid vælge sin egen advokat.
Stk. 2. Kommunen, amtskommunen og det sociale nævn  

  skal påse, at en advokat, som er privat antaget, ikke bliver inhabil  

 på grund af forholdet mellem klienten og klientens  

 ægtefælle, pårørende m.fl.« § 2 Bekendtgørelsen træder i kraft den 1. maj 2000.
