Fremsat den 5. november 2014 af transportministeren (Magnus Heunicke) Forslag til lov om ændring af lov om Aarhus Letbane (Transportministerens udtræden af Aarhus Letbane I/S) § 1 I lov nr. 432 af 16. maj 2012 om Aarhus Letbane foretages følgende ændringer:
 1. I overskriften til kapitel 1 udgår »Oprettelse af«.
 2. § 1, stk. 1 og 2, ophæves og i stedet indsættes:
»Transportministeren udtræder af Aarhus Letbane I/S.
Aarhus Letbane I/S ejes herefter af Aarhus Kommune med 87,7 pct. og Region Midtjylland med 12,3 pct.
Stk. 2. Transportministerens oprindelige indskud på 600 mio. kr. i Aarhus Letbane I/S konverteres til et tilskud på 600 mio. kr. til Aarhus Letbane I/S.
Beløbet er angivet i 2009-priser og opskrives med forudsætningsindekset for anlæg på finansloven.
Stk. 3. Transportministeren yder yderligere et tilskud på 330 mio. kr. til Aarhus Letbane I/S.
Beløbet er angivet i 2014-priser og opskrives med forudsætningsindekset for anlæg på finansloven.
Stk. 4. Aarhus Kommune indskyder 500 mio. kr. i Aarhus Letbane I/S.
Beløbet er angivet i 2009-priser og opskrives med forudsætningsindekset for anlæg på finansloven.
Stk. 5. Aarhus Kommune indskyder yderligere 331 mio. kr. i Aarhus Letbane I/S i forbindelse med transportministerens udtræden af Aarhus Letbane I/S.
Beløbet er angivet i 2014-priser og opskrives med forudsætningsindekset for anlæg på finansloven.
Stk. 6. Region Midtjylland indskyder 78 mio. kr. i Aarhus Letbane I/S.
Beløbet er angivet i 2009-priser og opskrives med forudsætningsindekset for anlæg på finansloven.
Stk. 7. Region Midtjylland indskyder yderligere 41 mio. kr. i Aarhus Letbane I/S i forbindelse med transportministerens udtræden af Aarhus Letbane I/S.
Beløbet er angivet i 2014-priser og opskrives med forudsætningsindekset for anlæg på finansloven.« Stk. 3 bliver herefter stk. 8.
 3. § 1, stk. 4 og 5, ophæves.
 4. I § 4, stk. 4, § 7, stk. 1 og 2, og § 10, stk. 1, udgår », transportministeren«.
 5. § 5 affattes således:
»§ 5. Aarhus Letbane I/S ledes af en bestyrelse og en direktion.« 6. § 12, stk. 2, 2. pkt., affattes således:
»Den nødvendige finansiering tilvejebringes i fællesskab af Aarhus Kommune med 87,7 pct. og Region Midtjylland med 12,3 pct.« 7. Overskriften til kapitel 4 affattes således:
»Oprettelse af et drifts- og infrastrukturselskab samt mulighed for sammenlægning af Aarhus Letbane I/S og drifts- og infrastrukturselskabet« 8. § 14, stk. 1, ophæves.
 Stk. 2 og 3 bliver herefter stk. 1 og 2.
 9. § 14, stk. 4, ophæves.
 Stk. 5 bliver herefter stk. 3.
 10. § 14, stk. 6, ophæves.
 11. Efter § 14 indsættes i kapitel 4:
»§ 14 a.
Aarhus Kommune og Region Midtjylland kan beslutte at overdrage samtlige aktiver og passiver samt rettigheder og pligter fra Aarhus Letbane I/S til drifts- og infrastrukturselskabet eller til et helejet datterselskab heraf, jf. dog stk. 3. I forbindelse med overdragelsen opløses Aarhus Letbane I/S uden likvidation.
Tinglysning og registrering af drifts- og infrastrukturselskabets eller dets helejede datterselskabs rettigheder og pligter kan ske på grundlag af denne lov.
Stk. 2. Aarhus Kommune og Region Midtjylland kan beslutte at overdrage samtlige aktiver og passiver samt rettigheder og pligter fra drifts- og infrastrukturselskabet samt fra dets helejede datterselskaber til Aarhus Letbane I/S, jf. dog stk. 3. I forbindelse med overdragelsen opløses drifts- og infrastrukturselskabet samt dets helejede datterselskaber uden likvidation.
Tinglysning og registrering af Aarhus Letbane I/S rettigheder og pligter kan ske på grundlag af denne lov.
Stk. 3. En overdragelse efter stk. 1 eller stk. 2 er betinget af, at overdragelsen ikke indebærer ændringer i statens tilsyn med anvendelsen af det statslige tilskud til Aarhus Letbane, jf. § 1, stk. 2 og 3, som fastlægges i administrationsaftalen og revisionsinstruksen mellem staten og Aarhus Letbane I/S.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Aarhus Letbane I/S, som er ejet af staten v/transportministeren, Aarhus Kommune og Region Midtjylland har i foråret 2014 modtaget de sidste tilbud på udbuddet af anlægget af Aarhus Letbane.
Der har i den forbindelse vist sig en markant fordyrelse af anlægget i forhold til det i loven afsatte beløb på 1.178 mia. kr. (2009-priser). Det laveste tilbud på anlægsdelen viser en fordyrelse på ca. 700 mio. kr.
 Parterne er efterfølgende ved politisk aftale af 12. juni 2014 blevet enige om, hvordan fordyrelsen skal håndteres.
 De tre nuværende interessenter i Aarhus Letbane I/S har den 30. juli 2014 indgået en interessentaftale, som regulerer vilkårene for statens yderligere medfinansiering.
På den baggrund foreslås det, at staten v/transportministeren yderligere forpligter sig til at yde et tilskud på 330 mio. kr. (2014-priser) til Aarhus Letbane I/S, og at staten samtidig udtræder af Aarhus Letbane I/S.
Selskabet ejes herefter af Aarhus Kommune med 87,7 pct. og Region Midtjylland med 12,3 pct.
Samtidig foreslås, at statens oprindelige indskud i Aarhus Letbane I/S på 600 mio. kr. (2009-priser) konverteres til et tilskud.
 Konsekvenserne af statens udtræden af Aarhus Letbane I/S er, at staten herefter ikke længere hæfter for uforudsete udgifter til anlæg af Aarhus Letbane.
 Aarhus Kommune indskyder som oprindeligt forudsat 500 mio. kr. (2009 priser), samt yderligere 331 mio. kr. (2014 priser) i forbindelse med transportministerens udtræden af Aarhus Letbane I/S.
 Region Midtjylland indskyder som oprindeligt forudsat 78 mio. kr. (2009 priser), samt yderligere 41 mio. kr. (2014- priser) i forbindelse med transportministerens udtræden af Aarhus Letbane I/S.
I forbindelse med statens udtræden af Aarhus Letbane I/S vil der blive fastsat en betalingsplan for statens samlede tilskud til Aarhus Letbane I/S, dvs. tilskuddet på 600 mio. kr. i 2009-priser samt det yderligere tilskud på 330 mio. kr. i 2014-priser.
I forbindelse med at staten trækker sig ud af Aarhus Letbane I/S, vil staten som tilskudsgiver have en forpligtelse til at indgå en aftale med Aarhus Letbane I/S om tilsyn med dispositioner og revision af de midler, der modtages fra staten.
Den statslige tilsynsforpligtigelse er den samme som ved lignende infrastrukturprojekter, hvor staten yder tilskud f.eks.
Odense Letbane.
 I forbindelse med statens udtræden af Aarhus Letbane I/S vil der tillige blive fastsat en betalingsplan for den resterende del af henholdsvis Aarhus Kommunes og Regions Midtjyllands samlede indskud i Aarhus Letbane I/S.
 Betalingsplanerne udarbejdes efter drøftelse med Aarhus Letbane I/S.
 Med statens udtræden af Aarhus Letbane I/S bliver der skabt parallelitet mellem statens engagement i henholdsvis Aarhus Letbane og Odense Letbane, jf. det samtidig fremsatte lovforslag om Odense Letbane, hvor staten også yder et tilskud til anlægget af letbanen, men ikke deltager i anlægsselskabet.
Det bemærkes, at statens udtræden af Aarhus Letbane ikke har betydning for det reserverede tilskud på 100 mio. kr. til elektrificering af Grenaabanen samt for de 54 mio. kr. til hastighedsopgradering af Grenaabanen.
Der er allerede i den gældende lovs § 10, stk. 3 mulighed for tilkøb af elektrificering, hvorfor der ikke er behov for at regulere dette yderligere.
Der er ligeledes ikke brug for yderligere regulering i forbindelse med hastighedsopgraderingen af Grenaabanen, som forudsættes gennemført af Banedanmark.
2. Baggrund 2.1. Politisk aftale af 12. juni 2014 om Metro, letbane, nærbane og cykler Det fremgår af aftale af 12. juni 2014 mellem regeringen (Socialdemokraterne og Det Radikale Venstre) Dansk Folkeparti, Socialistisk Folkeparti og Enhedslisten om Metro, letbane, nærbane og cykler:
»Aarhus Letbane Det blev i 2012 besluttet at etablere Aarhus Letbane.
Anlægget består af en ny linje på 12 km gennem Aarhus samt en tilpasning af Odderbanen og Grenaabanen til letbanedrift.
Selskabet bag anlægget ejes af Aarhus Kommune, staten og Region Midtjylland, mens drift og vedligehold af banen skal varetages af et separat selskab ejet af Aarhus Kommune og Region Midtjylland.
Aarhus Letbane I/S har i foråret 2014 modtaget de sidste tilbud på udbuddet af anlægget af Aarhus Letbane.
Der er i anlægsloven afsat 1,178 mia. kr. (2009-priser) til anlægget.
Det laveste tilbud på anlægsdelen viser en fordyrelse på ca. 700 mio. kr.
Under forudsætning af, at der sker udmøntning af de 103 mio. kr., der er afsat til Aarhus letbane i den centrale reserve, er parterne bag aftaler om Bedre og billigere kollektiv trafik enige om at afsætte 227 mio. kr. for at sikre, at letbanen virkeliggøres som det nye regionale togsystem, der var tiltænkt.
Dermed dækker staten sin andel af fordyrelsen på i alt 330 mio. kr.
 Parterne er ligeledes enige om, at en præmis for denne merbevilling er, at staten trækker sig ud af anlægsselskabet, og at bevillingen konverteres til et tilskud, svarende til den model, der arbejdes med i Odense Letbane.
 Staten vil yde op til 100 mio. kr. til elektrificering på de hidtil beskrevne vilkår samt 54 mio. kr. til hastighedsopgradering af Grenaabanen.
Hastighedsopgradering Ryomgård-Grenaa En hastighedsopgradering mellem Ryomgård og Grenaa vil indebære, at den 28,7 kilometer lange strækning opgraderes fra nuværende maksimalt 75 km/t til 100 km/t.
Som en del af hastighedsopgraderingen kan der etableres en krydsningsstation på strækningen, således at der er mulighed for at forøge den nuværende timedrift på strækningen til halvtimesdrift.
Krydsningsstationen kan eventuelt placeres i Trustrup.
 Parterne er på den baggrund enige om at afsætte 54 mio. kr. til en hastighedsopgradering mellem Ryomgård og Grenaa.
Hastighedsopgraderingen vil kun kunne udnyttes, hvis Aarhus Letbane I/S indkøber materiel, der kan køre 100 km/t.
Derfor er det en forudsætning for tildeling af midlerne, at Aarhus Letbane I/S indkøber materiel, der kan udnytte hastighedsopgraderingen.
Når der er klarhed over materielindkøbet, vil det samtidig være muligt at vurdere sammenhængen mellem halvtimesdrift og et trinbræt ved Thorsager.
En eventuel åbning af trinbrættet ved Thorsager skal drøftes med de lokale parter, idet Grenaabanen overgår til letbanedrift, og dermed skal drives af et selskab ejet af Aarhus Kommune og Region Midtjylland.« 2.2. Interessentaftale af 30. juli 2014 mellem transportministeren, Aarhus Kommune og Region Midtjylland Efter indgåelse af den politiske aftale om Aarhus Letbane, jf. afsnit 2.1, er der den 30. juli 2014 indgået en interessentaftale mellem de tre nuværende interessenter i Aarhus Letbane I/S, som regulerer vilkårene for statens yderligere medfinansiering, som følge af, at anlægget af Aarhus Letbane er blevet ca. 700 mio. kr. dyrere end beregnet.
Ved interessentaftalen har staten forpligtet sig til at arbejde for en tilvejebringelse af yderligere 330 mio. kr. til projektet, svarende til statens andel af fordyrelsen.
 Statens tilvejebringelse af sin andel af fordyrelsen på i alt 330 mio. kr. i 2014-priser sker på vilkår af, at staten udtræder af Aarhus Letbane I/S, og at statens samlede bevilling til første etape af Aarhus Letbane på i alt 600 mio. kr. i 2009-priser konverteres til et tilskud.
 Efter statens udtræden af Aarhus Letbane I/S, hæfter staten således ikke for uforudsete udgifter til anlæg af letbanen.
Med den indgåede interessentaftale blev der skabt mulighed for at indgå kontrakt med den vindende entreprenør af udbuddet om anlæg af Aarhus Letbane.
Dette skete ultimo juli 2014. Det fremgår af den indgåede kontrakt, at entreprenøren accepterer, at staten udtræder af Aarhus Letbane I/S, når den fornødne lovændring er gennemført, således at projektet ansvarsmæssigt og hæftelsesmæssigt videreføres af Aarhus Kommune og Region Midtjylland eller et selskab ejet af disse parter.
3. Transportministerens udtræden af Aarhus Letbane I/S 3.1. Gældende ret Med hjemmel i § 1 i lov nr. 432 af 16. maj 2012 om Aarhus Letbane stiftede staten v/transportministeren, Aarhus Kommune og Region Midtjylland den 30. august 2012 interessentskabet Aarhus Letbane I/S.
Aarhus Letbane I/S ejes af Aarhus Kommune med 47,2 pct., staten v/transportministeren med 47,0 pct. og Region Midtjylland med 5,8 pct.
 Interessenterne har forpligtet sig til at bidrage med følgende beløb til projektet: Aarhus Kommune 635 mio.kr. (heraf er 135 mio. kr. allerede finansieret til forberedelse af busbaner), staten 632 mio. kr.(heraf er 32 mio. kr. allerede finansieret til forberedelse af busbaner) og Region Midtjylland 78 mio. kr.
Interessenterne var enige om, at der i Aarhus Letbane I/S skulle indskydes følgende beløb: Aarhus Kommune 500 mio. kr., staten v/transportministeren 6oo mio. kr. og Region Midtjylland 78 mio. kr.
Interessenternes indskud i Aarhus Letbane I/S udgør således i alt 1.178 mio. kr., hvilket er forskellen mellem interessenternes kontante bidrag til projektet på 1.345 mio. kr. fratrukket det beløb, som allerede er finansieret til forberedelse af busbaner på 167 mio. kr.
Alle tal er 2009-priser.
Det fremgår endvidere af loven, at kontrakter om anlæg af letbanen kun kan indgås, hvis Aarhus Kommune, Region Midtjylland og transportministeren er enige herom.
Det fremgår endvidere, at uforudsete udgifter, herunder fordyrelser, betales af de tre interessenter i forhold til deres ejerandel.
3.2. Transportministerens overvejelser og lovforslagets indhold Aarhus Letbane I/S har i foråret 2014 modtaget de sidste tilbud på udbuddet af anlægget af Aarhus Letbane.
Der har i den forbindelse vist sig en markant fordyrelse af anlægget i forhold til det i loven afsatte beløb på 1.178 mia. kr. (2009-priser). Det laveste tilbud på anlægsdelen viser en fordyrelse på ca. 700 mio. kr.
På den baggrund foreslås det, at staten v/transportministeren yderligere forpligter sig til at yde et tilskud på 330 mio. kr. (2014-priser) til Aarhus Letbane I/S, og at staten samtidig udtræder af Aarhus Letbane I/S.
Selskabet ejes herefter af Aarhus Kommune med 87,7 pct. og Region Midtjylland med 12,3 pct.
Samtidig foreslås, at statens oprindelige indskud i Aarhus Letbane I/S på 600 mio. kr. (2009-priser) konverteres til et tilskud.
 Konsekvenserne af statens udtræden af Aarhus Letbane I/S er, at staten herefter ikke længere hæfter for uforudsete udgifter til anlæg af Aarhus Letbane.
 Med statens udtræden af Aarhus Letbane I/S bliver der skabt parallelitet mellem statens engagement i henholdsvis Aarhus Letbane og Odense Letbane, jf. det samtidig fremsatte lovforslag om Odense Letbane, hvor staten også yder et tilskud til anlægget af letbanen, men ikke deltager i anlægsselskabet.
Den gældende lov om Aarhus Letbane fastlægger, at når letbanen er anlagt, skal letbaneanlægget samt gæld og forpligtelser i Aarhus Letbane I/S overføres til drifts- og infrastrukturselskabet, som oprettes og ejes af Aarhus Kommune og Region Midtjylland.
Denne bestemmelse var indsat for bl.a. at sikre en klar økonomisk adskillelse mellem de anlægsrelaterede udgifter, som staten var medansvarlig for, og de driftsrelaterede udgifter, som alene Aarhus Kommune og Region Midtjylland er ansvarlig for.
Med statens udtræden af Aarhus Letbane I/S er der ikke længere noget særskilt behov fra statslig side for den selskabsmæssige adskillelse af anlægs- og driftsaktiviteterne.
Det foreslås derfor at ændre de gældende bestemmelser således, at Aarhus Kommune og Region Midtjylland selv kan træffe beslutning om, hvorvidt anlægs- og driftsaktiviteterne for Aarhus Letbane fortsat skal opdeles i to selskaber eller samles i ét selskab.
Dog stilles det som en betingelse for at sammenlægge aktiviteterne i ét selskab, at staten fortsat har de samme muligheder for at føre tilsyn med anvendelsen af de statslige tilskud til anlægget af Aarhus Letbane, som fastlægges i administrationsaftalen og revisionsinstruks mellem Aarhus Letbane I/S og staten.
 Det foreslås endvidere, at Aarhus Kommune som tidligere forudsat indskyder 500 mio. kr. (2009-priser) og yderligere 331 mio. kr. (2014-priser) i Aarhus Letbane I/S.
 Det foreslås desuden, at Region Midtjylland som tidligere forudsat indskyder 78 mio. kr. (2009-priser) og yderligere 41 mio. kr. (2014-priser) i Aarhus Letbane I/S.
Derudover indeholder lovforslaget en række konsekvensrettelser som følge af statens udtræden af Aarhus Letbane I/S.
Det foreslås, at Aarhus Letbane I/S skal ledes af en bestyrelse og direktion, mens udpegningen af bestyrelsesmedlemmer, antallet af bestyrelsesmedlemmer, bestyrelseshonorarer samt udpegning af formand og næstformand overlades til de to interessenter.
Desuden tilpasses bestemmelserne om indgåelse af kontrakt, vedtægter, tilkøb og uforudsete udgifter således, at det fremover alene er Aarhus Kommune og Region Midtjylland, der henholdsvis kan indgå eventuelle tillægskontrakter, fastsætter vedtægten, foretager tilkøb og hæfter for uforudsete udgifter.
4. Om kommunal og regional låntagning til Aarhus Letbane Aarhus Letbane I/S har i foråret 2014 modtaget de sidste tilbud på udbuddet af anlægget af Aarhus Letbane, der i forhold til anlægsdelen viser en fordyrelse på ca. 700 mio. kr.
 Region Midtjylland indskyder som oprindeligt forudsat 78 mio. kr. (2009-priser), og derudover 41 mio. kr. (2014-priser), som er regionens andel af den samlede fordyrelse på ca. 700 mio. kr.
 Aarhus Kommune indskyder som oprindeligt forudsat 500 mio. kr. (2009-priser), og derudover 331 mio. kr. (2014-priser), som er kommunens andel af den samlede fordyrelse på ca. 700 mio. kr.
 På denne baggrund er Økonomi- og Indenrigsministeriet for det første indstillet på, at Aarhus Kommune kan lånefinansiere op til 100 pct. af kommunens fordyrelse på 331 mio. kr. til anlægsudgifter i anlægsselskabet Aarhus Letbane I/S.
Økonomi- og Indenrigsministeriet er endvidere indstillet på at yde Region Midtjylland dispensation til at låne svarende til 80 pct. af regionens fordyrelse på 41 mio. kr. til anlægsudgifter i anlægsselskabet Aarhus Letbane I/S, svarende til lånemuligheden som hidtil.
Det indebærer, at regionen vil skulle egenfinansiere minimum 20 pct., før lån kan optages.
 For det andet er Økonomi- og Indenrigsministeriet derudover indstillet på, at Aarhus Kommune kan lånefinansiere op til 85 pct. af kommunens evt. yderligere fordyrelser til anlægsudgifter i anlægsselskabet Aarhus Letbane I/S, hvilket indebærer, at kommunen vil skulle egenfinansiere minimum 15 pct., før lån kan optages.
 Region Midtjyllands låneadgang på 80 pct. fastholdes endvidere i forhold til evt. yderligere fordyrelser til anlægsudgifter i anlægsselskabet Aarhus Letbane I/S, hvilket indebærer, at regionen vil skulle egenfinansiere minimum 20 pct., før lån kan optages.
For det tredje er Økonomi- og Indenrigsministeriet endvidere indstillet på at give både Aarhus Kommune, Region Midtjylland og evt. kommende stationskommuner en generel adgang til, at lån til letbaneprojektet kan optages med en løbetid på op til 30 år uden mulighed for afdragsfrihed.
Lånene kan optages efterhånden, som behovet opstår med henblik på at minimere låneomkostningerne til Aarhus Letbane.
Det betyder, at både anlægsselskabet Aarhus Letbane I/S, drifts- og infrastrukturselskabet eller et evt. fremtidigt letbaneselskab i Aarhus, jf. den foreslåede§ 14 a, der etablerer og driver Aarhus Letbane, kan optage lån til anlægsudgifter med en maksimal løbetid på 30 år uden mulighed for afdragsfrihed.
Betalingsprofilen er forudsat således, at de enkelte lån skal tilbagebetales senest 30 år efter optagelsestidspunktet.
Låntagningen til Aarhus Letbane kan udelukkende anvendes til finansiering af anlægsudgifter, dvs. til anlægsinvesteringer og reinvesteringer i anlæg.
Der kan ikke lånes til driftsudgifter og almindeligt vedligehold.
For en sondring mellem drifts- og anlægsudgifter henvises til henholdsvis »Budget- og regnskabssystem for kommuner« og »Budget- og regnskabssystem for regioner«.
Vilkår for låntagning m.v. skal i øvrigt følge Økonomi- og Indenrigsministeriets lånebekendtgørelser, jf. bekendtgørelse nr. 1580 af 17. december 2013 om kommunernes låntagning og meddelelse af garantier m.v. og bekendtgørelse nr. 1581 af 17. december 2013 om regionernes låntagning og meddelelse af garantier m.v.
Dispensation herfra forudsætter en konkret ansøgning til Økonomi- og Indenrigsministeriet.
 Efter reglerne i Økonomi- og Indenrigsministeriets lånebekendtgørelser henregnes den del af lån optaget af selskaber med kommunal eller regional deltagelse, som kan henføres til kommunen og regionen, til kommunens og regionens låntagning.
 En kommunal og regional låntagning eller hæftelse for andele af lån optaget af et selskab kræver således enten ledig låneramme eller lånedispensation fra Økonomi- og Indenrigsministeriet.
 Med henvisning til det foran anførte om Økonomi- og Indenrigsministeriets indstillinger om adgangen til at optage lån til letbaneprojektet og løbetider på lån er Økonomi- og Indenrigsministeriet indstillet på efter ansøgning at give enten lånedispensation eller dispensation til deponeringsfritagelse, således at lån optaget af et letbaneselskab - med evt. kommunal eller regional garanti - ikke henregnes til Aarhus Kommunes og Region Midtjyllands låntagning.
 Endelig med henblik på forenkling afskaffes den nuværende årlige indberetningspligt til Økonomi- og Indenrigsministeriet om Region Midtjyllands og Aarhus Kommunes individuelle og samlede låntagning til Aarhus Letbane optaget via Aarhus Letbane I/S, drifts- og infrastrukturselskabet eller et evt. fremtidigt letbaneselskab i Aarhus, jf. den foreslåede § 14 a.
5. Økonomiske og administrative konsekvenser for det offentlige I forbindelse med, at Aarhus Letbane I/S i foråret 2014 har indhentet de endelige bud på transportpakken, har selskabet måtte konstatere, at anlæg af Aarhus Letbane har været markant underbudgetteret.
På baggrund af de endelige indkomne tilbud er det således Aarhus Letbane I/S vurdering, at projektets anlægsdel, inkl. en reserve på 10 pct., vil beløbe sig til ca. 1,9 mia. kr. ekskl. moms svarende til en fordyrelse i forhold til det oprindeligt forudsatte budget på ca. 700 mio. kr. ekskl. moms.
Beløbene er angivet i 2014-priser.
 Med det formål at nedbringe projektets anlægsudgift har Aarhus Letbane I/S arbejdet med et sparekatalog for at reducere udgifterne, ligesom mulighederne for at tilpasse projektets anlægsramme ved at tage sektioner ud er blevet udredt ved hjælp af bl.a. eksterne konsulenter.
De tre nuværende interessenter har på den baggrund vurderet, at der ikke findes nogen realistiske og meningsfyldte modeller for at nedbringe udgifterne for projektet til det oprindeligt forudsatte udgiftsniveau.
Valget har derfor stået mellem at opgive projektet helt eller tilvejebringe yderligere midler til at realisere første etape af Aarhus Letbane.
 De tre nuværende interessenter har besluttet at gennemføre projektet og har således i interessentaftalen af 30. juli 2014 aftalt de nærmere vilkår for fordyrelsen af projektet.
Staten trækker sig ud af Aarhus Letbane I/S, og i den forbindelse konverteres statens oprindelige indskud på 600 mio. kr. (2009-priser) til et tilskud til Aarhus Letbane I/S.
Endvidere yder staten et yderligt tilskud på 330 mio.kr. (2014-priser), som er statens andel af den samlede fordyrelse på ca. 700 mio. kr.
De 330 mio. kr. udgør statens andel af fordyrelsen af Aarhus Letbane og finansieres ved, at der sker en udmøntning af de 103 mio. kr., som oprindeligt var afsat i en central reserve til statens finansiering af eventuelle fordyrelser af Aarhus Letbane i forhold til statens ejerandel.
Derudover afsætter staten yderligere 227 mio. kr., jf. afsnit 2.1 om politisk aftale af 12. juni 2014 om Metro, letbane, nærbane og cykler.
 Aarhus Kommune indskyder som oprindeligt forudsat 500 mio. kr. (2009-priser), og derudover 331 mio. kr. (2014-priser), som er kommunens andel af den samlede fordyrelse på ca. 700 mio. kr.
 Region Midtjylland indskyder som oprindeligt forudsat 78 mio. kr. (2009-priser), og derudover 41 mio. kr. (2014-priser), som er regionens andel af den samlede fordyrelse på ca. 700 mio. kr.
 Efter statens udtræden af Aarhus Letbane hæfter staten ikke for uforudsete udgifter.
 Eftersom staten udtræder af Aarhus Letbane I/S, vil rigsrevisor ikke længere skulle revidere selskabets regnskaber, idet rigsrevisors kompetence, jf. § 2, stk. 1, nr. 4, i lov om revisionen af statens regnskaber m.m., omfatter interessentskaber, hvori staten deltager som interessent.
Staten vil i stedet som tilsynsførende have en tilsynsforpligtelse som tilskudsyder, og staten vil derfor udøve tilsyn i henhold til statens vejledning om effektiv tilskudsforvaltning 2011. Staten er som tilskudsgiver forpligtet til at indgå aftale med tilskudsmodtager om tilsyn med dispositioner og revision af de midler, der modtages fra staten.
På den baggrund vil der blive indgået en administrationsaftale mellem Transportministeriet og Aarhus Letbane I/S, som beskriver de krav, Transportministeriet stiller til Aarhus Letbane I/S i forbindelse med udmøntning af statens tilskud.
Som bilag til administrationsaftalen vil der også blive udarbejdet en revisionsinstruks.
 6. Økonomiske og administrative konsekvenser for erhvervslivet m.v.
 Lovforslaget medfører ingen økonomiske og administrative konsekvenser for erhvervslivet.
7. Administrative konsekvenser for borgerne Lovforslaget medfører ingen administrative konsekvenser for borgerne.
8. Miljømæssige konsekvenser Lovforslaget medfører ingen miljømæssige konsekvenser.
9. Forholdet til EU-retten Lovforslaget har ikke EU-retlige konsekvenser.
 10. Hørte myndigheder og organisationer m.v.
 Et udkast til lovforslag har i perioden fra den 1. september 2014 til den 2. oktober 2014 været sendt i høring hos følgende myndigheder og organisationer m.v.:
 Advokatsamfundet, Aarhus Kommune, DI, Danmarks Naturfredningsforening, Dansk Cyklistforbund, Dansk Erhverv, Dansk Handicap Forbund, Dansk Jernbaneforbund, DSB, 3 F, FDM, Forbrugerrådet, HK Trafik og Jernbane, Jernbanenævnet, KL, Landdistrikternes Fællesråd, LO, Midtjyske Jernbaner, Midttrafik, Norddjurs Kommune, Odder Kommune, Rådet for Sikker Trafik, Region Midtjylland, Rigsrevisionen, Syddjurs Kommune og Trafikselskaberne i Danmark.
Bemærkninger til lovforslagets enkelte bestemmelser Til § 1 Til nr. 1 Det foreslås, at overskriften til kapitel 1 ændres, således at »Oprettelse af« udgår.
Herefter er overskriften til kapitel 1 »Aarhus Letbane I/S og definition af anlægget«. Ændringen er en konsekvens af, at den nuværende § 1 i lov om Aarhus Letbane ændres, jf. lovforslagets § 1, nr. 2 nedenfor.
Til nr. 2 Med den foreslåede ændring i lovforslagets § 1, nr. 2, sker ny affattelse af § 1 i lov om Aarhus Letbane, bortset fra § 1, stk. 3, der herefter bliver stk. 8. Såvel ejerforholdene til Aarhus Letbane I/S, samt henholdsvis tilskud til og indskud i Aarhus letbane I/S præciseres.
 Det foreslås i § 1, stk. 1, 1. pkt., i lov om Aarhus Letbane, at transportministeren udtræder af Aarhus Letbane I/S.
 Staten v/transportministeren hæfter efter udtræden af Aarhus Letbane I/S ikke længere for uforudsete udgifter til anlæg af Aarhus Letbane.
Det foreslås i § 1, stk. 1, 2. pkt., i lov om Aarhus Letbane, at Aarhus Letbane I/S herefter ejes af Aarhus Kommune med 87,7 pct. og Region Midtjylland med 12,3 pct.
Ejerandelene regulerer det indbyrdes forhold mellem de to interessenter.
Over for tredjemand hæfter interessenterne personligt, solidarisk og principalt for interessentskabets forpligtelser.
Det foreslås i § 1, stk. 2, i lov om Aarhus Letbane, at transportministerens oprindelige indskud på 600 mio. kr. i Aarhus Letbane I/S konverteres til et tilskud på 600 mio. kr. til Aarhus Letbane I/S.
Beløbet er angivet i 2009-priser og opskrives med forudsætningsindekset for anlæg på finansloven.
 Forslaget er en konsekvens af, at transportministeren udtræder af Aarhus Letbane I/S og dermed ikke længere er interessent i Aarhus Letbane I/S.
Med den foreslåede § 1, stk. 3, i lov om Aarhus Letbane, fastslås, at transportministeren yder yderligere et tilskud på 330 mio. kr. til Aarhus Letbane I/S.
Beløbet er angivet i 2014-priser og opskrives med forudsætningsindekset for anlæg på finansloven.
 De 330 mio. kr. er statens andel af de samlede fordyrelser af anlæg af Aarhus Letbane med ca. 700 mio. kr.
Med den foreslåede ændring af § 1, stk. 4, i lov om Aarhus Letbane, fastslås, at Aarhus Kommune indskyder 500 mio. kr. i Aarhus Letbane I/S.
Beløbet er angivet i 2009-priser og opskrives med forudsætningsindekset for anlæg på finansloven.
 Aarhus Kommunes forpligtelse til at indskyde 500 mio. kr. i Aarhus Letbane I/S følger allerede af den gældende lov om Aarhus Letbane, men er også medtaget i dette lovforslag, således at den oprindelige lovs § 1, stk. 2, bl.a. om Aarhus kommunes indskud erstattes af den foreslåede § 1, stk. 4 i lov om Aarhus Letbane, jf. lovforslagets § 1, nr. 2. Der er således ikke tale om, at Aarhus Kommune med det foreslåede stk. 4 pålægges nye forpligtelser.
Det foreslås, at det i § 1, stk. 5, i lov om Aarhus Letbane fastslås, at Aarhus Kommune indskyder yderligere 331 mio. kr. i forbindelse med transportministerens udtræden af Aarhus Letbane I/S.
Beløbet er angivet i 2014-priser og opskrives med forudsætningsindekset for anlæg på finansloven.
Indskuddet på de 331 mio. kr. er Aarhus Kommunes andel af projektets samlede fordyrelse på ca. 700 mio. kr.
Det foreslås, at det i § 1, stk. 6, i lov om Aarhus Letbane fastslås, at Region Midtjylland indskyder 78 mio. kr. i Aarhus Letbane I/S.
Beløbet er angivet i 2009-priser og opskrives med forudsætningsindekset for anlæg på finansloven.
 Region Midtjyllands forpligtelse til at indskyde 78 mio. kr. i Aarhus Letbane I/S følger allerede af den gældende lov om Aarhus Letbane, men er også medtaget i dette lovforslag, således at den oprindelige lovs § 1, stk. 2, bl.a. om Region Midtjyllands tilskud erstattes af den foreslåede § 1, stk. 6, i lov om Aarhus Letbane, jf. lovforslagets § 1, nr. 2. Der er således ikke tale om, at Region Midtjylland med det foreslåede stk. 6 pålægges nye forpligtelser.
Med den foreslåede § 1, stk. 7, i lov om Aarhus Letbane fastslås, at Region Midtjylland indskyder yderligere 41 mio. kr. i forbindelse med transportministerens udtræden af Aarhus Letbane I/S.
Beløbet er angivet i 2014-priser og opskrives med forudsætningsindekset for anlæg på finansloven.
 Indskuddet på de 41 mio. kr. er Region Midtjyllands andel af projektets samlede fordyrelse på ca. 700 mio. kr.
 Der henvises i øvrigt til afsnit 5 i de almindelige bemærkninger.
Til nr. 3 Forslaget om at ophæve § 1, stk. 4 og 5, i lov om Aarhus Letbane er en konsekvens af lovforslagets § 1, nr. 2, hvor der sker en ny affattelse af § 1, stk. 1-7, i lov om Aarhus Letbane.
Staten v/transportministeren udtræder af Aarhus Letbane I/S, og som følge heraf fastlægger de tre oprindelige interessenter i Aarhus Letbane I/S den fremtidige finansieringen af Aarhus letbane I/S inklusiv den konstaterede fordyrelse på 700 mio. kr.
Til nr. 4 Det foreslås, at », transportministeren« udgår i § 4, stk. 4, § 7, stk. 1 og 2 og § 10, stk. 1, i lov om Aarhus Letbane.
Forslaget er en konsekvens af lovforslagets § 1, nr. 2, om, at transportministeren udtræder af Aarhus Letbane I/S.
 Der er indgået kontrakt om anlæg af Aarhus Letbane i juli 2014. Den foreslåede ændring af bestemmelsen i § 4, stk. 4, i lov om Aarhus Letbane, omhandler således fremtidige ændringer i den allerede indgåede kontrakt om anlæg af letbanen eller eventuelle tillægskontrakter, som alene kræver enighed mellem Aarhus Kommune og Region Midtjylland.
Til nr. 5 Det foreslås præciseret i § 5 i lov om Aarhus Letbane, at Aarhus Letbane I/S skal ledes af en bestyrelse og en direktion.
Den foreslåede bestemmelse er en konsekvens af lovforslagets § 1, nr. 2 om, at transportministeren udtræder af Aarhus Letbane I/S.
De af transportministeren udpegede bestyrelsesmedlemmer udtræder således af bestyrelsen og det er herefter op til de to interessenter, Aarhus Kommune og Region Midtjylland i fællesskab at blive enige om udpegningen af bestyrelsesmedlemmer, antallet af bestyrelsesmedlemmer, bestyrelseshonorarer samt udpegning af formand og næstformand.
Til nr. 6 Bestemmelsen i § 12, stk. 2, 2. pkt., i lov om Aarhus Letbane, foreslås i lovforslagets § 1, nr. 6, justeret, således at den nødvendige finansiering til uforudsete udgifter tilvejebringes i fællesskab af Aarhus Kommune med 87,7 pct. og Region Midtjylland med 12,3 pct.
Staten v/transportministeren hæfter således ikke efter udtræden af Aarhus Letbane I/S for uforudsete udgifter til anlæg af Aarhus Letbane.
Til nr. 7 Det foreslås, at overskriften til kapitel 4 ændres til »Oprettelse af et drifts- og infrastrukturselskab samt mulighed for sammenlægning af Aarhus Letbane I/S og drifts- og infrastrukturselskabet«.
 Den foreslåede ændring er en konsekvensændring, som følge af, lovforslagets § 1, nr. 8, 9 og 11, hvorefter § 14, stk. 1 og stk. 4 i lov om Aarhus Letbane foreslås ophævet, samt den foreslåede § 14 a, hvor der gives Aarhus Kommune og Region Midtjylland mulighed at sammenlægge Aarhus Letbane I/S og drifts- og infrastrukturselskabet.
Til nr. 8 Det foreslås, at § 14, stk. 1, i lov om Aarhus Letbane udgår, da selskabsforholdene med den foreslåede § 14 a foreslås ændret.
Til nr. 9 Det foreslås, at § 14, stk. 4, i lov om Aarhus Letbane udgår, da selskabsforholdene med den foreslåede § 14 a foreslås ændret.
Til nr. 10 Det foreslås, at § 14, stk. 6, i lov om Aarhus Letbane udgår, da selskabsforholdene med den foreslåede § 14 a foreslås ændret.
Til nr. 11 Med den foreslåede § 14 a i lov om Aarhus Letbane får Aarhus Kommune og Region Midtjylland mulighed for at beslutte, at den fremtidige organisering af anlæg og drift af Aarhus Letbane kan ske i regi af ét selskab.
Aarhus Kommune og Region Midtjylland kan beslutte en sammenlægning af Aarhus Letbane I/S og drifts- og infrastrukturselskabet samt dets datterselskaber, enten i regi af Aarhus Letbane I/S eller i regi af drifts- og infrastrukturselskabet samt dets datterselskaber.
Uanset hvilken model Aarhus Kommune og Region Midtjylland vælger, vil det fortsættende selskab skulle være et interessentskab, hvor Aarhus Kommune og Region Midtjylland hæfter personligt, solidarisk og principalt for interessentskabets forpligtelser.
 Den foreslåede bestemmelse træder i stedet for de tidligere bestemmelser i § 14, stk. 1 og stk. 4, i lov om Aarhus Letbane, hvorefter Aarhus Letbane I/S skulle likvideres når anlægget af letbanen er færdigt, og alle aktiver, passiver samt rettigheder og pligter skulle overflyttes til drifts- og infrastrukturselskabet.
Med den foreslåede § 14 a, stk. 1, i lov om Aarhus Letbane, kan Aarhus Kommune og Region Midtjylland beslutte, at overdrage samtlige aktiver og passiver og rettigheder og pligter fra Aarhus Letbane I/S til drifts- og infrastrukturselskabet eller til et helejet datterselskab heraf.
I forbindelse med overdragelsen opløses Aarhus Letbane I/S uden likvidation.
Desuden foreslås det, at tinglysning og registrering af drift- og infrastrukturselskabets rettigheder og pligter kan ske på grundlag af denne lov.
Med den foreslåede § 14 a, stk. 2, i lov om Aarhus Letbane, kan Aarhus Kommune og Region Midtjylland beslutte, at overdrage samtlige aktiver og passiver og rettigheder og pligter fra drifts- og infrastrukturselskabet samt fra dets helejede datterselskaber til Aarhus Letbane I/S.
I forbindelse med overdragelsen opløses drifts- og infrastrukturselskabet samt dets helejede datterselskaber uden likvidation.
Desuden foreslås det, at tinglysning og registrering af Aarhus Letbane I/S rettigheder og pligter kan ske på grundlag af denne lov.
 Det foreslås, at det fastslås i § 14 a, stk. 3, i lov om Aarhus Letbane, at en overdragelse efter stk. 1 eller stk. 2 er betinget af, at overdragelsen ikke indebærer ændringer i statens tilsyn med anvendelsen af det statslige tilskud til Aarhus Letbane, jf. § 1, stk. 2 og 3, som fastlægges i administrationsaftalen og revisionsinstruksen mellem staten og Aarhus Letbane I/S.
 I forbindelse med en evt. sammenlægning af aktiviteterne i selskaberne skal der således fortsat være uændret adgang til, at staten kan føre det nødvendige tilsyn med anvendelsen af det statslige tilskud, herunder vil der fortsat skulle være en klar adskillelse af de anlægsrelaterede anlægsomkostninger, som det statslige tilskud vedrører, og driftsrelaterede omkostninger, som er statens tilskud uvedkommende.
Til § 2 Det foreslås, at loven træder i kraft dagen efter bekendtgørelsen i Lovtidende.
Eftersom der er truffet politisk aftale om, at staten v/transportministeren skal udtræde af Aarhus Letbane I/S og der tillige er indgået en interessentaftale om vilkårene for statens medfinansiering af fordyrelsen af Aarhus Letbane, er det ønskeligt, at omorganiseringen af Aarhus Letbane I/S kan ske hurtigt muligt.
På den baggrund foreslås det, at loven træder i kraft hurtigst muligt.
