Skriftlig fremsættelse (5. oktober  

 2000) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
Forslag til lov om butikstid (Lovforslag nr.
L 21).
Den gældende lov om butikstid m.v. trådte i  

 kraft den 1. juli 1995. Loven indeholder en revisionsklausul, hvorefter  

 "Loven tages op til revision i år 2000." I maj 2000 udgav Erhvervsministeriet rapporten  

 "Regulering af butikkernes åbningstider", som belyser  

 konsekvenserne af den liberalisering, der blev gennemført ved lov om  

 butikstid i 1995. Rapporten blev udgivet som et oplæg til en videre  

 drøftelse med henblik på den revision af loven, som nu skal  

 finde sted, og den belyser konsekvenserne for forbrugerne, butikkerne og  

 beskæftigelsen af en regulering af åbningstiderne i  

 detailhandlen.
 Hensigten med den i loven indsatte revisionsklausul var da  

 også at give mulighed for at vurdere effekterne af loven.
Den gældende lov indeholder en lang række  

 undtagelsesbestemmelser, som giver adgang til udvidede åbningstider for  

 bestemte butikker, eksempelvis butikker beliggende på eller ved  

 havnearealer, i lufthavne og i jernbane- og rutebilstationer.
Adgangen til  

 udvidede åbningstider giver typisk konkurrencemæssige fordele til  

 disse butikker.
For enkelte af bestemmelserne er dette begrundet i et  

 ønske om   ud fra samfundsmæssige hensyn at støtte disse  

 butikker for derved at styrke deres overlevelsesmuligheder.
Andre  

 bestemmelser er begrundet i, at rejsende og ferierende kan have behov for at  

 handle på "skæve" tidspunkter.
Atter andre bestemmelser  

 hænger sammen med, at der er tradition for, at visse varer handles  

 på søndage, f.eks. motorkøretøjer, lystbåde,  

 husdyr og havebrugsvarer.
Endelig indeholder loven bestemmelser, der  

 oprindeligt opfyldte et samfundsmæssigt behov, men som i dag synes at  

 have fået en videre rækkevidde, end der er reel begrundelse for.  

 Det gælder f.eks. havnereglen.
Fælles for alle disse særregler er, at de kan  

 være vanskelige at administrere, og at det kan være vanskeligt  

 for nogle butiksindehavere at forstå, at nabobutikken skal have en  

 konkurrencemæssig præferencestilling.
I den forløbne  

 periode har der da også været en lang række  

 afprøvninger af rækkevidden af de bestemmelser, der giver  

 mulighed for søndagsåbent for butikker med en bestemt placering.  

 Det gælder bestemmelsen om butikker beliggende i jernbanestationer og  

 rutebilstationer, og denne bestemmelse blev som en konsekvens heraf  

 præciseret i efteråret 1999. Herudover har især  

 havnebestemmelsen givet anledning til en række sager, hvor også  

 domstolene har været involveret.
Ved lovændringen i  

 efteråret 1999 blev der indsat en hjemmel i loven, så Erhvervs-  

 og Selskabsstyrelsen kunne præcisere, hvad der forstås ved  

 butikker beliggende på eller ved havnearealer.
De mange sager har vist,  

 at der er et klart behov for at sikre en konkurrencemæssig  

 større ligestilling, så særrettigheder kun opretholdes,  

 hvor der er en ganske særlig begrundelse herfor.
Lovforslaget  

 indeholder derfor en række justeringer og præciseringer, der  

 inden for de gældende rammer netop skal sikre en større  

 konkurrencemæssig ligestilling.
Lovforslaget bemyndiger endvidere  

 Erhvervs- og Selskabsstyrelsen til at fastsætte nærmere regler  

 på en række af de områder, der tidligere har været  

 genstand for afprøvninger.
Havnereglen og skibsprovianteringsbestemmelsen afskaffes  

 straks for nye butikker og for eksisterende butikker pr. 1. juli 2007.  

 Endvidere lægger forslaget op til, at der sker en gradvis  

 liberalisering med indførelse af mulighed for  

 søndagsåbent fire gange årligt fra 2001 og yderligere fire  

 gange fra 2003, hvor de fire sidstnævnte søndage skal placeres i  

 juli/august.
Liberaliseringerne sker således i et tempo og på en  

 måde, som gør det muligt for butikkerne at omstille sig til den  

 nye situation.
En gradvis liberalisering over en årrække  

 gør det endvidere muligt, at generationsskifter kan planlægges  

 under hensyn til liberaliseringen, samt at samfundets serviceydere i  

 øvrigt kan tilpasse sig den nye situation.
Herved imødekommes  

 også et udbredt ønske fra flere organisationers side om en  

 overgangsperiode uden markante liberaliseringer.
Med henblik på at kunne vurdere om de justeringer,  

 der foreslås foretaget, har virket efter hensigten, indeholder  

 lovforslaget en revisionsklausul, hvorefter loven foreslås taget op til  

 revision i folketingsåret 2004/2005. På dette tidspunkt er det  

 naturligt at foretage en vurdering af, hvorvidt bestemmelserne i loven  

 fungerer efter hensigten, herunder om en eller flere af bestemmelserne har  

 givet anledning til sådanne uklarheder, at der er sket en  

 væsentlig inddragelse af domstolene.
Et element i revisionen vil  

 være at tage stilling til en mulig regionalisering, da butiksstrukturen  

 er forskellig i de enkelte dele af landet.
Heri inddrages den  

 ovennævnte vurdering af lovens funktion, idet en forudsætning for  

 at kunne decentralisere en lov er, at loven fungerer uden væsentlige  

 problemer.
Lovforslaget bygger på bestemmelserne i den  

 gældende lov, og en række af disse bestemmelser er  

 videreført helt eller næsten uændret.
På en  

 række punkter er der dog sket væsentlige ændringer, som en  

 følge af den samfundsudvikling, der har fundet sted, samt som en  

 naturlig konsekvens af de erfaringer, man har gjort sig i forbindelse med den  

 afprøvning af visse af lovens bestemmelser, der har fundet sted i de  

 forløbne år.
 De væsentligste ændringer er:
 -	En udvidelse af butikkernes mulighed for søndagsåbent.  

 Udvidelsen sker trinvist, så butikkerne fra 2001 får fire  

 "løse" søndage, som kan placeres efter eget  

 ønske, dog ikke på helligdage, juleaftensdag og grundlovsdag.  

 Fra sommeren 2003 får butikkerne yderligere fire søndage, som  

 skal placeres i juli/august. Åbningstiden på disse søndage  

 er fastsat til at være fra kl. 10.00 til kl.17.00. Søndag  

 før juleaftensdag berøres ikke af lovforslaget.
-	Der indsættes en revisionsklausul, hvorefter erhvervsministeren  

 fremsætter forslag om revision af loven i folketingsåret  

 2004/2005, medmindre ministeren finder, at der på et tidligere  

 tidspunkt er behov for justeringer i loven.
Ved revisionen vil det være  

 naturligt, at der tages stilling til, om loven har fungeret på en  

 sådan måde, at kompetencen til at beslutte, om lukketidsreglerne  

 skal gælde, kan lægges ud til de regionale myndigheder.
 -	Handel med brugte genstande er ikke omfattet af lukketidsreglerne,  

 hvis butikkens indehaver  har bevilling til handel med brugte genstande.
-	Butikker må i den tilladte åbningstid sælge  

 alkohol.
Det gælder dog ikke i tidsrummet fra kl. 20.00 til kl. 6.00.
 -	Havnereglen og skibsprovianteringsreglen afskaffes straks for nye  

 butikker og for eksisterende butikker fra den 1. juli 2007. Dog kan  

 kommunalbestyrelsen for så vidt angår havnereglen beslutte, at  

 bestemmelsen fortsat skal gælde efter den 1. juli 2007 for eksisterende  

 butikker beliggende i kommunen.
 -	Bestemmelsen om butikker beliggende i  

 "sommerhusområder" afskaffes for nye butikker med en  

 omsætning over 20 mio. kr. årligt.
-	Kontrollen med butikkernes omsætningsgrænse ændres,  

 så den bygger på den realiserede omsætning.
Samtidig  

 ændres omsætningsgrænsen til 20 mio. kr. årligt incl.  

 moms og punktafgifter.
Butikker med en omsætning på mellem 10  

 mio. kr. og 20 mio. kr. årligt, der ønsker at holde åbent  

 i den almindelige lukketid, skal indsende en revisorunderskrevet  

 erklæring til Erhvervs- og Selskabsstyrelsen, som offentliggør  

 hvilke butikker, som har indsendt erklæring.
Der indføres en  

 dispensationsadgang, der sigter på de   formentlig   ganske få  

 eksisterende butikker, der har en varesammensætning, der  

 medfører, at omsætningen er over 20 mio. kr. incl. moms og  

 punktafgifter efter de nye regler, hvor de efter den gældende lov ville  

 ligge under omsætningsgrænsen på 14,6 mio. kr. ekskl. moms  

 og punktafgifter for tobaksvarer.
 -	Erhvervs- og Selskabsstyrelsen får adgang til at  

 fastsætte nærmere regler, der præciserer  

 udstrækningen af de lokaliteter, der er omhandlet i § 5, stk. 1, f.eks.  

 butikker i udstillingslokaler.
 -	Straffebestemmelserne ændres, så det præciseres, at  

 der ved udmåling af bøde altid skal tages hensyn til en  

 opnået eller tilsigtet økonomisk fordel.
 -	Der foretages justeringer bl.a. som følge af ændringer i  

 andre love, f.eks. i bestemmelsen om told- og/eller afgiftsfrie butikker.  

 Særreglerne for butikker i større trafikknudepunkter bortfalder,  

 og den dispensationsadgang, der indførtes ved lovændringen i  

 efteråret 1999 for butikker i jernbane- og rutebilstationer, der havde  

 en omsætning over omsætningsgrænsen, udgår.  

 Bestemmelsen om frisørsaloner og saloner for skønhedspleje er  

 udgået, da der er tale om liberale erhverv, hvor accessorisk salg af  

 artikler, der knytter sig til denne virksomhed, er af underordnet betydning i  

 forhold til den egentlige virksomhed.
 -	Erhvervslejeloven ændres, så lejere af forretninger i  

 butikscentre ikke kan pålægges at holde åbent på  

 søndage.
 Med disse bemærkninger, og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til Folketingets velvillige behandling.
