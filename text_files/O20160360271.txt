Opfølgning til 2016-36. Utilfredsstillende sagsbehandlingstider i sager om tilkendelse af erstatning for tab af erhvervsevne Jeg modtog de ønskede oplysninger ved breve af 31. januar og 28. marts 2017 fra Arbejdsmarkedets Erhvervssikring og beskæftigelsesministeren.
 Jeg behandlede herefter spørgsmålet om Arbejdsmarkedets Erhvervssikrings sagsbehandlingstider i nye sager om tilkendelse af erstatning for tab af erhvervsevne på sagen med mit sagsnummer 17/02318.
 I et brev af 28. juni 2017 til Beskæftigelsesministeriet skrev jeg bl.a.:
 2. Det fremgår af udtalelsen fra AES, at den gennemsnitlige sagsbehandlingstid for nye sager om erhvervsevnetab i 2016 var 28,3 måned (stort set svarende til det tidligere estimat). Det fremgår imidlertid også, at den gennemsnitlige sagsbehandlingstid i tredje og fjerde kvartal af 2016 var steget til henholdsvis 30,8 og 30,0 måneder.
 Der er således stigende sagsbehandlingstider i 2016 i disse sager.
Umiddelbart har jeg forstået udtalelsen således, at denne stigning kædes sammen med etableringen af AES og overdragelsen af sagsporteføljen fra Arbejdsskadestyrelsen.
AES modtog således mange sager fra Arbejdsskadestyrelsen, der med udgangen af juni 2016 allerede havde en lang sagsbehandlingstid.
Der vil derfor fortsat i en periode, hvor de gamle sager afvikles, være en høj gennemsnitlig sagsbehandlingstid.
AES har i udtalelsen anført, at de lange sagsbehandlingstider på ingen måde er tilfredsstillende, og at sagsbehandlingstiderne har højeste fokus for ledelsen.
AES har siden overtagelsen 1. juli 2016 iværksat en lang række tiltag for at få nedbragt sagsbehandlingstiden og tiltag, som skal sikre en sikker og stabil drift fremover.
Det drejer sig bl.a. om etableringen af en særlig enhed med mere end 60 ansatte, som skal afslutte behandlingen af de ældste sager i AES.
For at sikre en løbende fremdrift er der iværksat en række driftsstyringsinitiativer, og der er også taget andre initiativer, herunder brug af merarbejde, ansættelse af ekstra personale, nye koncepter for oplæring af medarbejdere og gennemgang af sagsgange.
 Hertil kommer, at forberedelserne til et offentligt udbud i forbindelse med et nyt sagsbehandlingssystem er gået i gang.
Produktiviteten i AES er dog udfordret bl.a. af en stor medarbejderudskiftning i 2014-2016 og eventuelle negative følger af udflytningen fra Østerbro til Haderslev, Vordingborg og Hillerød.
Jeg forstår også, at det gamle sagsbehandlingssystem ikke er teknologisk tidssvarende.
AES forventer en gennemsnitlig sagsbehandlingstid i nye sager med tilkendelse af erstatning for tab af erhvervsevne i 2017 på 26-28 måneder og i 2018 på 20-22 måneder.
Målsætningen angives til at være 21 måneder, og det forventes, at målsætningen bliver opfyldt i 2018, jf. oplysninger fra beskæftigelsesministeren.
 Det er samtidig oplyst, at AES har en ambition om at få bragt den gennemsnitlige sagsbehandlingstid ned på 16 måneder.
AES oplyser, at fristerne i § 16 i arbejdsskadesikringsloven ikke var overholdt ved oprettelsen af AES den 1. juli 2016 og historisk aldrig har være indfriet fuldt ud.
AES har frem mod 2020 lagt en plan for trinvis afvikling af sager, således at behandlingen af flere og flere sager vil overholde de nævne frister i arbejdsskadesikringsloven.
3. Det fremgår af udtalelsen fra beskæftigelsesministeren, at ministeriet fører et systematisk tilsyn med bestyrelsen for AES og arbejdsskadeområdet.
Ministeriet vil bl.a. følge op på, om de tiltag, som AES har iværksat i 2017, medfører, at målsætningen for 2018 overholdes.
 Ministeriet holder faste kvartalsvise tilsynsmøder med administrationen og sekretariatet for bestyrelsen for AES, hvor udvikling i sagsbehandlingstider og målsætninger indgår som punkter.
Endelig fremgår det af udtalelsen, at regeringen ønsker at modernisere arbejdsskadesystemet i samarbejde med arbejdsmarkedets parter.
Det er oplyst, at hensigten er, at systemet skal forenkles, så der hurtigere kan træffes afgørelse.
De politiske drøftelser forventes at gå i gang i løbet af 2017.  I brevet af 28. juni 2017 udtalte jeg følgende:
 4. Jeg er fortsat bekymret for de lange sagsbehandlingstider i nye sager om tilkendelse af erstatning for tab af erhvervsevne, og jeg må igen notere mig, at der  for så vidt naturligt nok  er usikkerhed om effekten af de foranstaltninger, som er iværksat.
 Derfor beder jeg venligst Beskæftigelsesministeriet om senest med udgangen af marts 2018 at orientere mig om, hvordan det går med sagsbehandlingstiderne i disse sager.
Jeg ønsker også oplysninger om, hvilke målsætninger for sagsbehandlingstiden Arbejdsmarkedets Erhvervssikring på det tidspunkt har for disse sager.
I den forbindelse beder jeg venligst Beskæftigelsesministeriet om at oplyse, hvilken betydning § 16, stk.1, i arbejdsskadesikringsloven har for fastsættelse af de nævnte målsætninger.
Endelig anmoder jeg venligst Beskæftigelsesministeriet om at orientere mig om et eventuelt resultat af drøftelserne om en modernisering af arbejdsskadesystemet og resultatets forventede indvirkning på sagsbehandlingstiderne.  Jeg modtog herefter den 3. april 2018 en udtalelse fra Beskæftigelsesministeriet vedlagt en redegørelse fra februar 2018 fra Arbejdsmarkedets Erhvervssikring.
 I brev af 3. september 2018 til Beskæftigelsesministeriet skrev jeg bl.a.:
 3.
 Det fremgår af de modtagne oplysninger, at den gennemsnitlige sagsbehandlingstid for nye sager om tab af erhvervsevne i 2017 var ca. 32 måneder, og at den gennemsnitlige sagsbehandlingstid således var 4-6 måneder længere end tidligere forventet.
a.
Redegørelse fra Arbejdsmarkedets Erhvervssikring Det fremgår af redegørelsen fra AES bl.a., at der i 2017 blev iværksat procesoptimerende tiltag og uddannelsesforløb, og at der desuden blev iværksat en særlig afviklingsindsats.
AES opnåede derved et markant mindre antal ældre sager og en betydeligt mere balanceret sagsportefølje ved indgangen til 2018.
 AES finder, at forudsætningerne for at realisere faldende sagsbehandlingstider henover 2018 er til stede.
 Det er yderligere anført, at ledelsen i AES ikke betragter den højere sagsbehandlingstid på 32 måneder i 2017 som tilfredsstillende for kunderne, men som en konsekvens af oprydningen i de ældste sager.
AES har i redegørelsen anført nærmere om forventningerne til 2018. Det fremgår bl.a., at AES forventer at have en sagsportefølje i balance ved indgangen til 2019, og at den gennemsnitlige sagsbehandlingstid for nye sager om tab af erhvervsevne i 2018 forventes at være på mellem 26-28 måneder.
For 2019 er den tilsvarende forventning på 20-22 måneder.
 AES har oplyst, at indsatsen med at afvikle de ældste sager og minimere antallet af sager, som er over 2 år, vil fortsætte, og at der vil blive tilført yderligere ressourcer til det sekretariat, der forbereder de sager, som skal forelægges Erhvervssygdomsudvalget.
 AES har i redegørelsen gjort opmærksom på, at de anslåede fremtidige sagsbehandlingstider bygger på beregninger over alderen på sagsporteføljen, forventningerne til det kommende antal afviklede sager, kommende antal anmeldelser (herunder oprettelser af sager med revision og genoptagelser) samt forventningerne til de fremtidige tilgængelige sagsbehandlerressourcer.
b.
Brev af 3. april 2018 fra beskæftigelsesministeren Det fremgår af brevet af 3. april 2018 fra beskæftigelsesministeren, at ministeriet fortsat fører et systematisk tilsyn med bestyrelsen for AES på baggrund af de lovfastsatte leverancer og kvartalsvise møder.
 Beskæftigelsesministeren har med tilfredshed bl.a. noteret sig, at AES med indsatserne i 2017 har opnået en yngre sagsportefølje med et væsentligt fald i antallet af sager, der har verseret længere tid end 2 år, og hvor den gennemsnitlige alder på verserende nye sager er faldet med 3,5 måneder, og at det samlede antal af verserende sager er faldet med 11.000 sager  svarende til over en fjerdedel af de verserende sager ved indgangen til 2017. Samtidig har ministeren tilkendegivet, at stigningen og den forventede stigning i sagsbehandlingstiden for sager vedrørende tab af erhvervsevne i henholdsvis 2017 og 2018 ikke er tilfredsstillende.
Beskæftigelsesministeren har med angivelse af eksempler anført, at en række forhold siden 2004 har forlænget sagsbehandlingstiden i arbejdsskadesager.
Ministeren har samtidig oplyst, at AES i den løbende opfølgning på udflytningen af arbejdspladser har vurderet, at udviklingen  når der ses bredere på udviklingen i sagsbehandlingen  svarer til niveauet før udflytningen.
 Ministeren har samlet set vurderet, at hensynet til, at der træffes korrekte afgørelser baseret på en forsvarlig sagsoplysning, bør vægte tungest ved prioriteringen af sagsbehandlingen, og ministeren har i den forbindelse bemærket, at det især er de vanskelige sager om tab af erhvervsevne, der ikke altid overholder lovens frist.
Det er angivet, at Beskæftigelsesministeriet vurderer, at en opfyldelse af en målsætning om 100 pct. overholdelse af de frister, som følger af arbejdsskadesikringsloven, ikke er mulig inden for de nuværende regler.
Det er samtidig oplyst, at Arbejdsmarkedets Erhvervssikring har opstillet mål for overholdelse af lovens frister, og at AES frem mod 2020 skal øge andelen af sager, der overholder lovens frister, til 90 pct. overholdelse af både 1-års- og 2-årsfristen.
 Beskæftigelsesministeren har erklæret sig tilfreds med disse målsætninger og vil som led i sit tilsyn med AES følge udviklingen i forhold til AES målsætninger for overholdelsen af de lovfastsatte frister samt bestyrelsens beslutninger i den forbindelse.
Beskæftigelsesministeriet vil fortsat have stort fokus på, at der sker en forsvarlig afvikling af alle sagstyper, herunder nye sager om tab af erhvervsevne.
Ministeren har en forventning om, at AES om nødvendigt iværksætter yderligere initiativer for at sikre, at målsætningen for den gennemsnitlige sagsbehandlingstid for sager om tab af erhvervsevne opnås i 2018 og 2019. Det er således afgørende for ministeren, at de opsatte målsætninger om, at sager om tab af erhvervsevne gennemsnitligt behandles inden for 20-22 måneder, indfries.
Afslutningsvis har beskæftigelsesministeren oplyst, at det er ministerens og regeringens mål at modernisere arbejdsskadesystemet, så det understøtter en hurtigere og mere enkel sagsbehandling bl.a. med det formål at nedbringe sagsbehandlingstiden.
Ministeren har i den forbindelse oplyst, at indledende politiske drøftelser blev påbegyndt i slutningen af 2017, og at ministeren forventede at opnå en politisk aftale inden sommeren 2018.  I brevet af 3. september 2018 udtalte jeg følgende:
c.
Ombudsmandens bemærkninger Jeg er enig med AES og Beskæftigelsesministeriet i, at det ikke er tilfredsstillende, at den gennemsnitlige sagsbehandlingstid for nye sager om tab af erhvervsevne i 2017 var ca. 32 måneder, og at den gennemsnitlige sagsbehandlingstid således var 4-6 måneder længere end tidligere forventet.
 Jeg kan forstå, at der er iværksat flere tiltag med henblik på at nedbringe sagsbehandlingstiderne, men jeg må igen notere mig, at der kan være usikkerhed dels om effekten af disse foranstaltninger, dels om holdbarheden af forudsætningerne for de anslåede fremtidige sagsbehandlingstider.
Jeg må efter at have modtaget meddelelser om sagsbehandlingstiden i nye sager om tab af erhvervsevne i årene fra 2015 til og med 2017 fortsat konstatere, at situationen set fra borgerens synsvinkel langtfra er tilfredsstillende.
Det er derfor af afgørende betydning, at der iværksættes og gennemføres relevante og effektive tiltag med henblik på en markant nedsættelse af sagsbehandlingstiden i sager om erhvervsevnetabserstatning.
På den baggrund beder jeg venligst Beskæftigelsesministeriet om senest med udgangen af marts 2019 at orientere mig om, hvordan det går med sagsbehandlingstiderne i disse sager.  Jeg modtog de ønskede oplysninger ved en udtalelse af 11. april 2019 fra beskæftigelsesministeren vedlagt en redegørelse af 18. februar 2019 fra Arbejdsmarkedets Erhvervssikring og et bilag (Resultater i Arbejdsmarkedets Erhvervssikring 2018).
 Jeg behandlede herefter spørgsmålet om Arbejdsmarkedets Erhvervssikrings sagsbehandlingstider i nye sager om tilkendelse af erstatning for tab af erhvervsevne på sagen med mit sagsnummer 18/03623.
 I et brev af 9. juni 2019 til Beskæftigelsesministeriet skrev jeg bl.a.:
 2.
a.
Redegørelsen med bilag fra AES Det fremgår af redegørelsen fra AES, at den gennemsnitlige sagsbehandlingstid for nye sager om tab af erhvervsevne i 2018 var 24,7 måneder.
Den gennemsnitlige sagsbehandlingstid var således lavere end prognosen, der ved årets start var på 26-28 måneder.
 Der er endvidere tale om et fald på ca. syv måneder i forhold til den gennemsnitlige sagsbehandlingstid i disse sager i 2017 (den gennemsnitlige sagsbehandlingstid i 2017 var ca. 32 måneder).
 Derudover er det anført, at der er tale om den laveste gennemsnitlige sagsbehandlingstid i disse sager siden 2015 (den gennemsnitlige sagsbehandlingstid i 2015 var 26 måneder).
 I bilaget til redegørelsen er det oplyst, at både antallet af og alderen for sager om tab af erhvervsevne faldt i 2018, hvilket gjorde det muligt at forbedre sagsbehandlingstiden med 7 måneder i forhold til 2017.
 Det er desuden oplyst i redegørelsen, at den gennemsnitlige sagsbehandlingstid for alle førstegangssager er faldet med ca. en måned fra ni måneder i 2017 til otte måneder i 2018, at alderen for verserende sager er faldet med godt en måned fra ni måneder i 2017 til otte måneder i 2018, at antallet af verserende sager over to år er nedbragt med 600 sager og ved indgangen til 2019 udgør mindre end 1.000 sager, hvilket er på niveau med antallet af sager ved indgangen til 2015, at antallet af verserende sager mellem et-to år er faldet med omkring 700 sager fra 4.500 sager ved indgangen til 2018 til 3.800 sager ved udgangen af 2018, og at AES har fastholdt en høj kvalitet i sagsbehandlingen.
Af bilaget til redegørelsen fremgår det, at der i begyndelsen af 2018 blev taget flere initiativer, som havde til formål at sikre, at sagerne afvikles, så snart det er muligt.
Initiativerne omfattede en række procesoptimerende tiltag, uddannelsesforløb og gennemførelsen af forskellige strategiske indsatser i løbet af året.
 AES har i redegørelsen anført, at sagsporteføljen ved indgangen til 2019 er i en tilstand, hvor det vurderes at være muligt i 2019 at nå ned på 20-22 måneders sagsbehandlingstid, der med de aktuelle rammebetingelser vurderes at være en balanceret gennemsnitlig sagsbehandlingstid for førstegangssager om erhvervsevnetab.
Af bilaget til redegørelsen fremgår det, at forventningen til en gennemsnitlig sagsbehandlingstid i 2019 på 20-22 måneder for de omhandlede sager er baseret på følgende interne forudsætninger: at de forventede ressourcer (sagsbehandlere) er til rådighed hen over året, at der er mulighed for balanceret prioritering af sagerne, så der løbende afvikles både yngre og ældre sager, hvorved sagsporteføljen fastholdes i balanceret tilstand, og at der er en stabil og jævn tilgang af sager.
Der er samtidig peget på, at forventningen er sårbar over for udefrakommende påvirkninger: afklaringsforløb i kommunerne, undersøgelser/behandlinger i og oplysninger fra sundhedsvæsenet samt rammevilkår (herunder lovgivning, domstolsafgørelser og principafgørelser).
b.
Brevet af 11. april 2019 fra beskæftigelsesministeren Det fremgår af brevet af 11. april 2019 fra beskæftigelsesministeren, at sagsafviklingen og sagsbehandlingstiderne i AES er et væsentligt fokusområde  også i 2019.
 Beskæftigelsesministeren har noteret sig, at sagsbehandlingstiden generelt og i de mest komplicerede sager, der afsluttes med erstatning for tab af erhvervsevne, er faldet i 2018.
Beskæftigelsesministeren har endvidere noteret sig, at alderen på de verserende sager generelt er faldet i 2018, og at antallet af verserende sager over to år ligeledes er reduceret.
Dette samtidig med at den gennemsnitlige sagsbehandlingstid er faldet for alle sagstyper.
Ministeren har udtrykt tilfredshed med, at udviklingen på området dermed er ved at vende.
 Beskæftigelsesministeren har også tilkendegivet, at bestyrelsen for AES forventninger til og målsætninger for den fremtidige sagsbehandlingstid er et andet centralt fokusområde.
I den forbindelse har ministeren anført, at bestyrelsen for AES har opstillet en prognose for bl.a. en gennemsnitlig sagsbehandlingstid i 2019 på 20-22 måneder i nye sager om erstatning for tab af erhvervsevne, at ministeren over for bestyrelsen har understreget, at målsætninger eller KPIer for sagsbehandlingstiden er et centralt styringsredskab for bestyrelsen, og at ministeren har bedt bestyrelsen redegøre for, hvordan bestyrelsen vil sikre opfyldelsen af de KPIer, som bestyrelsen har fastsat for den procentvise overholdelse af de frister, der er fastsat i arbejdsskadesikringsloven for sagsbehandlingstiden.
Ministeren har uddybet, at AES har opstillet det mål, at AES frem mod 2020 skal øge andelen af sager, der overholder lovens frister, til 90 pct. overholdelse af både etårs- og toårsfristen.
Beskæftigelsesministeren har noteret sig AES prognose for 2019. Ministeren har samtidig tilkendegivet, at han igen over for bestyrelsen vil understrege, at han forventer, at bestyrelsen følger yderligere op på prognosen ved at opstille målsætninger.
Ministeren har i den forbindelse bemærket, at han vil drøfte dette punkt med bestyrelsen i foråret 2019, herunder hvilke muligheder bestyrelsen ser for at effektivisere sagsbehandlingen og dermed nedbringe sagsbehandlingstiden yderligere, ligesom ministeren løbende vil følge det fremover.
 Beskæftigelsesministeren har endvidere tilkendegivet, at han har en klar forventning om, at den gennemsnitlige sagsbehandlingstid for nye sager om tab af erhvervsevne som minimum nedbringes til 20-22 måneder i 2019. Ministeren har oplyst, at han over for bestyrelsen har udtrykt en klar forventning om, at bestyrelsen løbende følger udviklingen tæt og om nødvendigt iværksætter yderligere initiativer for at sikre dette, og at ministeriet i sit tilsyn også vil følge udviklingen og bestyrelsens initiativer tæt.
 Afslutningsvis har beskæftigelsesministeren henvist til, at han har fremsat et lovforslag (L 211, fremsat den 27. marts 2019), der bl.a. skal øge muligheden for, at flere arbejdsulykker kan anerkendes som arbejdsskader, og som samtidig vil understøtte hurtigere og selvstændige afgørelser om anerkendelsesspørgsmålet i arbejdsskadesystemet (lovforslaget er nu vedtaget som lov nr. 550 af 7. maj 2019 om ændring af lov om arbejdsskadesikring, lov om den selvejende institution Arbejdsmarkedets Erhvervssikring og lov om retssikkerhed og administration på det sociale område).
 Ministeren har endelig bemærket, at regeringen har fokus på en modernisering af arbejdsskadesystemet, så det understøtter en hurtigere og mere enkel sagsbehandling bl.a. med det formål at nedbringe sagsbehandlingstiden.
c.
Rigsrevisionen Rigsrevisionen har den 21. februar 2019 telefonisk oplyst over for ombudsmandsinstitutionen, at Rigsrevisionen har indledt en undersøgelse af Arbejdsskadestyrelsens og (nu) AES sagsbehandlingstider generelt i arbejdsskadesager og af myndighedernes produktivitet i disse sager.
Det er den 7. maj 2019 telefonisk blevet uddybet, at undersøgelsen, der ikke er afsluttet på nuværende tidspunkt, dækker perioden fra 2011 til og med 2018 samt Beskæftigelsesministeriets tilsyn med AES.  I brevet af 9. juni 2019 udtalte jeg følgende:
d.
Ombudsmandens bemærkninger Jeg har noteret mig, at den gennemsnitlige sagsbehandlingstid for nye sager om tab af erhvervsevne i 2018 var 24,7 måneder, at den gennemsnitlige sagsbehandlingstid således var lavere end prognosen herfor, der ved årets start var på 26-28 måneder, og at forbedringen af sagsbehandlingstiden med 7 måneder (i forhold til sagsbehandlingstiden i 2017 på 32 måneder) efter det oplyste var muliggjort af et fald i 2018 i både antallet af og alderen for sager om tab af erhvervsevne.
 Jeg har endvidere noteret mig AES forventning om en yderligere reduktion af den gennemsnitlige sagsbehandlingstid (en gennemsnitlig sagsbehandlingstid i 2019 på 20-22 måneder). I den forbindelse har jeg også noteret mig, at beskæftigelsesministeren har tilkendegivet, at han har en klar forventning om, at den gennemsnitlige sagsbehandlingstid for nye sager om tab af erhvervsevne som minimum nedbringes til 20-22 måneder i 2019.
Da jeg den 26. maj 2016 afgav min første udtalelse om sagsbehandlingstiderne i nye sager om erstatning for tab af erhvervsevne, var den gennemsnitlige sagsbehandlingstid i disse sager på 26 måneder (2015). Jeg erklærede mig dengang enig med Arbejdsskadestyrelsen i, at de lange sagsbehandlingstider i de nævnte sager ikke var tilfredsstillende.
Jeg henviser til udtalelsen, som er offentliggjort på ombudsmandens hjemmeside som FOB 2016-36.
 I forhold til at den gennemsnitlige sagsbehandlingstid i 2015 var på 26 måneder, er der med en gennemsnitlig sagsbehandlingstid i 2018 på 24,7 måneder  uanset en nedsættelse af sagsbehandlingstiden på 7 måneder fra 32 måneder i 2017  ikke sket en væsentlig forbedring af sagsbehandlingstiden.
 Jeg må således konstatere, at situationen for nye sager om tab af erhvervsevne nu i en årrække set fra borgernes synsvinkel har været langtfra tilfredsstillende, og at personer, der er kommet til skade på deres arbejdsplads, i sådanne sager må vente meget længe på en afklaring.
 Under hensyn til den udvikling i sagsbehandlingstiden, der er sket det seneste år, de initiativer, der er igangsat med henblik på fortsat at forbedre sagsbehandlingstiden, det løbende fokus på yderligere muligheder for at forbedre sagsbehandlingstiden samt den igangværende undersøgelse i Rigsrevisionen af Arbejdsskadestyrelsens og AES sagsbehandlingstider har jeg imidlertid besluttet ikke at foretage mig mere i sagen på det foreliggende grundlag.
