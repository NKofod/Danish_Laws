Skriftlig fremsættelse (15. marts  

 2001) Sundhedsministeren (Arne Rolighed):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 lægemidler, lov om apoteksvirksomhed og lov om offentlig sygesikring.  

 (Ophævelse af apoteksforbeholdet for visse lægemidler,  

 dosisdispensering af lægemidler, tildeling af flere apoteksbevillinger  

 i særlige tilfælde, markedsføringstilladelser til  

 offentlige sygehusapoteker og private sygehuses indkøb af  

 lægemidler (private sygehusapoteker)).
(Lovforslag nr.
L 185).
 Lovforslaget indebærer en række  

 ændringer, der har til formål at modernisere  

 lægemiddeldistributionen til forbrugerne og at øge trygheden og  

 sikkerheden ved medicinanvendelse for patienterne.
Efter lovforslaget indføres der adgang til at  

 forhandle en del håndkøbslægemidler uden for apotek.
Der  

 åbnes herved op for en konkurrence mellem apotekervæsenet og de  

 aktører i den øvrige del af detailhandlen, som efter  

 godkendelse fra Lægemiddelstyrelsen vil etablere salg af ikke  

 apoteksforbeholdte håndkøbslægemidler.
Efter lovforslaget  

 bliver der fri prisdannelse på det ikke apoteksforbeholdte  

 lægemiddelsortiment, og det er ud fra en samlet betragtning regeringens  

 forventning, at forslaget vil intensivere priskonkurrencen på denne del  

 af lægemiddelsortimentet.
Endvidere udvides apotekernes adgang til at dosispakke  

 lægemidler til den enkelte patient (dosisdispensering). Denne ordning  

 har til formål at sikre større tryghed og sikkerhed i  

 medicinanvendelsen for patienter, der har svært ved at administrere  

 deres medicin.
Samtidig forventes der betydelige besparelser i de  

 samfundsmæssige omkostninger til medicintilskud, ligesom der forventes  

 en samlet besparelse i patienternes medicinudgifter.
 Lovforslaget indeholder endvidere bestemmelser, der skal  

 gøre det muligt i særlige tilfælde at tildele flere  

 apoteksbevillinger til en apoteker, dog maksimalt fire bevillinger i alt.  

 Dette forslag tager sigte på at øge apotekssektorens samlede  

 effektivitet og imødegå problemerne med manglende  

 ansøgere til ledige apoteksbevillinger.
Herudover indføres der med lovforslaget adgang til,  

 at offentlige sygehuse under visse betingelser kan opnå  

 markedsføringstilladelse til nyudviklede lægemidler, der  

 anvendes såvel på som uden for sygehuse.
Der indføres  

 desuden adgang for private sygehuse til at etablere sygehusapotek.
 Lovforslaget udmønter en række elementer i  

 aftalen af 1. november 2000 mellem regeringspartierne, Socialistisk  

 Folkeparti, Centrumdemokraterne, Det Konservative Folkeparti og Venstre om  

 modernisering og liberalisering af apotekervæsenet.
