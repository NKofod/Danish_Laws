Ligebehandlingsnævnets afgørelse om race og etnisk oprindelse - øvrige - ej medhold J.nr. 20-48224 I februar 2020 besøgte en mand, der har et udenlandsk klingende navn, en butik.
Manden fremlagde for nævnet en video af en episode i butikken, hvor han talte med butikkens manager.
Manden gjorde gældende, at han var blevet udsat for forskelsbehandling på grund af race og etnisk oprindelse blandt andet, fordi manageren fulgte efter ham inde i butikken og forsøgte at smide ham ud af butikken.
 Efter en samlet vurdering af de foreliggende oplysninger fandt nævnet, at manden ikke havde påvist faktiske omstændigheder, der gav anledning til at formode, at hændelsen var begrundet i mandens race eller etniske oprindelse.
På baggrund af nævnets faste praksis var det herefter åbenbart, at manden ikke kunne få medhold i sin klage.
Ligebehandlingsnævnet afviste derfor at behandle klagen.
 Afgørelsen blev truffet af nævnets formand.
 Klagen angår påstået forskelsbehandling på grund af race og etnisk oprindelse i forbindelse med, at en manager i en butik holdte øje med en mand, da han besøgte butikken.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling I februar 2020 besøgte klager, der har et udenlandsk klingende navn, den indklagede butik.
Klager har for nævnet fremlagt en video af episoden i butikken, hvor han talte med manageren.
Af lyden på videoen kan udledes følgende samtale:
 Klagen blev modtaget i Ligebehandlingsnævnet den 30. oktober 2020.
 Klager har ikke fremsat krav om tilkendelse af et bestemt godtgørelsesbeløb.
Klagers bemærkninger Klager gør gældende, at han er blevet udsat for diskrimination.
Da klager besøgte den indklagede butik, fulgte en manager efter ham.
Klager spurgte manageren, hvorfor han fulgte efter ham, og om det var fordi, han så anderledes ud.
Hertil svarede manageren ja.
Manageren sagde også, at klager så mistænkelig ud.
Det er chokerende og utilgiveligt.
Manageren blev ved med at følge efter klager og prøvede at smide ham ud af butikken, da han forsøgte at konfrontere de andre medarbejdere.
Dette fik klager til at føle, at han blev udsat for diskrimination.
Manageren forklarede klager, at han skulle have efterladt sin taske, da han gik ind i butikken.
Hvis det var tilfældet, stiller klager sig undrende over for, hvorfor ingen fortalte klager dette, da han gik ind i butikken med sin taske.
 Manageren indrømmede, at han tilnærmede sig klager på en forkert måde.
Klager indgav en klage til den indklagede butik.
HR-medarbejderen fra den indklagede butik retfærdiggjorde managerens handlinger fremfor at undskylde dem.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af race og etnisk oprindelse uden for arbejdsmarkedet efter lov om etnisk ligebehandling.
 Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes eller en tredjemands race eller etniske oprindelse.
 Der foreligger direkte forskelsbehandling, når en person på grund af race eller etnisk oprindelse behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, hvis en tilsyneladende neutral bestemmelse, betingelse eller praksis vil stille personer af en bestemt race eller etnisk oprindelse ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opfylde det er hensigtsmæssige og nødvendige.
 Det er den person, der anser sig for krænket, der skal påvise faktiske omstændigheder, som giver anledning til at formode, at der er udøvet direkte eller indirekte forskelsbehandling.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
Klager har fremlagt en video med lyd, der viser klagers samtale med manageren i den indklagede butik.
Det fremgår af videoen, at manageren holdt øje med klager, fordi klager medbragte en taske i butikken, og at tasker sædvanligvis skal efterlades uden for butikken, hvor butikkens medarbejdere kan holde øje med taskerne.
 Efter en samlet vurdering af de foreliggende oplysninger finder nævnet, at klager ikke har påvist faktiske omstændigheder, der giver anledning til at formode, at hændelsen var begrundet i klagers race eller etniske oprindelse.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af den indklagede butik.
Retsregler Afgørelsen er truffet efter følgende bestemmelser:
