Bekendtgørelse om søsikkerhedskursus for erfarne erhvervsfiskere I medfør af § 12, stk. 1, og § 13, stk. 1, i lov om maritime uddannelser, jf. lovbekendtgørelse nr. 207 af 4. marts 2011, som ændret ved lov nr. 478 af 30. maj 2012, fastsættes:
Kapitel 1 Uddannelsens formål § 1. Formålet med søsikkerhedskursus for erfarne fiskere er, at kvalificere kursusdeltageren til at kunne gøre tjeneste i et fiskefartøj, jf. gældende bekendtgørelse om kvalifikationskrav til søfarende og fiskere og om sønæringsbeviser.
 Stk. 2. Søsikkerhedskurset skal opfylde kravene i den internationale konvention om uddannelse, om sønæring og om vagthold for søfarende i fiskeskibe (STCW-F-konventionen), reglement III/1 (Training and Certification of Fishing Vessel Personnel).
Kapitel 2 Uddannelsens mål § 2. Mål for læringsudbyttet omfatter den viden, de færdigheder og kompetencer, som en kursusdeltager skal opnå i uddannelsen.
Stk. 2. Læringsmål for viden er, at kursusdeltageren efter endt kursus har 1) fået grundlæggende viden om det redningsmateriel, der er om bord på et fiskefartøj, 2) fået viden om brand og brandbekæmpelse, 3) fået viden om betydningen af arbejdsmiljøet i fiskerierhvervet, 4) fået viden om de lovmæssige forhold vedrørende fiskerierhvervet og 5) fået viden om førstehjælp.
Stk. 3. Læringsmål for færdigheder er, at kursusdeltageren efter endt kursus kan 1) anvende normalt ombordværende søredningsudstyr, 2) efterse og vedligeholde søredningsudstyr og 3) medvirke ved en eventuel evakuering i forbindelse med brand.
Stk. 4. Læringsmål for kompetencer er, at kursusdeltageren efter endt kursus kan 1) deltage i sikkerhedsarbejdet om bord på et fiskefartøj og 2) medvirke til at yde livreddende førstehjælp ved forekommende ulykker og pludselige sygdomme.
 Stk. 5. Kursusdeltageren skal efter endt kursus opfylde kravene i STCW-F-konventionens reglement III/1.
Kapitel 3 Uddannelsens tilrettelæggelse § 3. Kurset tilrettelægges, så der etableres sammenhæng mellem uddannelsens teori og kursusdeltagerens praktiske erfaring.
 Stk. 2. Ny viden og nye metoder, der er relevante for kursusdeltageren, integreres i undervisningen.
 Stk. 3. Varierende undervisningsformer skal understøtte kursusdeltagerens udvikling af selvstændighed og samarbejdsevne samt evne til at tænke nyt.
 Stk. 4. Uddannelsesinstitutionen tilrettelægger uddannelsen, således at den opfylder de i stk. 1-3 nævnte krav, det i bilag 1 angivne indhold samt kravene i STCW-F-konventionen.
 Stk. 5. Uddannelsesinstitutionen er ansvarlig for gennemførelsen af uddannelsen som helhed, herunder for eventuel udlagt undervisning.
Kapitel 4 Uddannelsens varighed § 4. Søsikkerhedskursus for erfarne erhvervsfiskere er normeret til en uge, svarende til 1,5 point i European Credit Transfer System (ECTS-point).
Kapitel 5 Adgang § 5. Uddannelsesinstitutionen optager erhvervsfiskere på søsikkerhedskursus for erfarne erhvervsfiskere og sikrer, at de opfylder adgangskravene.
Stk. 2. Optagelse på søsikkerhedskursus for erfarne erhvervsfiskere forudsætter at ansøgeren 1) er i besiddelse af et gyldigt sundhedsbevis for søfarende og fiskere og 2) har mindst 2 års beskæftigelse som erhvervsfisker før 1. september 1991.
Kapitel 6 Evaluering og beviser § 6. Bedømmelser behandles efter gældende bekendtgørelse om eksamens- og prøveafholdelse samt bedømmelse af deltagere ved de maritime uddannelser (eksamensbekendtgørelse).
 Stk. 2. Uddannelsesinstitutionen udsteder kursusbevis, når kursusdeltageren har gennemført hele uddannelsen.
Kapitel 7 Underviseres kvalifikationer § 7. Underviserne skal samlet set have et kvalifikationsniveau, der ligger højere end afgangsniveauet for uddannelsen.
Ved kvalifikationer forstås ud over pædagogisk kompetence dokumenteret teoretisk, faglig og/eller professionsmæssig kompetence.
 Stk. 2. Nye undervisere skal inden for de første 3 ansættelsesår gennemføre relevant pædagogisk voksenunderviseruddannelse svarende til 30 ECTS-point, der kan opnås ved en kombination af teoretisk undervisning og opfølgning på egen uddannelsesinstitution.
Kapitel 8 Andre regler § 8. Uddannelsesinstitutionernes afgørelser i henhold til bekendtgørelsen kan indbringes for Styrelsen for Videregående Uddannelser og Uddannelsesstøtte af den, som afgørelsen angår, jf. gældende bekendtgørelse om klager inden for lov om maritime uddannelser.
Klagen indgives til uddannelsesinstitutionen, som videresender klagen til Styrelsen for Videregående Uddannelser og Uddannelsesstøtte ledsaget af en udtalelse.
Uddannelsesinstitutionen skal give klageren lejlighed til inden for en frist på mindst 1 uge at kommentere udtalelsen.
Den eventuelle kommentar fra klageren skal medsendes til Styrelsen for Videregående Uddannelser og Uddannelsesstøtte.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 Stk. 3. De af Styrelsen for Videregående Uddannelser og Uddannelsesstøtte trufne afgørelser kan ikke indbringes for højere administrativ myndighed.
§ 9. Styrelsen for Videregående Uddannelser og Uddannelsesstøtte kan tillade fravigelse af bekendtgørelsen som led i forsøg.
Samtidig fastsættes forsøgets varighed og rapporteringsform.
 Stk. 2. Styrelsen for Videregående Uddannelser og Uddannelsesstøtte kan dispensere fra bekendtgørelsen, når det findes begrundet i særlige forhold.
Kapitel 9 Ikrafttrædelse § 10. Bekendtgørelsen træder i kraft den 1. maj 2013.
Styrelsen for Videregående Uddannelser og Uddannelsesstøtte, den 16. april 2013 Inge Mærkedahl / Sune Rahn Bilag 1 Beskrivelse af indholdet i søsikkerhedskursus for erfarne erhvervsfiskere Fagemne: Søsikkerhed Kursusdeltageren skal gennem undervisningen opnå en viden om søsikkerhed og redningsmidlers praktiske brug og vedligeholdelse samt en viden om søredningstjenestens organisation og helikopterredning, således at vedkommende kan deltage i sikkerhedsarbejdet om bord på et fiskefartøj Prøvekrav: Intern prøve.
 Centrale temaer:
 Redningsmidler og udstyr  korrekt anvendelse af personlige redningsmidler, herunder helikoptersele, udsætning af redningsbåde og flåder, samt af mand-over-bord både, anvendelse af redningskrans, færdigheder i at vende en kæntret flåde, samt vedligeholdelse af fiskeskibes redningsmateriel.
 Nødsignalmateriel  nødradioer og EPIRB og SART, nødbøjer samt anvendelse af pyroteknisk nødsignalmateriel og GMDSS-systemet.
Fagemne: Arbejdsmiljø Kursusdeltageren skal gennem undervisningen i arbejdsmiljø og ergonomi opnå kvalifikationer omkring sikkerhedsrisici, således at vedkommende er i stand til at udføre arbejdet om bord på et fiskeskib på en sikkerheds- og sundhedsmæssig forsvarlig måde, samt fået opbygget en holdning til arbejdsmiljø og sikkerhed, så vedkommende er blevet bevidst om betydningen af et sikkert og sundt arbejdsmiljø.
 Endelig skal kursusdeltageren gennem undervisningen opnå kendskab til, hvilke fysiske faktorer, der påvirker kroppen under arbejde, således at vedkommende kan medvirke til at forebygge arbejdsskader ved at anvende hensigtsmæssige arbejdsstillinger og bevægelser.
 Prøvekrav: Intern prøve.
 Centrale temaer:
 Relevante regler samt forebyggende sikkerhedsarbejde  love og regler af betydning for egen og andres sikkerhed, metoder til forebyggelse af ulykker om bord på fiskeskibe, arten og anvendelsen af personlige værnemidler.
 Faremomenter under udsætning og optagning af fiskegrej  vejr og strømforhold, grejets beskaffenhed, belysningsforhold, kommunikationsforhold samt klargøring.
 Faremomenter under lastning og losning  forholdsregler ved isning af fisk, fryselaster samt issneglen, certificering af laste- og lossegrej samt forholdsregler ved udvikling af svovlbrinte.
 Faremomenter under fortøjning  forholdsregler ved klargøring af fortøjningsgrej, brug af korrekt fortøjningsgrej samt vedligeholdelse af grejet, arbejds- og brudbelastning for trosser og wire, risikozoner.
 Arbejdsmiljø og ergonomi om bord på fiskeskibe  korrekt løfteteknik, metoder og værktøjer til systematisk arbejdsmiljøarbejde, herunder arbejdspladsvurdering (APV).
 Sikkerhed og vagthold  risikozoner under arbejdsprocesser, sikkerhedsiagttagelser under firing og hivning af anker, grundprincipperne for vagthold på fiskeskibe.
Fagemne: Fiskerierhvervets organisatoriske forhold Kursusdeltageren skal orienteres om fiskerierhvervets forhold, herunder berøring med offentlige myndigheder og institutioner samt pligter og rettigheder i forhold til sømandsloven.
Prøvekrav: Ingen Centrale temaer:
 Søfartssociale forhold  søfartssociale og sundhedsmæssige regler, pligter og rettigheder i medfør af sømandsloven, fiskerilovgivningen og søulykker, Fiskeriets Arbejdsmiljøråd samt havnesikkerhedsudvalgene.
Fagemne: Førstehjælp Kursusdeltageren skal gennem undervisningen i førstehjælp i henhold til Dansk Førstehjælpsråds retningslinjer opnå kvalifikationer til at yde livreddende førstehjælp ved forekommende ulykker og pludselige sygdomme på en sådan måde, at syge eller tilskadekomne holdes i live/genoplives indtil mere kvalificeret hjælp når frem.
 Prøvekrav: Bestået Dansk Førstehjælpsråds kursus i førstehjælp på mellemniveau.
 Centrale temaer:
 Livreddende førstehjælp  medicinkisten, hypotermi.
Fagemne: Brandbekæmpelse Kursusdeltageren skal gennem undervisningen opnå en grundlæggende viden om brand og brandbekæmpelse om bord i fiskeskibe, så vedkommende opnår en bevidst ansvarlig adfærd og omgang med brandfarlige stoffer og materialer og er klar over brandforebyggende foranstaltninger om bord.
 Prøvekrav: Intern prøve.
 Centrale temaer:
 Forebyggelse af brand og brandslukning i skibe  egnede transportable brandslukkere til slukning af forskellige former for brande og deres risici, varslings- og brandslukningsanlæg på fiskeskibe.
 Forholdsregler, brandsikring og brandruller  forholdsregler ved opdagelse af brand, adfærd ved undvigelse af brandområde, brandsikring i forbindelse med vedligeholdelsesarbejde, formålet med brandruller og retningslinjer for afholdelse af brandmanøvrer.
 Evakuering  kenskab til evakuering i forbindelse med brand.
 Håndtering og vedligeholdelse af slukningsmidler  slukningsmidlers rutinemæssige vedligeholdelse, konstruktive og forebyggende foranstaltninger til undgåelse af brande.
