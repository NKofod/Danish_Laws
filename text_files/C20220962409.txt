Rigsadvokatmeddelelsen, afsnittet:  Færdsel - Forsikring (færdselslovens §§ 101-106) 1. Overblik og tjekliste 2. Politiets efterforskning og sagsbehandling 3. Forberedelse 4. Jura Færdselslovens kapitel 16  §§ 101-116 indeholder regler om erstatning og forsikring.
Det er kun bestemmelsen i færdselslovens § 105, hvorefter motordrevne køretøjer skal være dækket af en ansvarsforsikring, der er strafbelagt.
Med virkning fra den 1. januar 2019 er der indført en dagsgebyrordning i færdselslovens § 106, stk. 4 og 5, hvorefter Dansk Forening for International Motorkøretøjsforsikring (DFIM) har mulighed for at opkræve et dagligt gebyr for manglende ansvarsforsikring af et motordrevet køretøj.
Det fremgår af lovforslag nr. 152 (FT 2017-18) om ændring af færdselsloven og lov om registrering af køretøjer (Indførelse af dagsgebyr ved manglende betaling af ansvarsforsikringspræmie for motordrevne køretøjer m.v.), de almindelige bemærkninger, punkt 2.1.1., at dagsgebyrordningen ikke er en strafferetlig sanktion, men en mulighed for DFIM til på privatretligt grundlag at opkræve et dagligt gebyr med henblik på at motivere til forsikringstegning mv.
 Dagsgebyrordningen er en sideløbende ordning, der hverken ændrer på sanktionen for manglende tegning af forsikring efter færdselslovens § 105, jf. § 118, stk. 1, nr. 1, eller på politiets mulighed for i medfør af bekendtgørelse om registrering af køretøjer at inddrage nummerpladerne fra et køretøj, der ikke er forsikret.
Dagsgebyret kan pålægges dagligt, indtil ansvarsforsikring er tegnet, køretøjet afmeldt eller nummerpladerne er fjernet af politiet i medfør af køretøjsregistreringslovens regler.
Betaling af pålagte dagsgebyrer gør det ikke ud for betaling af den skyldige forsikringspræmie.
Med henblik på at sikre, at pålagte dagsgebyrer betales, fremgår det af § 106, stk. 6, at der ikke kan tegnes ansvarsforsikring for et motordrevet køretøj, før skyldige gebyrer, som forsikringstageren er pålagt i henhold til stk. 4, er betalt.
Betaling af skyldige dagsgebyrer er således en betingelse for, at forsikringstager kan tegne ansvarsforsikring for det pågældende eller et nyt køretøj.
4.1. Anvendelsesområdet for færdselslovens § 105, jf. § 106 Efter færdselslovens § 106, stk. 1, påhviler forsikringspligten for registreringspligtige motordrevne køretøjer ejeren eller brugeren.
For andre motordrevne køretøjer påhviler pligten den, der bruger køretøjet eller lader det bruge på vej, jf. færdselslovens § 106, stk. 2.
 For selvkørende motorkøretøjer, der er omfattet af forsøgsordninger efter § 92 g, stk. 1, og selvkørende enheder, som er omfattet af forsøgsordninger efter § 92 m, stk. 1, påhviler forsikringspligten tilladelsesindehaveren, jf. færdselslovens § 106, stk. 3.
5. Straf og andre retsfølger 5.1. Strafpåstande i sager om overtrædelse af færdselslovens § 105, jf. § 106 Bødetaksterne på færdselsområdet blev revideret ved lov nr. 184 af 8. marts 2011, og gælder for overtrædelser begået den 1. januar 2012 eller senere.
Se herom i rigsadvokatmeddelelsen afsnittet om Færdsel  Generelle retningslinjer for sanktionspåstande i færdselssager.
 Overtrædelser af færdselslovens kapitel 16 straffes som udgangspunkt med en bøde på 1.000 kr., jf. færdselslovens § 118 a, stk. 1.
 Det bemærkes, at den anførte bødetakst forudsættes anvendt ved overtrædelser af færdselslovens § 105, jf. § 106, stk. 1, hvor forsikringen ikke har været holdt i kraft i en kortvarig periode.
Er der tale om en længerevarende periode, må det antages, at bøden skal afspejle det beløb, der er sparet på forsikringspræmien, jf.
TfK 2001.538/2Ø, hvor bøden for at have ført en uindregistreret og uforsikret bil i en periode på 1 år og 4 måneder blev fastsat til 10.000 kr. under hensyn til, at T ikke havde betalt vægtafgift på 2.500 kr. og forsikringspræmie på 7.200 kr. i perioden.
6. Efter dom 7. Love og forarbejder Ændringslove  Lov nr. 732 af 8. juni 2018 om ændring af færdselsloven og lov om registrering af køretøjer (Indførelse af dagsgebyr ved manglende betaling af ansvarsforsikringspræmie for motordrevne køretøjer m.v.)  Lov nr. 491 af 17. juni 2008 om ændring af færdselsloven, konfiskation m.m.
  Lov nr. 1560 af 20. december 2006 om ændring af færdselsloven, behandling af erstatningskrav efter færdselsuheld m.m.
 Lov nr. 317 af 17. maj 1995 om ændring af færdselsloven  Lov nr. 258 af 19. april 1995 om ændring af færdselsloven  Lov nr. 98 af 9. februar 1994 om ændring af færdselsloven, vægtafgiftsloven og lov om afgift af ansvarsforsikringer af motorkøretøjer m.m.
Bekendtgørelser  Bekendtgørelse nr. 1618 af 18. december 2018 om ansvarsforsikring for motorkøretøjer mv.
