 Justitsministeriet har den 4. januar 1963 tilskrevet Landsforeningen  

 Danske Vognmænd, Jens Kofodsgade 1, København K, således:
 »I en hertil indsendt skrivelse har landsforeningen ansøgt om  

 dispensation fra bestemmelsen i stk. 1, nr. 4, i justitsministeriets  

 bekendtgørelse nr. 271 af 25. maj 1940 om motorkøretøjers anvendelse til  

 snerydning som ændret ved bekendtgørelse nr. 14 af 29. januar 1953, hvorefter  

 der foroven på eller ved venstre side af førerhuset på motorvogne, der  

 anvendes til snerydning, skal anbringes en projektør, som viser gult lys og  

 herudover opfylder en række nærmere opregnede krav, og der i stedet meddeles  

 tilladelse til anbringelse af to gult lysende lygter ved forrudens underkant.
Det fremgår af sagen, at den påbudte projektør efter omstændighederne kan  

 virke blændende for føreren, og at den undertiden belyser sneploven  

 utilstrækkeligt, hvilket særlig kan være til gene for modkørende.
Det fremgår  

 endvidere, at et medlem af Svendborg amts vognmandsforening forsøgsvis har  

 forsynet nogle lastmotorvogne, der anvendes til snerydningskørsel for  

 Svendborg amts vejvæsen og forskellige sognekommuner, med to ved forrudens  

 underkant placerede lygter, og at denne anbringelsesmåde har virket  

 tilfredsstillende.
 I anledning heraf tillader justitsministeriet herved, at køretøjer, der  

 anvendes til snerydning og er forsynet med en så høj sneplov, at køretøjets  

 nærlys dækkes af ploven, forsynes med yderligere to nærlys anbragt i passende  

 højde ved køretøjets forende eller ved førerhuset, så at de kan lyse ud over  

 sneploven, forudsat at lygterne iøvrigt opfylder de for nærlys gældende  

 bestemmelser, samt at ledningsforbindelsen til dem afbrydes, når der ikke  

 medføres sneplov, således at de ikke kan tændes fra førerens plads.
Justitsministeriet kan derimod ikke tillade fritagelse for kravet om  

 anbringelse af en projektør, der kan være nødvendig ved vending og tilfælde,  

 hvor de tilladte ekstra nærlys ikke kan belyse vejbanen foran køretøjet  

 tilstrækkeligt, f.eks. på grund af sneansamlinger over ploven.« P.M.V.
 E.B.
 Robert Dam.
