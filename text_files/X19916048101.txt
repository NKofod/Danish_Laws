Tilsynet udtalte, at en påtænkt forening med det formål at fordele  

 økonomisk risiko ved driftssygdom blandt en begrænset medlemsskare, kunne  

 holdes uden for tilsyn efter Lov om forsikringsvirksomhed, såfremt visse  

 opregnede krav var opfyldt Forespørgsel om, hvorvidt en påtænkt forening, hvis formål skulle være at  

 afhjælpe medlemmernes økonomiske følger af smitsomme sygdomsangreb med  

 bakterier i medlemmernes besætning bestående af dyr indenfor fjerkræavl,  

 udøver virksomhed omfattet af lov om forsikringsvirksomhed.
 Som medlemmer i foreningen skulle alene optages producenter, der leverede  

 til en bestemt fælles distributør, og kontingent til foreningen skulle  

 betales ved, at der blev tilbageholdt et nærmere fastsat beløb i afregninger.  

 Blev et bakterieangreb konstateret i en besætning, og der blev lidt et tab i  

 forbindelse med, at besætningen måtte aflives, var der krav på støtte fra  

 foreningen til dækning af disse omkostninger efter nærmere angivne kriterier.  

 Foreningen skulle på ingen måde være overskudsgivende, men alene hvile i sig  

 selv.
 Forespørgeren rejste særligt spørgsmål om, hvilken betydning det ville  

 have, hvis formålet blev ændret således, at medlemmet ikke havde egentlig  

 retskrav på støtte, såfremt de nærmere kriterier var opfyldt, men at der  

 alene var tale om en hensigtserklæring fra foreningens side om, at støtte  

 kunne ydes i tilfælde af, at et medlem måtte konstatere tab.
 Tilsynet antog, at den påtænkte ordning kunne holdes udenfor tilsyn efter  

 lov om forsikringsvirksomhed, såfremt ordningen blev etableret til  

 administration af fordeling af indbetalte bidrag, og det udtrykkeligt kom til  

 at fremgå af foreningens vedtægter, at medlemmerne intet krav havde på  

 foreningen, og at der efter hver enkelt skade måtte ansøges om midler til  

 dækning af udgifterne, og endelig at ydelserne blev afhængige af de til  

 enhver tid værende midler.
 Tilsynet henledte samtidig opmærksomheden på, at foreningen ikke i  

 benævnelser eller henvendelser til offentligheden måtte benytte ord, der var  

 egnet til at fremkalde det indtryk, at foreningen drev forsikringsvirksomhed.
