Bekendtgørelse om tilsyn, gebyr m.v. for olie- og gasanlæg1) I medfør af § 39, stk. 1, § 45 c, § 55, stk. 1 og 3, og § 61, stk. 1, i lov om beskyttelse af havmiljøet, jf. lovbekendtgørelse nr. 963 af 3. juli 2013, som ændret ved lov nr. 1499 af 23. december 2014, fastsættes:
Kapitel 1 Anvendelsesområde § 1. Bekendtgørelsen finder anvendelse for olie- og gasanlæg, som defineret i bekendtgørelse om beredskab ved forurening af havet fra olie- og gasanlæg, rørledninger og andre platforme.
Kapitel 2 Tilsyn § 2. Miljøstyrelsen udarbejder en beskrivelse af, hvordan godkendelse af operatørenes beredskabsplaner og tilsyn med operatørernes beredskab varetages, herunder i relevant omfang en beskrivelse af håndhævelsesmuligheder og af procedurer for at sikre koordination med de opgaver vedrørende olie- og gasanlæg, som Arbejdstilsynet varetager efter offshoresikkerhedsloven.
Beskrivelsen udarbejdes i overensstemmelse med bilag 1.
 Stk. 2. Beskrivelsen offentliggøres på Miljøstyrelsens og Arbejdstilsynets hjemmesider.
Kapitel 3 Gebyr mv.
 § 3. Miljøstyrelsens udgifter til sagsbehandling i forbindelse med revision af beredskabsplaner, som er godkendt af Miljøstyrelsen inden den 19. juli 2016, refunderes af de berørte operatører, for så vidt angår de forhold, der er nævnt i bilag 2.
 § 4. Miljøstyrelsens udgifter, jf. § 3, beregnes på grundlag af en opgørelse over det antal timer, der er registreret som medgået ved sagsbehandlingen af den enkelte operatørs beredskabsplan, jf. dog stk. 3.
Stk. 2. Timesatsen fastsættes på grundlag af den gennemsnitlige lønudgift til de medarbejdere, der deltager i sagsbehandlingen, tillagt en forholdsmæssig andel af de øvrige administrative omkostninger forbundet med sagsbehandlingen i det pågældende regnskabsår.
Timesatsen reguleres én gang årligt.
 Stk. 3. Miljøstyrelsens udgifter til undersøgelser, konsulentbistand, herunder bistand fra andre myndigheder og tjenesterejser m.v., der efter regning kan henføres til sagsbehandlingen af den enkelte operatørs beredskabsplan, betales på grundlag af en opgørelse over disse udgifter udarbejdet af Miljøstyrelsen.
 § 5. Efter udløbet af et regnskabsår udarbejder Miljøstyrelsen på grundlag af den for året fastsatte timesats, jf. § 4, stk. 2, en opgørelse over de beløb, som skal betales for det pågældende år.
 § 6. Betaling af udgifter efter denne bekendtgørelse skal ske senest 30 dage efter, at opkrævning heraf er afsendt.
 § 7. Operatører skal vederlagsfrit fra det sted, hvor operatøren normalt transporterer ansatte til og fra olie- og gasanlæg, stille transport til og fra anlægget, herunder overførsel af udstyr samt kost og logi og andre fornødenheder til rådighed for Miljøstyrelsens repræsentanter i forbindelse med tilsynsvirksomhed på olie- og gasanlægget.
Kapitel 4 Rapportering til Europa-Kommissionen § 8. Miljøstyrelsen videregiver årligt de i bilag 3 nævnte oplysninger til Arbejdstilsynet med henblik på videregivelse af en rapport til Europa-Kommissionen.
Oplysningerne offentliggøres på Miljøstyrelsens og Arbejdstilsynets hjemmesider i det format, der er fastlagt i forordning (EU) nr. 1112/2014.
 Stk. 2. Operatøren af et olie- og gasanlæg afgiver på Miljøstyrelsens anmodning de oplysninger, der er nævnt i bilag 3, pkt. 2 og 4, til brug for den i stk. 1 nævnte rapport.
Kapitel 5 Straf og ikrafttrædelse § 9. Med mindre højere straf er forskyldt efter den øvrige lovgivning, straffes med bøde, den der ikke efterkommer en anmodning om afgivelse af oplysninger efter § 8, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 10. Bekendtgørelsen træder i kraft den 19. juli 2015.
Miljø- og Fødevareministeriet, den 10. juli 2015 Eva Kjer Hansen / Michel Schilling Bilag 1 Beskrivelse af Miljøstyrelsens godkendelses- og tilsynsarbejde Beskrivelsen af hvordan godkendelse af operatørenes beredskabsplaner og tilsyn med operatørernes beredskab varetages, skal omfatte følgende:
 1. En beskrivelse af organiseringen af Miljøstyrelsens godkendelses- og tilsynsarbejde i relation til olie- og gasanlæg, herunder af samarbejde og koordinering med Arbejdstilsynet og Energistyrelsen samt baggrunden herfor.
 2. En hensigtserklæring om tilsyn og håndhævelse med olie- og gasanlæg, herunder beskrivelse af hvordan gennemskuelighed, ensartethed, proportionalitet og objektivitet i reguleringen af olie- og gasanlæg sikres opretholdt.
 3. En beskrivelse af Miljøstyrelsens opgaver og handlingsprioriteter i forhold til operatørernes beredskab og beredskabsindsats samt en plan for gennemførelsen af tilsynet, som opdateres én gang årligt.
 4. En beskrivelse af hvordan Miljøstyrelsen vil gennemføre tilsyn med operatører af olie- og gasanlæg og sikre, at operatørerne opfylder deres forpligtelser i henhold til bekendtgørelse om beredskab ved forurening af havet fra olie- og gasanlæg, rørledninger og andre platforme og bekendtgørelse om indberetning i henhold til lov om beskyttelse af havmiljøet.
 5. En beskrivelse af hvordan Miljøstyrelsen vil behandle og bedømme relevante dele af sikkerheds- og sundhedsredegørelser, jf. offshoresikkerhedsloven.
 6. En beskrivelse af hvordan det skal fastsættes, hvor hyppigt der skal gennemføres tilsyn med en given operatørs foranstaltninger til at begrænse risici for større ulykker, herunder for ricisi for større miljøhændelser, og udarbejdelse af tilsynsrapporter.
Bilag 2 Refusion af udgifter til sagsbehandling Miljøstyrelsens udgifter til sagsbehandling i forbindelse med revision af beredskabsplaner refunderes af de berørte operatører, for så vidt angår følgende forhold:
 1. Analysen af beredskabets effektivitet, jf. bilag 1, pkt. 7, i bekendtgørelse om beredskab ved forurening af havet fra olie- og gasanlæg, rørledninger og andre platforme.
 2. Beskrivelsen af koordinationen med det statslige beredskab, jf. bilag 1, pkt. 8, i bekendtgørelse om beredskab ved forurening af havet fra olie- og gasanlæg, rørledninger og andre platforme.
 3. Beskrivelsen af uddannelses- og øvelsesaktiviteter, jf. bilag 1, pkt. 9, i bekendtgørelse om beredskab ved forurening af havet fra olie- og gasanlæg, rørledninger og andre platforme.
 4. Dokumentationen for operatørens vurdering af kemikalier, der vil kunne anvendes som dispergeringsmiddel, jf. bilag 1, pkt. 10, i bekendtgørelse om beredskab ved forurening af havet fra olie- og gasanlæg, rørledninger og andre platforme.
 5. Beskrivelsen af hvordan det sikres, at beredskabsudstyr til enhver tid er egnet til bekæmpelse, herunder i forhold til effektivitet og under hensyntagen til bedste praksis i EU-området, og hvordan det er kompatibelt og interoperabelt i forhold til udstyr, der anvendes i nabolande, jf. bilag 1, pkt. 11, i bekendtgørelse om beredskab ved forurening af havet fra olie- og gasanlæg, rørledninger og andre platforme.
Bilag 3 Oplysninger i den årlige rapport til Europa-Kommissionen 1. Oplysning om antal og arten af gennemførte tilsyn, herunder om håndhævelse og afgørelser ved domstolene.
 2. Supplerende oplysninger om hændelsesdata der er indberettet efter § 14 a i bekendtgørelse nr. 573 af 18. juni 2008 om indberetning i henhold til lov om beskyttelse af havmiljø med senere ændringer.
 3. Væsentlige ændringer i regelgrundlagt for olie- og gasanlæg indenfor Miljøstyrelsens område.
 4. Oplysning om forebyggelse af større ulykker og begrænsning af følgerne heraf.
1) Bekendtgørelsen gennemfører dele af Europa-Parlamentets og Rådets direktiv 2013/30/EU af 12. juni 2013 om sikkerheden i forbindelse med offshore olie- og gasaktiviteter og om ændring af direktiv 2004/35/EF, EU-Tidende 2013, nr.
L 178, side 66.
