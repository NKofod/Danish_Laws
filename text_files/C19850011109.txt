(Til alle amtsråd, kommunalbestyrelser,  

 skolekommissioner, skolenævn, fælleslærerråd, lærerråd og  

 skoleledere) Undervisningsministeriet har tidligere henstillet til kommunerne at undgå  

 udgiftsstigninger på folkeskoleområdet.
Dette er senest sket i cirkulære af  

 15. december 1982 om begrænsning af udgifterne til folkeskolen, som  

 indeholder en kraftig henstilling til kommunerne om i skoleåret 1983/84 og  

 følgende skoleår at fastsætte det gennemsnitlige løntimeforbrug pr. elev  

 således, at det ikke overstiger forbruget pr. elev i skoleåret 1981/82.  

 Cirkulæret af 15. december 1982 er optrykt som bilag til dette cirkulære.
De foreliggende oplysninger viser, at kommunerne i skoleåret 1983/84 stort  

 set har fulgt henstillingen om at fastholde 1981/82-niveauet.
På denne  

 baggrund og under hensyn til, at de henstillinger, der er indeholdt i  

 cirkulæret af 15. december 1982, også gælder for skoleåret 1984/85 og  

 følgende skoleår, har man ikke fra undervisningsministeriets side fundet  

 anledning til forud for skoleåret 1984/85 at udsende en fornyet henstilling  

 om at fastholde 1981/82-standarden.
Imidlertid tyder den foreløbige opgørelse  

 af timeforbruget i skoleåret 1984/85 på, at der for dette skoleår er sket en  

 stigning af timeforbruget pr. elev i forhold til de foregående år.
Der er  

 således tale om en stigning i det gennemsnitlige løntimeforbrug pr. elev til  

 2,34 mod 2,26 året før og 2,25 i skoleåret 1981/82. En del af denne stigning  

 skyldes dog aftalemæssige tjenestetidsændringer.
Det må endvidere  

 understreges, at der er tale om gennemsnitstal opgjort på landsbasis, og at  

 der meget vel kan forekomme kommuner, hvor forbruget har været uændret.  

 Undervisningsministeriet agter i øvrigt at iværksætte en nærmere analyse af  

 opgørelsen af timeforbruget i skoleåret 1984/85 med henblik på at finde frem  

 til årsagerne til stigningerne.
Der vil senere blive udsendt meddelelse om  

 resultatet af denne analyse.
 På denne baggrund har man fra undervisningsministeriets side fundet det  

 nødvendigt på ny at henstille til kommunerne at fastsætte løntimeforbruget  

 pr. elev således, at det ikke overstiger forbruget pr. elev i skoleåret  

 1981/82.
Man er fra undervisningsministeriets side opmærksom på, at timeforbruget  

 for skoleåret 1985/86 gennem vedtagelse af timefordelingsplan m.v. allerede  

 er fastlagt i store træk.
I det omfang, kommunerne har mulighed for at  

 påvirke forbruget, skal man henstille, at forbruget allerede i skoleåret  

 1985/86 fastsættes således, at det ikke overstiger forbruget i skoleåret  

 1981/82, og at man i de kommuner, hvor dette ikke er muligt, fra skoleåret  

 1986/87 når ned på dette niveau.
Henstillingen, der ikke alene vedrører skoleårene 1985/86 og 1986/87, men  

 også de følgende skoleår, omfatter såvel normalundervisning som  

 specialundervisning og reduktionstimer.
I det omfang, der inden for et af  

 områderne forekommer stigninger, bør de modsvares af tilsvarende fald i  

 udgifterne inden for et andet område.
Henstillingen om at fastholde uændret timeforbrug pr. elev er ikke til  

 hinder for, at der sker en omstilling af folkeskolens undervisning, f.eks.  

 ved at kommunerne udnytter muligheden for at give eleverne flere timer.  

 Undervisningsministeriet forudsætter dog, at der ikke herved sker nogen  

 forhøjelse af kommunernes samlede løntimeforbrug pr. elev.
Den enkelte  

 kommune må derfor overveje de forskellige eksisterende muligheder - se f.eks.  

 nedenfor - for at opnå kompenserende besparelser og foretage  

 timetalsudvidelserne i takt med, at det bliver muligt at udnytte disse  

 muligheder.
I.
For så vidt angår normalundervisningsområdet ligger det gennemsnitlige  

 lærerskematimeforbrug pr. elev i skoleåret 1984/85 ifølge den foreløbige  

 opgørelse på 1,54 mod 1,52 året før og i skoleåret 1981/82, idet det herved  

 er taget i betragtning, at ændringer i aldersfordelingen blandt eleverne har  

 betydning for størrelsen af forbruget.
Forbruget ligger således i skoleåret  

 1984/85 11,6pct. over den vejledende gennemsnitsnorm for  

 lærerskematimeforbruget pr. elev på 1,38, der er udsendt fra  

 undervisningsministeriet.
Som det fremgår af ovenstående, er det vigtigt, at  

 kommunerne fastlægger lærerskematimeforbruget pr. elev således, at man undgår  

 stigninger i timeforbruget pr. elev i forhold til forbruget i skoleåret  

 1981/82.
De tidligere udsendte cirkulærer om begrænsning af udgifterne til  

 folkeskolen indeholder en række anvisninger til kommunerne om muligheden for  

 at begrænse lærerskematimeforbruget til normalundervisning.
Med hensyn til  

 det nærmere indhold af disse anvisninger henvises til cirkulæret af 15.  

 december 1982.
 Ifølge indberetningerne fra kommunerne er der i skoleåret 1984/85 sket et  

 yderligere fald i den gennemsnitlige klassekvotient på 1.-10. klassetrin til  

 18,4 mod 18,5 i 1983/84 og 18,6 i 1981/82. Dette fald er særlig markant for  

 så vidt angår 1. klasse, hvor den gennemsnitlige klassekvotient i 1984/85 er  

 18,3 mod 18,6 året før og i 1981/82. På denne baggrund skal man blandt de  

 tidligere anvisninger særligt fremhæve betydningen af, at kommunerne søger at  

 undgå at danne klasser med for lavt elevtal ved fordelingen af børn i 1.  

 klasser.
Man er fra undervisningsministeriets side opmærksom på, at det på grund af  

 det faldende elevtal kan være vanskeligere end tidligere at opnå rimelige  

 klassestørrelser.
Det er derfor vigtigt, at kommunerne følger de anvisninger,  

 der er indeholdt i de tidligere cirkulærer, med henblik på at undgå et  

 fortsat fald i den gennemsnitlige klassekvotient.
Selv om folkeskoleloven ikke indeholder nogen begrænsninger med hensyn til  

 muligheden for at foretage klasseopbrydninger ved overgangen fra  

 børnehaveklasse til 1. klasse, er det alligevel i mange kommuner almindeligt,  

 at børnehaveklasser videreføres samlet som 1. klasser.
Kommunerne må derfor  

 allerede ved fordelingen af børn i børnehaveklasser være opmærksomme på  

 behovet for at opnå rimelige klassestørrelser.
Man skal i denne forbindelse  

 henlede opmærksomheden på, at der efter § 15, stk. 3, i folkeskoleloven er  

 mulighed for at danne børnehaveklasser med mere end 22 børn, hvis der stilles  

 kvalificeret medhjælp til rådighed, eller hvis der gives deletimer, hvor  

 arbejdet varetages af en person med den i folkeskolelovens § 28 nævnte  

 uddannelse.
Det er i praksis antaget, at der skal gives mindst en deletime  

 dagligt.
Man skal yderligere pege på, at der med virkning fra 1. august 1984 er  

 gennemført en række ændringer af folkeskoleloven, som har forbedret  

 kommunernes muligheder for at fastholde lærerskematimeforbruget pr. elev ved  

 skoler med lavt elevtal.
Med hensyn til det nærmere indhold af disse  

 ændringer henvises til undervisningsministeriets cirkulære af 22. juni 1984  

 om ændring af lov om folkeskolen (skolefritidsordninger, bevarelse af små  

 skoler, skolenedlæggelser m.v.) En eventuel udvidelse af de mindste elevers ugentlige timetal vil  

 kommunerne bl.a. kunne kompensere ved i stedet for deletimer at give timer  

 for hele klassen (fællestimer). Den enkelte kommune må ud fra lokale  

 overvejelser vurdere, om fællestimer er at foretrække for deletimer, eller om  

 deletimerne ønskes bevaret, således at der ikke på dette grundlag kan ske en  

 udvidelse af elevernes timetal.
Ministeriet kan anbefale, at deletimer  

 ombyttes til fællestimer i det omfang, det er nødvendigt for at gennemføre en  

 ønsket omstilling.
II.
På specialundervisningsområdet ligger det gennemsnitlige  

 lærerskematimeforbrug i skoleåret 1984/85 ifølge den foreløbige opgørelse  

 ligesom året før på 0,30 mod 0,31 i skoleåret 1981/82.
Forbruget på dette område synes således at have stabiliseret sig - men  

 efter en periode med meget stærk vækst.
Bl.a. på baggrund af faldet i de  

 gennemsnitlige klassekvotienter er det undervisningsministeriets opfattelse,  

 at kommunerne, jfr. bemærkningerne herom i indledningen til cirkulæret, bør  

 overveje de omstillingsmuligheder, herunder muligheden for at give eleverne  

 flere timer, der måtte ligge i at begrænse forbruget af  

 specialundervisningstimer.
Kommunerne vil på denne måde kunne gennemføre nye  

 initiativer på normalundervisningsområdet - og derved forbedre dette med  

 bl.a. den virkning, at færre elever får behov for specialundervisning - uden  

 at det medfører stigninger i det samlede timeforbrug.
For at give kommunerne mulighed for at gennemføre en begyndende omlægning  

 af folkeskolens specialundervisning, således at der lægges øget vægt på  

 normalundervisningen, agter undervisningsministeriet at ophæve reglerne om  

 maksimale holdstørrelser ved undervisning på hold og i klinik, som i dag er  

 henholdsvis 4 og 6, men de gennemsnitlige holdstørrelser er betydeligt  

 lavere.
F.eks. vil der kunne opnås en besparelse ved at nedsætte timetallet  

 til disse former for undervisning.
Selv efter en forhøjelse af de  

 gennemsnitlige holdstørrelser på hold og i klinik med 1, vil de  

 gennemsnitlige holdstørrelser ligge under de gennemsnitlige klassekvotienter  

 i specialklasser, som jo gennemgående er oprettet med henblik på svært  

 handicappede elever.
Ligeledes ophæves reglerne om den ugentlige åbningstid  

 for klinikker.
Gennem disse regelændringer, der vil få virkning fra 1. august  

 1986, får kommunerne mulighed for en mere fleksibel udnyttelse af  

 specialundervisningstimerne, således at der vil kunne overføres ressourcer  

 fra specialundervisning til normalundervisning.
Undervisningsministeriet kan  

 stærkt anbefale, at der overføres timer fra specialundervisning til  

 normalundervisning i det omfang, det er nødvendigt for at muliggøre en ønsket  

 omstilling.
 Som det fremgår, forudsættes hele den derved fremkomne besparelse anvendt  

 til forbedring af undervisningen, samtidig med at en stigning i det samlede  

 timeforbrug pr. elev undgås.
III.
For så vidt angår andre udgifter end lærerlønsudgifter, skal man  

 ligesom i det tidligere cirkulære opfordre kommunerne til at undersøge  

 muligheden for at begrænse udgifterne, idet man henviser til de anvisninger,  

 der er indeholdt i dette cirkulære.
 Specielt med hensyn til kommunernes befordringsforpligtelse skal man  

 henlede opmærksomheden på, at der med virkning fra 1. august 1983 er  

 gennemført en lempelse af forpligtelsen, idet der ikke længere er fastsat  

 regler om opsamlingsstedet, og det er overladt til kommunerne selv at  

 administrere lovens bestemmelse om befordring fra (til) hjemmet eller dettes  

 nærhed.
 Ovenstående cirkulære træder i stedet for cirkulære af 28. juni 1985.
Undervisningsministeriet, den 3. oktober  

 1985 P.
M.
V.
