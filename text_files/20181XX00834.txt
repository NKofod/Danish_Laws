Skriftlig fremsættelse (15. marts 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om ændring af selskabsskatteloven og forskellige andre love (Forlængelse af overgangsordning for fastsættelse af bilers brændstofforbrug) (Lovforslag nr.
L 207) Regeringen (Venstre, Liberal Alliance og Det Konservative Folkeparti) ønsker med dette lovforslag at sikre, at der skabes ro om bilmarkedet ved overgangen til den nye WLTP-metode ved at forlænge den gældende overgangsordning ved opgørelse af brændstofforbruget, som anvendes til fastsætte registreringsafgift og brændstofforbrugsafgift.
 Efter de gældende regler opgøres brændstofforbruget efter den såkaldte NEDC2-metode tillagt 10 pct. til og med den 31. marts 2019 (overgangsordningen). Fra den 1. april 2019 fastsættes brændstofforbruget efter WLTP-metoden tillagt 21 pct.
Det har imidlertid vist sig, at der desværre er en betydelig usikkerhed knyttet til konkrete målinger af de biler, der er blevet typegodkendt efter WLTP-metoden.
Senest har Europa-Kommissionen valgt at stramme op på retningslinjerne for de konkrete målinger.
Regeringen har sammen med Dansk Folkeparti sænket bilbeskatningen væsentligt siden 2015 og ønsker naturligvis, at lempelserne af registreringsafgiften slår igennem i markedet, og at der er ro om bilafgifterne.
Derfor foreslås det, at den gældende overgangsordning, hvor brændstofforbruget opgøres efter NEDC2-metoden tillagt 10 pct., forlænges indtil udgangen af 2020. Forslaget betyder, at der ikke pr. 1. april 2019 sker ændringer i den måde, brændstofforbruget og bilafgifterne for nye biler fastsættes.
Da den gældende overgangsordning ophører den 1. april 2019, har behandling af lovforslaget en hastende karakter, hvis det skal undgås, at der skabes usikkerhed om opgørelse af bilernes brændstofforbrug, og derved uro på bilmarkedet.
Lovforslaget ønskes derfor hastebehandlet med henblik på vedtagelse og ikrafttrædelse den 1. april 2019. Det forudsætter en række dispensationer fra reglerne i Folketingets Forretningsorden, som jeg håber, at Folketinget vil se velvilligt på.
Dette er også årsagen til, at lovforslaget er sendt i en uhyre kort høring henover fremsættelsen.
Jeg står naturligvis til rådighed og vil besvare spørgsmål fra høringsparter også efter afslutning af høringsperioden, såfremt der måtte opstå behov herfor.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
