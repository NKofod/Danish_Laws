Betænkning afgivet af Social- og Indenrigsudvalget den 25. februar 2021 Betænkning over Forslag til lov om ændring af lov om tilgængelighed af offentlige organers websteder og mobilapplikationer (Justering af undtagelse for tredjepartsindhold på offentlige organers websteder og mobilapplikationer) [af finansministeren (Nicolai Wammen)]:
1. Ændringsforslag Finansministeren har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialistisk Folkeparti Socialistisk Folkepartis medlemmer af udvalget konstaterer, at ministeren i sine svar på udvalgets spørgsmål til lovforslaget har fastslået, at det er den offentlige myndighed eller det offentligretlige organ, der producerer indholdet, som er ansvarlig for at sikre, at indholdet overholder lovens krav.
Ministeren har endvidere oplyst, at Digitaliseringsstyrelsen er i dialog med KL og Danske Regioner om de økonomiske og administrative omkostninger ved lovforslaget.
SF opfordrer i den forbindelse til, at ministeren følger op på arbejdet med implementeringen af lovforslaget, dels i forhold til de økonomiske og administrative omkostninger, dels i forhold til at sikre den mest hensigtsmæssige implementering på tværs af myndigheder og organer.
SF konstaterer samtidig, at lov om tilgængelighed af offentlige organers websteder og mobilapplikationer udelukkende finder anvendelse for offentlige myndigheder og offentligretlige organer, og at loven ikke stiller krav om tilgængelighed af digital post eller e-mail, som private virksomheder sender.
SF opfordrer i den forbindelse til, at der iværksættes et arbejde med henblik på at sikre, at private virksomheder som f.eks. pensionsselskaber, forsikringsselskaber og banker også lever op til regler for webtilgængelighed.
Med disse bemærkninger kan SF støtte lovforslaget.
4. Ændringsforslag med bemærkninger Ændringsforslag Til § 1 Af finansministeren, tiltrådt af udvalget:
 1) Nr. 1 affattes således:
 »1. I § 1, stk. 5, nr. 5, indsættes som 2. pkt.:
»Dette gælder dog ikke indhold på et offentligt organs websted eller mobilapplikation, som er leveret af et andet offentligt organ, og som udvikles, finansieres eller er under kontrol af dette offentlige organ.«« [Lovteknisk præcisering] Til § 3 2) Ordene »i kraft for Færøerne og« ændres til: »i kraft for rigsmyndighederne på Færøerne og i«.
[Lovteknisk korrektion] Bemærkninger Til nr. 1 Den foreslåede ændrede affattelse af bestemmelsen gør det klart, at der er tale om en undtagelse, idet den anvendte formulering i det fremsatte lovforslag kunne skabe usikkerhed herom.
Til nr. 2 Den foreslåede ændrede affattelse af bestemmelsen skyldes, at det kun skal være muligt ved kongelig anordning at sætte loven helt eller delvis i kraft for rigsmyndighederne, da loven vedrører et område, hvor kompetencen er hjemtaget af Færøerne og Grønland.
5. Udvalgsarbejdet Lovforslaget blev fremsat den 12. november 2020 og var til 1. behandling den 27. november 2020. Lovforslaget blev efter 1. behandling henvist til behandling i Social- og Indenrigsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og finansministeren sendte den 21. oktober 2020 dette udkast til udvalget, jf.
SOU alm. del  bilag 17. Den 18. november 2020 sendte finansministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 4 spørgsmål til finansministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Kathrine Olldag (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Karen Ellemann (V) Anni Matthiesen (V) Marie Bjerre (V) Marlene Ambo-Rasmussen (V) Preben Bang Henriksen (V) Stén Knuth (V) Karina Adsbøl (DF) nfmd.
Peter Skaarup (DF) Jens Henrik Thulesen Dahl (DF) Brigitte Klintskov Jerkel (KF) Per Larsen (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
