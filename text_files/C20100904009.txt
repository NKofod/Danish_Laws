Cirkulære om normer for skriftlig censur ved HTX, HHX og EUD Dette cirkulære vedrører normer for skriftlig censur ved HTX og HHX, jf. lov om uddannelserne til højere handelseksamen (hhx) og højere teknisk eksamen (htx), jf. lovbekendtgørelse nr. 871 af 27. august 2008 med senere ændringer.
 Derudover vedrører cirkulæret normer for skriftlig censur ved EUD, jf. lovbekendtgørelse nr. 1244 af 23. oktober 2007 om erhvervsuddannelser, hovedbekendtgørelse om erhvervsuddannelser nr. 22 af 12. januar 2010 samt bekendtgørelse nr. 882 af 6. juli 2007 om grundfag og centralt udarbejdede valgfag i erhvervsuddannelserne med senere ændringer.
Kapitel 1 Normer for skriftlig censur ved HTX og HHX § 1. Skriftlig censur for prøver ved HTX og HHX honoreres i henhold til Finansministeriets cirkulære af 17. januar 2001 om censorvederlag (Perst. nr. 004-01). Honorering følger sats C.
Sats C udgør 217,53 kr. i grundbeløb pr. 1. april 1997.
§ 2. Beregning af timetal, for hvilket der ydes vederlag, sker efter de normer, der fremgår af nedenstående skema.
Ved norm forstås det antal opgaver/projekter, der rettes pr. time.
Kapitel 2 Normer for skriftlig censur ved EUD Der er meget få skriftlige prøver i erhvervsuddannelserne, herunder centralt udarbejdede prøver.
Ved ændringerne af erhvervsuddannelserne i 2007 afvikles således alle prøver i grundfag på det merkantile grundforløb som case-eksamen, jf. bekendtgørelse nr. 444 af 6. juni 2008 om grundfag.
Prøver i dansk på alle niveauer i fællesindgangen sundhed, omsorg og pædagogik er alene mundtlige, jf. samme bekendtgørelse.
I 2009 er der på EUD alene fastsat skriftlig prøve i dansk niveau D og C, hvor opgaverne stilles af en kommission udpeget af ministeriet.
I matematik F kan den enkelte skole i sin lokale undervisningsplan fastsætte, om resultatformen i faget er en skriftlig prøve eller en mundtlig prøve.
Når prøven er skriftlig, udarbejdes opgaverne lokalt af den enkelte skole.
§ 3. Skriftlig censur ved prøver i grundfag ved EUD honoreres i henhold til Finansministeriets cirkulære af 17. januar 2001 om censorvederlag (Perst. nr. 004-01). Honorering følger sats D.
Sats D udgør 189,44 kr. i grundbeløb pr. 1. april 1997.
 § 4. Beregning af timetal, for hvilket der ydes vederlag, sker efter de normer, der fastsættes på den enkelte institution.
 Undervisningsministeriet meddeler samtidigt hermed en bemyndigelse til den enkelte institution til at fastsætte de normer, der skal være gældende for censur af de skriftlige opgaver i grundfag ved EUD.
Kapitel 3 Ikrafttrædelse § 5. Cirkulæret træder i kraft den 15. februar 2010.
 Stk. 2. Samtidigt ophæves Undervisningsministeriets skrivelse af 23. april 1992 om censurnormer ved erhvervsskolerne.
 Stk. 3. Censurnormerne i kapitel 1 har virkning fra og med sommereksamen 2008.
