 Der kunne ikke overdrages goodwill ved omdannelse af et øldepot fra  

 personlig virksomhed til anpartsselskab, idet depotindehaverkontrakten var  

 personlig, og depotindehaveren - også efter stiftelse af anpartsselskab -  

 fortsat i enhver henseende var personlig ansvarlig over for bryggeriet.
 A klagede for indkomståret 1984 over, at amtsligningsrådet havde forhøjet  

 hans selvangivne indkomst med 265.000 kr. + skattegodtgørelse som udlodning.
Klageren havde i året 1984 omdannet sin hidtil som personligt firma drevne  

 virksomhed, der omfattede et øldepot, til et anpartsselskab.
I forbindelse  

 med omdannelsen var goodwillværdien aftalt til 290.000 kr. (efter kursnedslag  

 265.000 kr.).
Den påklagede ansættelse skyldtes bl.a., at amtsligningsrådet ikke havde  

 godkendt, at der kunne handles goodwill ved omdannelsen.
Klagerens revisor  

 påstod det selvangivne goodwillbeløb lagt til grund, idet han henviste til  

 Statsskattedirektoratets cirkulære 1988 nr. 17.
Det fremgik af sagens oplysninger, at klageren i sin tid ved overtagelsen  

 af øldepotet, i henhold til kontrakten mellem ham og bryggeriet, havde  

 indbetalt 2 øre pr. enhed solgt i det sidste år.
I forbindelse med omdannelse  

 til selskab var dette beløb ikke omfattet af overdragelsen, og senere var det  

 af bryggeriet tilbagebetalt til klageren.
Amtsligningsrådet var af den opfattelse, at der ikke kunne overdrages  

 goodwill, og havde henvist til, at depotindehaverkontrakten var personlig og  

 ikke kunne overdrages.
Man kunne ganske vist omdanne som sket til et  

 anpartsselskab, men depotindehaveren var i enhver henseende personlig  

 ansvarlig over for bryggeriet.
Der var herved henvist til kontrakten mellem  

 klageren og bryggeriet § 15. I kontraktens § 16 hed bl.a.: uanset  

 selskabsformen for forretningens drift er depotindehaveren i enhver henseende  

 personlig ansvarlig over for bryggeriet.
Landsskatteretten måtte efter det oplyste - herunder det om  

 kontraktsforholdene anførte - være enig med amtsligningsrådet i, at klageren  

 ved virksomhedsomdannelsen ikke havde haft mulighed for at overdrage  

 goodwillværdi.
Den påklagede ansættelse blev herefter stadfæstet.
 LV 1989, SI 1.1.
