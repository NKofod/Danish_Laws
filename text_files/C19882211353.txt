 Dette er hæfte nr. 24 i en serie på 28 om reglerne for fagene i gymnasiet.  

 Det indeholder de bestemmelser om russisk, som er fastsat i §25 i  

 bekendtgørelse af 4. november 1987 om fagene i gymnasiet (* 1) Desuden  

 indeholder hæftet de vejledende retningslinier for faget.
Vejledende retningslinier Russisk Indledning Vejledningen gælder generelt for begge niveauer.
I de tilfælde, hvor  

 beskrivelsen kun gælder enten obligatorisk eller højt niveau, er det angivet  

 i vejledningen.
De formål med russiskundervisningen, der er nævnt i bekendtgørelsen,  

 hænger snævert sammen.
De sproglige discipliner støtter hinanden, og  

 elevernes kendskab til kultur og samfundsforhold udvikles i forbindelse med  

 det sproglige arbejde.
 Læreren skal ved planlægningen af undervisningen tænke på, at det  

 obligatoriske niveau både skal være et afsluttet hele og danne grundlaget for  

 det høje niveau.
Da timetallet på det obligatoriske niveau er stærkt begrænset, må læreren  

 i alle fagets discipliner koncentrere sig om det absolut nødvendige.
Mindre  

 væsentlige lektioner i begynderbogen kan springes over.
Det anbefales at  

 påbegynde tekstlæsningen på et tidligt tidspunkt.
Mundtlig sprogfærdighed Forslag til hvordan man kan arbejde med samtalefærdigheden:
Samtale ud fra de læste tekster Det er naturligt at træne samtale ved at lade eleverne benytte ord og  

 vendinger fra begynderbogens tekststykker og fra de tekster der senere læses.  

 Fordelen ved denne form for samtale er, at eleverne arbejder med et kendt  

 ordforråd og en kendt grammatik, som samtalen tjener til at indlære.
I begyndelsen, hvor elevernes ordforråd er begrænset, vil samtalen være  

 tekstnær.
Senere er det vigtigt at samtalen bevæger sig ud over teksten.
Hvor  

 der er mulighed for det, skal der være spørgsmål der giver eleverne lejlighed  

 til at fortolke teksterne og sige deres mening om dem på russisk.
Samtale ud fra visuelt materiale I nogle begynderbøger sker den første indlæring af sproget ved hjælp af  

 billeder, og eleverne bliver således fra starten vænnet til at bruge billeder  

 som grundlag for samtalen.
Der findes en stor mængde undervisningsmateriale  

 forsynet med billeder og billedserier, og også flere undervisningsfilm og et  

 TV-kursus, fremstillet til undervisningsbrug.
Der er mange fordele forbundet med samtale ud fra visuelt materiale.  

 Læreren kan udvælge billedmaterialet således at et bestemt ordforråd  

 indlæres, f.eks. de præfigerede bevægelsesverber.
Billeder og film appellerer  

 til elevernes sproglige fantasi, og det er let for eleverne selv at finde  

 billedmateriale de kan tale om.
Samtale om isolerede billeder har en tendens til at blive rent beskrivende  

 med anvendelse af verberne i præsens.
Bedst er billedserier og film, der  

 giver mulighed for at gengive sammenhængende forløb, og som kan give  

 anledning til forskellige udlægninger.
Rollespil og interviewøvelser I mange lærebøger er der tekster der lægger op til rollespil om f.eks.  

 indkøbssituationer eller restaurantbesøg.
Hvis man tager fantasien til hjælp,  

 er der næsten ingen grænser for hvilke rollespil der kan udføres i et  

 klasselokale.
Blandt mange eksempler kan nævnes:
 Læreren eller en elev agerer en russer, der opholder sig i Danmark.  

 Russeren spørger om danske forhold, om hvad man vil anbefale ham at se,  

 hvordan han kommer derhen osv.
Læreren eller en elev agerer en russer, der besvarer spørgsmål fra  

 danskere, der besøger Sovjetunionen.
Spørgsmålene bør være samlet om emner,  

 som eleverne har beskæftiget sig med.
I interviewøvelser kan eleverne arbejde sammen to og to.
Mulighederne er  

 kun begrænset af ordforrådet.
Rollespil og interviewøveiser kan ofte anvendes  

 i forbindelse med de tekster der læses.
Nogle tekster egner sig til at blive  

 dramatiseret enten som helhed eller ved at man spiller nogle scener fra  

 teksten.
Man kan også lade tekstens personer optræde i nye situationer, ændre  

 på tekstens slutning osv.
Fordelen ved denne form for samtale er, at eleverne vænnes til at bruge  

 sproget i situationer, der minder så meget om det virkelige liv som det nu  

 kan lade sig gøre i et klasselokale.
Mens samtale ud fra tekster og visuelt  

 materiale mest foregår i 3. person, får eleverne her aktiveret formerne i 1.  

 og 2. person.
Det er imidlertid en arbejdsform, der kræver et ret stort ordforråd hos  

 eleverne.
Som en hjælp kan lærer og elever udarbejde rollehæfter med stikord,  

 og som indledende træning kan anvendes bundne interviewøvelser, hvor det på  

 forhånd er fastlagt hvad der skal spørges om.
Fri samtale Fri samtale kan dreje sig om alt, f.eks. elevernes fritidsinteresser,  

 elevernes og lærerens fælles oplevelser på skolen såsom emnedage,  

 ekskursioner, fællestimer og fester, aktuelle politiske, kulturelle og  

 sportslige begivenheder.
Fordelen ved denne form for samtale er, at man kan vælge emner der  

 interesserer eleverne, og at der er tale om en realistisk  

 kommunikationssituation.
Samtale på et fremmedsprog i et klasselokale lider  

 ofte af den svaghed, at den der spørger kender svaret i forvejen.
I fri samtale bliver de sprogligt lette emner hurtigt udtømt.
De mere  

 spændende emner kræver et stort ordforråd hos eleverne, hvis samtalen skal  

 blive meningsfuld og nuanceret.
Her må læreren hjælpe og give eleverne de  

 gloser de har brug for.
Det er i øvrigt en udmærket måde at udvide  

 ordforrådet på, da eleverne er motiveret for at lære de gloser de har brug  

 for i en konkret situation.
Det gælder naturligvis også ved de andre former  

 for samtale.
Generelt om arbejdet med samtalefærdigheden Nogle lærere vil foretrække at koncentrere samtaleundervisningen om et  

 eller to af de ovennævnte punkter, andre vil bruge lidt af hvert.
Det  

 vigtigste er at eleverne fra første færd vænnes til at udtrykke sig på  

 russisk.
Hvis eleverne ikke direkte kan oversætte det de ønsker at sige, må  

 de lære at omskrive det uden at meningen går tabt.
Eleverne skal have  

 lejlighed til regelmæssigt at stille spørgsmål på russisk.
Kun på den måde  

 kan de tilegne sig de spørgeord, der er uundværlige i en samtale med en  

 russer.
Læreren må skelne mellem meningsforstyrrende fejl og mindre  

 væsentlige fejl.
Det afgørende er at det eleven siger er forståeligt.  

 Naturligvis skal det også være så sprogligt korrekt som muligt, men fejl kan  

 ikke undgås helt.
Ud over de meningsforstyrrende fejl må læreren koncentrere  

 sig om fejl i det stof som holdet har gennemgået.
Eleverne skal have  

 lejlighed til at tale russisk sammenhængende i et stykke tid uden at blive  

 afbrudt af læreren.
Det kan f.eks. ske ved at eleverne holder små foredrag på  

 russisk om lettere emner.
Bagefter kan læreren gøre opmærksom på de vigtigste  

 fejl.
Samtalefærdighed på obligatorisk niveau Undervisningen skal sætte eleverne i stand til at føre en samtale om en  

 enkel tekst og i begrænset omfang at knytte kommentarer til teksten på  

 russisk.
Hvis den suggestopædiske metode anvendes i 1.g, kan elevernes  

 samtalefærdighed videreudvikles efter denne metodes principper i 2.g.
Det er  

 imidlertid vigtigt, at eleverne opøves i en fri anvendelse af sproget og ikke  

 kun er bundet til bestemte roller.
Samtalefærdighed på højt niveau Undervisningen skal sætte eleverne i stand til at føre en samtale, der  

 ikke er for bundet af teksten.
Eleverne skal kunne tale med russere om emner  

 der interesserer dem.
 Lytteforståelse:
At udvikle elevernes lytteforståelse er en væsentlig del af al  

 fremmedsprogsundervisning.
Det er særlig vigtigt i russisk, fordi eleverne i  

 deres dagligdag kun sjældent har lejlighed til at høre russisk.
Lytteforståelsen kan trænes på mange måder.
En af de vigtigste er at lade  

 så stor en del af undervisningen som muligt foregå på russisk.
Mange emner  

 lige fra grammatik til det kulturelle stof kan forklares for eleverne på  

 russisk, og nye gloser kan introduceres med ordforklaringer eller synonymer.
Der er mange fordele forbundet med at træne elevernes lytteforståelse  

 gennem lærerens brug af sproget.
Læreren kan indrette taletempo og ordforråd  

 efter elevernes niveau og forkundskaber, og han/hun kan forklare fænomenerne  

 på en anden måde, hvis eleverne ikke forstår det i første omgang.
Men det er også nødvendigt at eleverne hører indfødte russere tale.
Bedst  

 er det at præsentere eleverne for det ægte, levende sprog.
Det kan f.eks. ske  

 ved at invitere en sovjetisk gæstelektor på besøg på skolen.
Aftale herom kan  

 træffes gennem Landsforeningen til Samvirke mellem Danmark og Sovjetunionen.
Endelig er der lydbånd, video og film.
Nogle begynderbøger har  

 lytteøvelser på bånd, hvor eleverne præsenteres for sætninger med det kendte  

 ordforråd sat sammen på en ny måde.
Uanset hvilket begyndersystem man  

 benytter, kan man med fordel lade eleverne lytte til bånd fra andre  

 begyndersystemer.
Eleverne vænnes på den måde til at opfatte forskellige  

 stemmer.
Læreren kan lade eleverne oversætte sætning for sætning eller lade  

 dem høre længere passager eller hele små fortællinger og bede dem referere  

 indholdet.
Til lytteøvelser af denne art er sproglaboratoriet velegnet, fordi  

 den enkelte elev kan arbejde i sit eget tempo.
 Video og film har den store fordel at det visuelle indtryk hjælper på  

 forståelsen.
Tekstlæsning Valget af tekster:
Det enkelte hold, dvs. lærer og elever, udvælger de tekster der skal læses  

 efter begynderfasen.
Læreren nævner de muligheder der er for at læse  

 forskellige typer tekster (f.eks. noveller, kriminalhistorier , folkeeventyr,  

 avisartikler o.a.) og viser eleverne de tekstsamlinger der findes på skolen.
Eventuelt kan prøver på tekster udleveres til eleverne.
På baggrund af  

 denne orientering træffes valget.
Det kan anbefales ikke altid at følge en streng progression.
Hvis eleverne  

 er interesserede i en bestemt tekst, kan den godt læses på et tidligt  

 tidspunkt selv om den er vanskelig, idet motivationen hjælper over meget.  

 Efter læsningen af en svær tekst kan man ofte med fordel indskyde en virkelig  

 let tekst, så eleverne kan glæde sig over at kunne klare større tekststykker  

 ad gangen.
Det vil ofte være hensigtsmæssigt at samle teksterne om bestemte temaer.  

 Blandt disse kan nævnes: Den russiske revolution og borgerkrigen,  

 Sovjetunionen under den 2. verdenskrig, familien i Sovjetunionen, kvindens  

 stilling i Sovjetunionen, ungdomsproblemer, skole og uddannelse, udviklingen  

 i et forfatterskab.
De tekster der indgår i et sådant forløb kan være af  

 meget forskellig art: Skønlitterære tekster, uddrag af lærebøger i historie  

 og samfundskundskab, statistiske oversigter, læserbreve, film, billeder,  

 plakater og meget andet.
Det spændende ved denne form for læsning er netop at  

 belyse et tema fra forskellige sider.
Forslag til hvordan man kan arbejde med tekstlæsningen:
Arbejdet med oversættelsen af russiske tekster udgør en central del af  

 undervisningen og er en vigtig del af elevernes forberedelse til timerne.  

 Eleverne må lære at arbejde rationelt med en tekst, så at oversættelsen ikke  

 bliver alt for tidkrævende.
Kun derved bliver de i stand til at klare større  

 tekstlæsningsopgaver.
Arbejdet med ordbogen Det er en almindelig erfaring at eleverne bruger meget lang tid på  

 ordbogsopslag.
Den afgørende vanskelighed består i at finde grundformen -  

 infinitiv af et verbum og nominativ af et substantiv - ud fra en bøjet form i  

 teksten.
Ved verberne må man især arbejde med forskellene mellem infinitiv og  

 præsensstammen, og ved substantiverne med begrebet indskudt vokal, der  

 specielt er et problem ved enstavelsesordene.
Konsonantændringerne er vigtige  

 både ved verberne og ved adjektivernes komparation.
Det kan anbefales at lave  

 små øvelser i ordbogsopslag.
Arbejdet med reglerne for orddannelse og med ordforrådet Hvis eleverne lærer at opdele et ord i dets bestanddele, og de opnår  

 kendskab til de almindeligste præfiksers, rødders og suffiksers betydning,  

 kan de spare mange ordbogsopslag.
Også arbejdet med at udvide ordforrådet er  

 uhyre vigtigt.
Erfaringen viser at elever normalt ikke lærer ret mange nye  

 ord ved at læse en tekst.
De slår ordene op i ordbogen, bruger dem til at  

 oversætte en given sammenhæng og glemmer dem igen.
Derfor må man ved hver  

 tekst der læses arbejde specielt med ordforrådet, således at eleverne  

 indlærer nogle nye ord.
Lærer og elever kan i fællesskab finde frem til  

 tekstens centrale gloser og aftale forskellige måder at indlære dem på.
Det  

 kan f.eks. ske ved øvelser, hvor gloserne indgår i nye sammenhænge.
Nogle  

 hold bruger små kort hvor gloserne skrives på russisk på den ene side og på  

 dansk på den anden.
Sammen med ordet skrives en typisk sætning fra teksten  

 med anvendelse af ordet, således at eleverne ikke indlærer isolerede ord, men  

 sætninger.
Ved hjælp af kortene kan eleverne let to og to høre hinanden.
En  

 anden fremgangsmåde er at tekstens nøgleord skrives på tavlen og danner  

 udgangspunkt for samtalen.
Arbejdet med syntaktiske vanskeligheder En russisk sætning er ofte anderledes opbygget end den tilsvarende danske.  

 Omvendt ordstilling med subjektet efter verbet er almindelig.
I nogle former  

 for skriftsprog indledes sætningerne hyppigt med subjektsprædikatet i  

 instrumentalis.
Også dativobjektet står ofte i begyndelsen af sætningen  

 (f.eks. mne skazali na rabote).
Eleverne må lære at respektere ordklasserne og ordenes bøjningsformer og  

 at finde ud af hvilke ord i en sætning der hører sammen.
Kendskab til  

 elementær sætningsanalyse er absolut påkrævet.
De to sætninger roditelej ne  

 vybirajut og roditeli ne vybirajut ligner hinanden, men betyder noget vidt  

 forskelligt.
Tekstlæsning på obligatorisk niveau Det i bekendtgørelsen fastsatte sidetal er inclusive begynderstoffet.
 Hovedparten af pensum vil ofte være tillempede tekster, men ubearbejdede  

 tekster skal også indgå i pensum, således at eleverne ikke blot stifter  

 bekendskab med tekster der er beregnet til undervisningsbrug.
Tekstlæsning på højt niveau Mindst en tredjedel af pensum skal bestå af ubearbejdede tekster. 1 pensum  

 skal indgå forskellige typer tekster, herunder skønlitterære tekster fra  

 tiden før og efter revolutionen og sagprosa.
Individuel læsning kan praktiseres på den måde, at de enkelte elever på  

 holdet i en periode arbejder med tekster de selv har valgt, og som ikke hele  

 holdet er interesseret i at læse.
Ved individuel læsning træffer læreren  

 aftale om et arbejdsprogram med hver enkelt elev.
Et samarbejde med andre fag kan etableres ved at eleverne læser tekster,  

 der kan føje nye aspekter til de emner klassen arbejder med.
Hvis en klasse i  

 historie læser om den russiske revolution eller et andet emne fra  

 verdenshistorien, kan russiskeleverne udarbejde en skriftlig oversættelse af  

 hvad der står om det pågældende emne i en sovjetisk historiebog.
Hvis en  

 klasse i biologi arbejder med emnet ernæring, kan russiskeleverne supplere  

 med sovjetiske kostplaner.
Grammatik Kendskab til hovedtrækkene i den russiske grammatik er en forudsætning for  

 at kunne tale, læse og skrive sproget.
Hvis eleverne ikke i forvejen har et  

 vist kendskab til almen grammatik, er det nødvendigt at de får det i  

 forbindelse med indlæringen af den russiske grammatik.
Da russisk er et formrigt sprog, må læreren foretage en afgrænsning af den  

 grammatik der skal indlæres og koncentrere sig om de almindeligst  

 forekommende former.
På den enkelte skole benyttes ensartede grammatiske  

 betegnelser i alle sprogfag.
 Grammatik på obligatorisk niveau:
Specielt på obligatorisk niveau må læreren nøje overveje hvad der er det  

 nødvendige grammatiske minimum.
Det er bedre at samle undervisningen om et  

 mindre antal fænomener, som eleverne virkelig bliver fortrolige med, end at  

 sprede grammatikgennemgangen ud over et større område, som eleverne ikke vil  

 kunne tilegne sig på den korte tid der er til rådighed.
I stedet for at  

 tilstræbe indlæring af hele paradigmer må læreren udvælge bestemte former.  

 Mange former vil med fordel kunne indlæres som sætningsmodeller.
Da der ikke findes undersøgelser af hvilke grammatiske former der er de  

 hyppigst forekommende, er læreren henvist til sit eget skøn og sin  

 undervisningserfaring.
Det kan anbefales at starte med at indlære de former  

 man får brug for i talesproget.
For eksempel optræder de personlige  

 pronominer ofte i akkusativ/genitiv og dativ, mens de forekommer sjældnere i  

 instrumentalis og lokativ.
For adjektivernes vedkommende er genitiv og  

 lokativ singularis hyppigere end dativ og instrumentalis.
Aspektlæren må indskrænkes til et absolut minimum.
Af hvert verbalpar kan  

 der dannes 5 finitte former, men de er ikke alle lige almindelige.
Ved  

 handlingsverber vil man på det elementære niveau ofte kunne klare sig med  

 præsens og præteritum af det perfektive verbum og præsens af det  

 imperfektive.
Ved verber der betegner en tilstand vil man hyppigst få brug  

 for at kunne udtrykke de tre tider i imperfektiv aspekt.
De fleste begynderbøger indeholder grammatikøvelser.
Det anbefales at  

 begrænse antallet af disse øvelser i undervisningen.
Der er ikke et rimeligt  

 forhold mellem udbyttet og den tid der anvendes på øvelserne.
Det eleverne  

 har lært i en øvelse har de oftest svært ved at overføre til samtalen.  

 Grammatikøvelser må ikke forekomme isoleret, men skal altid følges op af  

 friere samtaleøvelser, hvor eleverne får lejlighed til at benytte den  

 grammatik der har været emnet for øvelsen.
De bedste grammatikøvelser er dem  

 som læreren selv udarbejder i forbindelse med undervisningen.
De udspringer  

 af et behov og er tilpasset de elever som de er bestemt for.
I begynderbøgerne introduceres de grammatiske fænomener i en bestemt  

 rækkefølge.
Læreren må ikke være for afhængig af denne progression.
For  

 eksempel nævner de fleste begynderbøger verbernes præteritumsformer på et  

 sent tidspunkt, i forbindelse med aspekt.
Da præteritumsformerne er meget  

 enkle at danne og undværlige i en almindelig samtale, anbefales det at  

 introducere dem på et tidligt tidspunkt i 1.g.
Nogle udtryk kan med fordel indlæres som gloser uden nærmere grammatiske  

 forklaringer, f.eks. de almindeligste imperativer.
Reglerne for dannelse af  

 imperativ kan følge på et senere tidspunkt.
 Grammatik på højt niveau:
 Også på højt niveau er grammatik en hjælpedisciplin, et middel og ikke et  

 mål.
Arbejdet med grammatikken foregår i tæt forbindelse med det skriftlige  

 arbejde.
For at eleverne kan opnå den fornødne præcision i det skriftlige  

 arbejde er det nødvendigt at arbejde mere systematisk med grammatikken end på  

 obligatorisk niveau.
Nogle grammatiske former, som eieverne før kun har  

 skullet kunne genkende, skal de nu selv kunne danne, f.eks. perfektum  

 participium passiv i kortform.
Tekniske hjælpemidler Klassiske hjælpemidler i sprogundervisningen som båndoptager og  

 sproglaboratorium anvendes ofte til træning af udtale, indlæring af grammatik  

 og lytteøvelser.
Alt dette er vigtigt, men der er også mange andre  

 anvendelsesmuligheder.
Sproglaboratoriet er også velegnet til friere  

 sprogproduktion.
For eksempel kan eleverne svare på spørgsmål som læreren har  

 indtalt på båndet, eller de kan selv indtale små fortællinger, evt. på  

 grundlag af billeder.
En videooptager kan bruges til at optage rollespil i klassen.
Der er fine  

 muligheder for efterbehandling og rettelser når elever og lærer senere ser  

 optagelserne på TV-skærmen.
Et af de nyeste tekniske hjælpemidler i fremmedsprogsundervisningen er  

 datamaten.
Problemet med at anvende de russiske bogstaver i edb er nu løst.  

 Til Piccoline findes et system, hvor man let og hurtigt kan skifte fra det  

 danske til det russiske alfabet.
Læreren har med dette hjælpemiddel fået en  

 nem måde at fremstille gloser og tekster på.
Datamaterne kan også anvendes  

 til elementære grammatikøvelser.
Fordelen ved datamaten er, at eleverne  

 straks får svar på om opgaven er løst korrekt, og at de kan få individuelle  

 instruktioner i fejlretning.
Endvidere kan man ved hjælp af edb foretage sproglige analyser af de  

 tekster der læses.
For eksempel kan man undersøge frekvensen af bestemte ord  

 og grammatiske former i en tekst.
Endelig kan datamaten anvendes som vidensbase.
Læreren kan f.eks. indtaste  

 de sætningsmodeller som et hold arbejder med, og på den måde kan man altid få  

 datamaten til at levere en oversigt over hvad man har arbejdet med i timerne,  

 sorteret efter emner, ordklasser, frekvens eller hvad man nu ønsker.
Ruslands og Sovjetunionens kultur og samfundsforhold Et sprog eksisterer ikke som en isoleret størrelse.
Det er nøje knyttet  

 til det land hvor det tales og skrives.
Enhver beskæftigelse med det russiske  

 sprog vil derfor også være en beskæftigelse med russisk og sovjetisk kultur  

 og samfundsforhold.
Ordet kultur opfattes her i en meget vid betydning.
Det omfatter Ruslands  

 og Sovjetunionens historie, litteratur og kunst, befolkningens levevilkår og  

 meget andet.
Det kulturelle stof har altid haft en central placering i  

 russiskundervisningen.
Megen russisk og sovjetisk litteratur kan kun forstås  

 med kendskab til det samfund som den beskriver.
Mange begreber der hyppigt  

 omtales i litteraturen er så fremmedartede for en dansker, at de kræver en  

 forklaring.
En vis viden om historie, geografi, samfundsforhold m.v. er  

 derfor en forudsætning for at kunne forstå de tekster der læses.
Læreren må både i begynderfasen og senere give eleverne mulighed for at  

 tilegne sig de fornødne baggrundsoplysninger og behandle de spørgsmål som  

 teksterne lægger op til.
Russisklokalet eller skolens bibliotek må være  

 udstyret med håndbøger, opslagsværker, oversigtsfremstillinger, billedværker  

 m.v. som eleverne kan benytte.
Håndbogssamlingen må løbende ajourføres, så de  

 nyeste oplysninger bliver tilgængelige for eleverne.
Det er inspirerende for  

 eleverne at blive præsenteret for omtale af fænomener i sovjetiske aviser  

 eller tidsskrifter.
Billedreportager med kortere tekster er særligt  

 velegnede.
Der kan suppleres med klip fra danske aviser og tidsskrifter samt  

 radio- og TV-udsendelser.
En studierejse til Sovjetunionen er af uvurderlig betydning, fordi  

 eleverne her med deres egne øjne kan se noget af det de hører og læser om i  

 timerne.
Hertil kommer naturligvis det sproglige udbytte af en sådan rejse.  

 Man må også benytte sig af de muligheder der er her i landet i form af  

 udstillinger fra Sovjetunionen, danske opsætninger af russiske teaterstykker,  

 forevisning af sovjetiske film i biografen, o.a.
 Til forskel fra tidligere indgår kulturelle og samfundsmæssige emner nu i  

 den mundtlige eksamen, idet eleverne på begge niveauer skal give korte  

 realkommentarer på dansk til udvalgte spørgsmål i den opgivne tekst.  

 Undervisningen skal derfor forberede eleverne til at kunne give  

 realkommentarer til de læste tekster.
Det skriftlige arbejde Det skriftlige arbejde skal på begge niveauer støtte den mundtlige  

 sprogfærdighed.
Gennem det skriftlige arbejde får eleverne udvidet deres  

 ordforråd og styrket deres kendskab til sprogets opbygning.
Det skriftlige  

 arbejde er primært hjemmearbejde for eleverne.
Skriftlig arbejde på obligatorisk niveau: Det skriftlige arbejde hører  

 først og fremmest hjemme i 2.g.
Det skal sprogligt og indholdsmæssigt tage  

 sit udgangspunkt i det materiale, der anvendes til den mundtlige indlæring af  

 sproget.
Opgavetyperne svarer til dem der er nævnt under højt niveau.
 Skriftligt arbejde på højt niveau:
 Alle opgaver skrives på grundlag af en russisk tekst.
 Blandt opgavetyperne kan nævnes:
1. Resumeopgaver.
Det kan være et resume på russisk af  

 teksten i sin helhed eller ud fra en bestemt synsvinkel, f.eks. således at en  

 af tekstens personer beskrives.
2. Interviewopgaver.
Eleverne udarbejder spørgsmål til  

 en eller flere personer i teksten.
3. Dialogopgaver.
Eleverne skriver en dialog mellem to  

 eller flere personer i teksten.
4.Oversættelse fra russisk til dansk.
Det kan være en oversættelse af en  

 del af teksten og et referat på dansk af indholdet i resten af teksten.
Den større skriftlige opgave i 3.g Formålet med den større skriftlige opgave i 3.g er at give eleverne  

 lejlighed til at fordybe sig i et emne, som de interesserer sig for.
Arbejdet  

 i timerne med Ruslands og Sovjetunionens litteratur, historie og  

 samfundsforhold giver eleverne et grundlag for valg af emne.
Opgaven skal skrives på grundlag af russisksproget materiale og materiale  

 på dansk og evt. andre sprog.
Opgaven skrives som regel på dansk, men kan,  

 hvis eleven ønsker det, skrives på russisk.
Omfanget skal være 10-15  

 maskinskrevne sider excl. tabeller, bilagsmateriale m.v.
Eleven vælger opgavens område og sikrer sig gennem drøftelser med læreren,  

 at det er velegnet til opgaveskrivning.
Området skal have en rimelig  

 afgrænsning.
Det kan have tilknytning til noget, som eleven har arbejdet med  

 i andre fag.
Opgaven er individuel, men der er mulighed for at flere elever  

 kan arbejde inden for samme område.
I vejledningsperioden, der strækker sig over 4 uger, hjælper læreren  

 eleven med at finde russisksproget materiale.
Læreren og eleven drøfter i  

 fællesskab hvilket materiale der i øvrigt skal anvendes i opgaven.
Hvis  

 temaet har relation til noget af det, der er blevet gennemgået i klassen,  

 skal der inddrages nyt baggrundsmateriale.
Eleven skal i god tid før opgaveugen orientere læreren om sine foreløbige  

 arbejdsresultater.
Det er en fordel, at der afleveres en kort skriftlig  

 oversigt over det materiale, der er indsamlet, samt om de tanker eleven har  

 gjort sig om afgrænsning, litteratur, problemstilling og disposition.
Det  

 viser læreren, hvor inden for om rådet elevens interesser ligger, og gør det  

 lettere for læreren at give råd og vejledning.
Opgavetitlen formuleres af læreren.
Den skal ligge inden for den centrale  

 del af området.
Opgavetitlen må ikke være for bredt formuleret, da det  

 opfordrer til at skrive en oversigtspræget fristil uden den fornødne  

 fordybelse.
Titlen skal være konkret og indeholde en veldefineret  

 problemstilling.
Den må dog ikke være formuleret så detaljeret, at eleven bliver bundet til  

 en bestemt disposition.
Titlen skal indeholde en angivelse af hvilket  

 russisksproget materiale der skal indgå i besvarelsen.
 Bedømmelsen skal bygge på en helhedsvurdering af opgaven.
 I en sådan vurdering skal følgende elementer indgå:
- Er kravene i opgavetitlen opfyldt? - Er opgaven veldisponeret? Er der sammenhæng mellem de enkelte dele af  

 opgaven? - Er opgaven skrevet i et klart, sammenhængende og forståeligt sprog? Er  

 sproget selvstændigt, eller bærer det præg af at være skrevet af? - Er det formelle i orden, dvs. er der en litteraturliste og et  

 noteapparat og er citaterne markeret som citater? - I hvilket omfang og på hvilken måde er det russisksprogede materiale  

 udnyttet i opgaven? - Hvorledes forholder eleven sig til det benyttede materiale? Er der stort  

 set tale om referater, eller er der eksempler på kritisk holdning til  

 materialet og selvstændige vurderinger? Eksamen Den mundtlige prøve:
De opgivne tekster Der er ikke noget krav om at de opgivne tekster skal være accentueret.
Det  

 afhænger af hvad eleverne har været vant til i det daglige arbejde.
De opgivne tekster skal være velegnede som udgangspunkt for en samtale på  

 russisk.
Da eksaminanden skal demonstrere kendskab til hele den tekst, som  

 den forelagte halve side stammer fra, må de opgivne tekster ikke være for  

 korte, med mindre der er tale om flere små tekster, der er samlet omkring et  

 tema.
På obligatorisk niveau kan alle slags tekster, både tillempede og  

 ubearbejdede, indgå i opgivelserne.
På højt niveau skal mindst en tredjedel  

 af opgivelserne være ubearbejdede tekster.
Ekstemporalteksterne Det er censor der vælger ekstemporalteksterne.
Både censor og eksaminator  

 kan foreslå at bestemte gloser opgives.
Der må som hovedregel kun opgives  

 gloser som ikke er medtaget i de ordbøger eleverne er vant til at arbejde  

 med.
Teksternes længde skal være 1/2 normalside, dvs. 650 bogstaver.  

 Sværhedsgraden i teksterne til et hold må være så ensartet som muligt.  

 Tekster med særligt vanskelige konstruktioner og mange sjældne gloser skal  

 undgås.
På den anden side må teksterne heller ikke være for enkle, men  

 indeholde variation i konstruktionerne.
Hvis teksterne er taget ud af en  

 større helhed, skal de om nødvendigt forsynes med en kort indledning på  

 dansk.
Eksaminationen Eksaminationen består af fire dele: oversættelse, oplæsning, samtale og  

 realkommentarer.
Normalt vil man starte med oversættelsen og derefter tage  

 oplæsningen, men det er ikke noget krav.
Eksaminanden kan selv bestemme  

 rækkefølgen.
Oversættelse Hele ekstemporalteksten skal oversættes.
Dog må højst halvdelen af  

 eksaminationstiden anvendes til oversættelse.
Hvis eksaminanden efter 10  

 minutter ikke er færdig med oversættelsen skal man derfor gå videre til de  

 andre discipliner.
Oplæsning Der skal læses så meget af teksten op, at eksaminator og censor kan danne  

 sig et indtryk af eksaminandens færdigheder i denne disciplin.
Det er ikke  

 nødvendigt at læse hele teksten op.
Ofte vil 8-10 linier være tilstrækkeligt.
Samtale Eksaminanden kan starte samtalen med et selvstændigt indlæg, men det er  

 ikke noget krav.
Hvis eksaminanden ikke ønsker at indlede, skal eksaminator  

 begynde med at stille spørgsmål.
Eksaminanden skal demonstrere kendskab til  

 hele den tekst som den forelagte halve side stammer fra eller til det tema  

 den indgår i.
Det er vigtigt at samtalen foregår på en måde som eksaminanden er vant til  

 fra det daglige arbejde.
Hvis den suggestopædiske metode er blevet anvendt i  

 undervisningen, kan samtalen til eksamen foregå efter denne metodes  

 principper.
Eksaminanden kan evt. få en konkret samtaleopgave, som han/hun  

 skal arbejde med i forberedelsestiden.
Det kan f.eks. være at gøre rede for  

 teksten ud fra en bestemt persons synsvinkel.
Realkommentarer De spørgsmål, som eksaminanden skal give realkommentarer til, skal  

 forelægges skriftligt sammen med den opgivne tekst.
Spørgsmålene skal ligge  

 inden for det stof, der er blevet gennemgået i timerne, således at også denne  

 del af den mundtlige prøve bliver en naturlig forlængelse af det daglige  

 arbejde.
Spørgsmålene må ikke være for omfattende og vanskelige, da  

 eksaminanden skal kunne nå at finde svar på dem inden for den givne  

 forberedelsestid.
Bedømmelsen Ved fastsættelsen af karakteren skal der anlægges en helhedsvurdering af  

 eksaminandens forståelse af ekstemporalteksten, udtale, talefærdighed og  

 forståelse af eksaminators spørgsmål.
Oversættelse Her vurderes eksaminandens forståelse af teksten som helhed.
Det afgørende  

 er at meningen er forstået, men det spiller også ind om oversættelsen er  

 korrekt i detaljerne.
Oversættelsen må være så præcis som muligt.
Udtale Udtalen vurderes både på grundlag af oplæsning og samtale.
De enkelte ord  

 må udtales så de ikke kan misforstås, og sætningerne må fremstå som  

 sammenhængende helheder.
En korrekt spørgeintonation er vigtig.
Accentfejl i  

 ord uden for det almindelige ordforråd skal tillægges mindre betydning.
Samtale Her vurderes dels eksaminandens evne til at tale russisk, dels evnen til  

 at forstå eksaminators spørgsmål.
Det afgørende er at eksaminanden er i stand  

 til at udtrykke sin mening således at der ikke opstår misforståelser.
I  

 vurderingen indgår ordforråd, taletempo, nuancerigdom og også den grammatiske  

 korrekthed.
Der har tidligere været en tendens til at tillægge dette sidste  

 element en for stor betydning.
Naturligvis skal eksaminanden tale så  

 sprogligt korrekt som muligt, men i stedet for at opregne fejl skal  

 eksaminator og censor snarere vurdere præstationen efter hvad eksaminanden  

 faktisk har formået at sige.
En indholdsrig samtale med nogle sproglige fejl  

 skal vurderes højere end en samtale, hvor eksaminanden ikke vover sig ud over  

 de mest almindelige konstruktioner og derfor heller ikke laver så mange fejl.
Realkommentarer Eksaminandens besvarelse af realkommentarspørgsmålene indgår i den samlede  

 bedømmelse, men dog således, at der kun kan være tale om en justering af  

 karakteren med en grad i op- eller nedadgående retning.
Den mundtlige prøve  

 er som hidtil primært en sproglig prøve.
 Den skriftlige prøve:
Ved bedømmelsen af opgavetyperne 1-3 lægges der vægt på, at besvarelsen er  

 forståelig og sammenhængende.
En indholdsrig og varieret besvarelse med nogle  

 sproglige fejl vurderes højere end en besvarelse, der holder sig inden for et  

 meget begrænset ordforråd.
Stavefejl tillægges mindre betydning.
Ved bedømmelsen af opgavetype 4 lægges der vægt på, at oversættelsen er  

 dækkende og så præcis som muligt.
Referatet skal vise at teksten er forstået.
