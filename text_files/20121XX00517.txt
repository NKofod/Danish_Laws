Skriftlig fremsættelse (6. februar 2013) Ministeren for forskning, innovation og videregående uddannelser (Morten Østergaard)::
 Herved tillader jeg mig for Folketinget at fremsætte:
Forslag til lov om akkreditering af videregående uddannelsesinstitutioner (Lovforslag nr.
L 137) Lovforslaget har til formål at skabe et fælles system for akkreditering af de videregående uddannelser, som stiller større krav til uddannelsesinstitutionernes kvalitetsarbejde med de videregående uddannelser, medfører afbureaukratisering af akkrediteringsprocessen, øger gennemsigtigheden i det samlede uddannelsesudbud og understøtter større sammenhæng i uddannelsessystemet.
 Lovforslaget indebærer en ændring fra akkreditering af hver enkelt uddannelse til akkreditering af hele uddannelsesinstitutionernes kvalitetsarbejde med de videregående uddannelser.
Lovforslaget indebærer, at alle nye uddannelser og nye udbud af uddannelser skal prækvalificeres, hvor det vurderes om den nye uddannelse lever op til fastsatte kriterier for samfundsøkonomisk behov og relevans.
Ministeren nedsætter et udvalg, der skal rådgive ministeren herom.
Endelig skal ministeren godkende alle nye udbud og uddannelser.
Lovforslaget indebærer endvidere, at Akkrediteringsrådet fortsat skal træffe afgørelser om akkreditering.
Opgaven som akkrediteringsoperatør for alle de videregående uddannelser samles og skal fremover varetages af Danmarks Akkrediteringsinstitution.
 Endelig indebærer lovforslaget, at der kan iværksættes gennemgang af uddannelser med særlige kvalitetsmæssige udfordringer, og at de tværgående evalueringer videreføres som hidtil, men udvides til at omfatte universitetsområdet.
 Det foreslås, at loven træder i kraft den 1. juli 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
