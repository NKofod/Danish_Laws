 Ved lov om ændring af lov om leje, jfr. lov nr. 170 af 28. april 1982, er  

 foretaget en del ændringer i lejeloven. Ændringerne trådte i kraft ved  

 bekendtgørelsen i Lovtidende, der fandt sted den 6. maj 1982.
 Ændringsloven er optrykt som bilag til dette cirkulære.
 De efter 6. maj 1982 gældende bestemmelser bliver optrykt i en  

 lovbekendtgørelse, der er under udarbejdelse.
 Ændringerne omtales nærmere i dette cirkulære (cirkulære II), som  

 supplerer og ændrer boligstyrelsens cirkulære af 4. december 1979 om  

 lejeloven (cirkulære I).
 Ændringerne i lejeloven omfatter følgende:
1. Ved en tilføjelse til lovens § 7, stk. 4, er der  

 givet udlejeren adgang til, når et lejemål er ophørt, at aflyse lejerens  

 eventuelle tinglyste videregående rettigheder.
Det er dog en betingelse, at  

 udlejeren har forlangt aftalen aflyst og lejeren ikke senest 6 uger efter  

 kravets fremsættelse har ladet aftalen aflyse.
 Lejeren har også efter den hidtil gældende lov haft pligt til at lade den  

 tinglyste aftale aflyse ved lejeforholdets ophør; men i praksis har det ofte  

 vist sig, at denne pligt ikke bliver opfyldt.
 Supplerer cirkulære I, pkt. 6 a, sidste afsnit.
 2. Ved en ændring af lovens § 36 er der indført krav  

 om, at udgiften til varme og varmt vand ikke fremtidig kan indeholdes i  

 lejen, men skal betales særskilt.
Efter lovens § 44 skal brændselsudgifterne, såfremt disse hidtil har været  

 helt eller delvis indeholdt i lejen, betales særskilt med virkning fra det  

 varmeregnskabsår, som påbegyndes efter udgangen af juni 1982. Lejen nedsættes  

 forholdsmæssigt.
Lejerne bør underrettes skriftligt herom.
Samtidig er der indført en bestemmelse om, at hvis leverancen sker fra et  

 fjernvarme-, gas- eller elektricitetsværk, og der ikke fra værkets side er  

 foretaget en opdeling af udgiften i den andel, der vedrører selve  

 brændselsforbruget, og den andel der vedrører øvrige udgifter, skal udlejeren  

 holde hele udgiften uden for lejen, og altså medtage den i varme- og  

 varmtvandsregnskabet.
Foreligger der en opdeling fra værkets side, er  

 udlejeren pligtig at følge denne opdeling.
Udlejeren har efter de hidtil  

 gældende regler - uanset om der forelå en opdeling fra værket eller ej -  

 kunnet vælge, om han ville følge en eventuel opdeling, selv udarbejde en  

 rimelig skønsmæssig opdeling eller sætte det samlede beløb på  

 varmeregnskabet.
Loven indeholder ikke særlige overgangsregler for disse  

 tilfælde.
Boligstyrelsen finder, at udlejer - i lighed med princippet i  

 lovens § 44 - med virkning fra det varmeregnskabsår, som påbegyndes efter  

 udgangen af juni måned 1982, skal regulere lejen henholdsvis varmeregnskabet  

 i overensstemmelse med de nye regler, uden at udlejer i denne forbindelse er  

 pligtig at overholde lejelovens og boligreguleringslovens varslingsregler,  

 herunder regler om tidsfrister.
Lejerne bør underrettes skriftligt herom.
På grund af henvisningsbestemmelsen i lovens § 45 sker en tilsvarende  

 ændring for andre leverancer til opvarmning fra udlejeren, herunder el og  

 gas.
Det er ved en tilføjelse til lovens § 45 præciseret, at det kun vedrører  

 andre leverancer til opvarmning.
Udlejerens leverancer f.eks. til belysning  

 kan fortsat indeholdes i lejen.
 Efter lovens § 46, stk.1, kan reglen om, at brændselsudgifter skal betales  

 særskilt, og reglen om leverancer fra fjernvarmeværk m.v. kun fraviges i  

 lejeaftaler, der vedrører lokaler, der udelukkende anvendes til andet end  

 beboelse f.eks. rene erhvervslejemål.
 Reglen om, at brændselsudgifter skal betales særskilt, finder dog efter  

 lovens § 46, stk. 2, ikke anvendelse for følgende lejeaftaler:
a.
Lejligheder i visse almennyttige boligselskaber, kollegier m.v., som er  

 forbeholdt uddannelsessøgende eller andre unge.
b.
Enkelte værelser til beboelse.
c.
Kommunale pensionistboliger.
 Supplerer og ændrer cirkulære I, pkt. 13 og 20.
 Cirkulære I, pkt. 19, udgår.
 3. Ved en ændring af lovens § 37 er det - i  

 overensstemmelse med hidtidig praksis - præciseret, at med fordeling af  

 varmeudgifter m.v. efter gulvareal forstås fordeling efter bruttoetageareal.
For at ændre fordelingsgrundlaget har det hidtil været nødvendigt med  

 enighed mellem udlejer og beboerrepræsentanterne eller et flertal af lejerne.  

 Der er nu indført en regel om, at beboerrepræsentanterne eller et flertal af  

 lejerne kan ændre fordelingsgrundlaget på egen hånd.
Udlejer kan således ikke  

 modsætte sig en sådan beslutning.
I lovens § 37, stk. 4, er det nu præciseret, at udgifter i forbindelse med  

 ændringer af varmefordelingen, f.eks. ved opsætning af varmefordelingsmålere,  

 anses for en forbedring.
Dette indebærer, at udlejer kan kræve en  

 lejeforhøjelse efter reglerne om forbedringer.
Forhøjelsen falder dog væk,  

 såfremt målerne senere nedtages og må betragtes som afskrevne, idet udlejer  

 dog skal have dækning for udgifterne ved nedtagningen.
 På grund af henvisningsbestemmelsen i lovens § 45 sker en tilsvarende  

 ændring for andre leverancer til opvarmning fra udlejeren, herunder el og  

 gas.
 Supplerer og ændrer cirkulære I, pkt. 14 og 20.
 4. Lovens § 40 er ændret således, at varmeregnskabet  

 ikke blot skal være udsendt til lejerne, men i overensstemmelse med  

 almindelige aftaleretlige principper skal være kommet frem til lejerne senest  

 4 måneder efter varmeregnskabsårets udløb.
Det vil sige, at regnskabet inden tidsfristens udløb skal være nået så  

 vidt, at lejeren under normale forhold ville have lejlighed til at gøre sig  

 bekendt med indholdet.
Et brev nedlagt i lejerens brevkasse vil således være  

 kommet frem, uanset om lejeren på grund af bortrejse ikke har fået det i  

 hænde.
Det er afsenderen, d.v.s. udlejeren, der bærer risikoen for, at  

 påkravet kommer rettidigt frem.
 Det er gjort til en gyldighedsbetingelse, at lovens formkrav til  

 varmeregnskaber opfyldes.
 Det bemærkes, at udsendelsen af varmeregnskabet efter lovens § 40, stk. 2,  

 fortsat er det afgørende tidspunkt for, om lejeren eller hans fuldmægtig kan  

 kræve adgang til at gennemgå bilagene til regnskabet.
 Lovens § 42, stk. 1, er ændret i konsekvens heraf, således at udlejeren  

 mister sin ret til at kræve tillægsbetaling af lejeren, hvis regnskabet ikke  

 er kommet frem til lejeren senest 4 måneder efter varmeregnskabsårets udløb.
 Supplerer og ændrer cirkulære I, pkt. 18 a og b.
 5. I lovens § 46 a er indføjet en ny bestemmelse,  

 hvorefter udlejeren skal orientere lejerne, såfremt en energikonsulent har  

 udarbejdet en opstilling efter lov om begrænsning af energiforbruget i  

 bygninger, eller såfremt en varmekonsulent har afgivet en rapport efter  

 regler fastsat i medfør af byggeloven.
 Udlejer skal på forlangende give lejeren eller dennes fuldmægtig adgang  

 til at gennemgå opstillingen eller rapporten og eventuelle bilag.
Samtidig er der givet beboerrepræsentanterne eller et flertal af lejerne  

 adgang til under visse betingelser at foreslå energibesparende  

 foranstaltninger gennemført.
Udlejeren er ikke forpligtet til at følge  

 forslaget.
 Har en udlejer gennemført energibesparende foranstaltninger, kan han kræve  

 lejen forhøjet med et beløb, der modsvarer forøgelsen af det lejedes værdi  

 efter lejelovens og boligreguleringslovens regler herom.
 6. I lovens § 46 b er indføjet en ny bestemmelse,  

 hvorefter kommunen i visse tilfælde er forpligtet til på begæring af en  

 beboelseslejer at lade en ejendom forsyne med energi for udlejerens regning.
Det er en betingelse, at udlejeren forsømmer at sørge for ejendommens  

 energiforsyning, og lejeren forgæves har fremsat påkrav om, at udlejeren  

 afhjælper mangelen.
Lejeren kan herefter - i stedet for selv at sørge for  

 energiforsyningen efter lejelovens § 11, stk. 1 - forlange, at kommunen lader  

 ejendommen forsyne med varme for udlejerens regning.
Kommunen kan kun afhjælpe manglende forsyning med energi, herunder  

 fjernvarme, el og gas til opvarmning.
Andre mangler ved forsyningen, herunder  

 eventuelle restancer fra allerede foretagne leverancer, er kommunen  

 uvedkommende.
Det samme er tilfældet, for så vidt angår mangler ved selve  

 anlægget.
Det fremgår af bemærkningerne til lovforslaget, at kommunen kun kan  

 indtræde i det omfang, kommunen og udlejeren får adgang til ejendommens  

 installationer med henblik på energiforsyningen.
Forsyningen skal således  

 lovligt kunne ske uden fogedens bistand.
Kommunens sikring af ejendommens energiforsyning skal ikke være af fortsat  

 karakter, men skal alene gennemføres som en enkeltstående foranstaltning.
Det  

 forudsættes dog, at der kan blive tale om gentagelse.
De beløb, kommunen har lagt ud, forrentes med Nationalbankens diskonto + 5  

 pct. fra udbetalingstidspunktet.
Udlagte beløb kan inddrives efter de regler,  

 der gælder for inddrivelse af ejendomsskatter.
Kommunen kan kræve et gebyr på  

 50 kr. med tillæg af 2 pct. af det skyldige beløb udover 1.000 kr.
 7. Ved en tilføjelse til lovens § 53, stk. 1, er der  

 åbnet mulighed for, at udgifter som følge af forøgede ejendomsskatter m.v.  

 kan fordeles mellem erhvervslejemål efter andre kriterier end den gældende  

 leje/lejeværdi, f.eks. efter areal.
 Supplerer cirkulære I, pkt. 23.
 8. I lovens § 64, stk. 1, er tilføjet at udlejerens  

 ret til at kræve bortfald af en beboerrepræsentation, såfremt der ved et  

 beboermøde ikke er den fornødne mødedeltagelse, tidsfæstes, således at  

 udlejerens eventuelle krav skal fremsættes på selve beboermødet.
 Supplerer cirkulære I, pkt. 30.
 9. Ændringsloven indeholder nogle redaktionelle  

 ændringer til § 70, stk. 3, § 72, 3. pkt., § 93, stk. 1, litra a samt § 96.
 10. Ved en tilføjelse til lovens § 102, stk. 1,  

 præciseres, at fusion efter aktieselskabslovens kap. 15 betragtes som en  

 overdragelse, der udløser tilbudspligt.
 Supplerer cirkulære I, pkt. 49, 10. afsnit.
 11. I lovens § 103, stk. 2, er indføjet en  

 oplysningspligt for den, der overdrager sin ejendom til en  

 andelsboligforening, således at der senest samtidig med tilbuddet skal gives  

 sædvanlige oplysninger om ejendommen, f.eks. om ejendommens driftsudgifter,  

 lejeforhold og saldi på indvendig og udvendig vedligeholdelseskonti.  

 Herudover kan nævnes oplysninger om forsikringsforhold, offentlige pålæg om  

 brandsikring og pålæg efter byggeloven.
 Lejernes acceptfrist på 6 uger løber først fra det tidpunkt, hvor lejerne  

 har modtaget oplysningerne.
 Bestemmelsen er allerede lovfæstet i § 3 i lov om andelsboligforeninger og  

 andre boligfællesskaber.
 Supplerer cirkulære I, pkt. 49.
Boligstyrelsen, den 6. maj 1982 H.
E.
RASMUSSEN /Birgitte Raaschou-Nielsen Bilag Lov nr. 170 af 28. april 1982 om ændring af lov om leje.
