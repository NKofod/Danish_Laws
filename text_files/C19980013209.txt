 I medfør af § 3, stk. 1 og stk. 3, i lov om planlægning, jf.  

 lovbekendtgørelse nr. 563 af 30. juni 1997, fastsættes:
 Formål m.v.
 § 1.  Cirkulæret skal sikre, at der i regionplanerne  

 udpeges lavbundsarealer, der kan genoprettes som vådområder med henblik på at  

 reducere kvælstofudvaskningen som forudsat i regeringens Vandmiljøplan II.  

 Cirkulæret skal endvidere sikre, at der ikke meddeles landzonetilladelser til  

 byggeri og anlæg m.m., som kan forhindre, at de udpegede områder kan  

 genoprettes som vådområder.
Regionplanlægning § 2.  Amtsrådet skal tilvejebringe et  

 regionplantillæg, som ud fra en samlet afvejning af areal- og  

 miljøinteresserne og de rekreative hensyn i det åbne land udpeger de  

 lavbundsarealer inden for amtet, der er potentielt egnede som vådområder.
 Stk. 2 .  Ved lavbundsarealer, der er potentielt egnede  

 som vådområder, forstås i denne sammenhæng lavbundsarealer, hvor der ved  

 genskabelse af det naturlige vandstandsniveau vil blive fjernet kvælstof ved  

 denitrifikation (nitratfjernelse), svarende til den i Vandmiljøplan II  

 forudsatte kvælstofreduktion på 200-500 kg kvælstof pr. ha pr. år.  

 Kriterierne for områdernes udpegning er præciseret i Miljø- og  

 Energiministeriets vejledning nr. 133 af 15. juli 1998.
 Stk. 3.  De udpegede lavbundsarealer skal angives på  

 kort i målestok 1:100.000.
 Stk. 4.  Amtsrådet skal vedtage regionplantillægget  

 endeligt senest den 1. juli 1999.
Landzoneadministration § 3.  Inden for de områder, der i henhold til § 2  

 udpeges i regionplantillæg og forslag til regionplantillæg, må der ikke  

 meddeles tilladelse efter § 35, stk. 1, i lov om planlægning til byggeri og  

 anlæg m.v., som kan forhindre, at det naturlige vandstandsniveau kan  

 genskabes.
