 Et amtsankenævn traf den 31. januar 1990 afgørelse om, at kommunen  

 skulle omberegne N.N.'s boligstøtte med virkning fra d. 1. januar 1989.
 Sagen drejede sig bl.a. om, hvorvidt kommunen kan kræve, at ansøgning  

 om boligstøtte og ændringer skal fremsendes på en særlig blanket.
 Styrelsen var af den opfattelse, at § 35, stk. 1, og § 36, stk. 1, kun  

 vedrører den situation, hvor en person, der ikke i forvejen modtager  

 boligstøtte, ansøger herom.
 Styrelsen var endvidere af den opfattelse, at § 39, stk. 1, om  

 omberegning ikke kræver en ansøgning på en særlig blanket.
 Da N.N. havde rettet henvendelse til kommunen den 9. januar 1989,  

 mente styrelsen principielt, at omberegningen først kunne få virkning fra den  

 1. februar 1989, jf. § 39, stk. 1.
 Under henvisning til Folketingets Ombudsmands beretning for 1978, sag  

 nr. 85, nåede styrelsen dog i denne konkrete sag frem til, at der skulle ske  

 omberegning fra den 1. januar 1989.
»Bygge- og Boligstyrelsen har fra Amtsankenævnet i Ribe Amt modtaget  

 Ribe Kommunes klage af 9. marts 1990 (j.nr.
D/1/B-Anke) over amtsankenævnets  

 afgørelse af 31. januar 1990, der pålægger Ribe Kommune at omberegne N.N.'s  

 boligstøtte med virkning fra 1. januar 1989.
 Det fremgår af sagen, at Ribe Kommune har afslået at omberegne N.N.'s  

 boligsikring med tilbagevirkende kraft.
Kommunen har lagt til grund for sin afgørelse, at der den 9. januar 1989  

 efter telefonisk henvendelse er tilsendt N.N. et indtægtsskema til brug for  

 eventuel ændring af boligstøtten.
Kommunen modtog ikke senere dette skema i  

 udfyldt stand.
Først den 1. september 1989 blev der ved henvendelse hos  

 kommunen udfyldt et skema til brug for omberegningen.
Herefter blev N.N.'s  

 boligstøtte omberegnet med virkning fra 1. oktober 1989.
 Amtsankenævnet i Ribe Amt har på baggrund af en klage fra  

 boligstøttemodtageren herefter truffet afgørelse om, at der skal ske  

 omberegning af N.N.'s boligstøtte med virkning fra 1. januar 1989.
 Nævnet har lagt vægt på, at N.N. har været berettiget til ændring af  

 boligsikring fra januar 1989.
 Ud fra det oplyste mener nævnet ikke at kunne afvise, at N.N. ved  

 personlig eller telefonisk henvendelse den 9. januar 1989 har anmodet om  

 omberegning af sin boligstøtte på baggrund af, at der var sket en væsentlig  

 og varig nedgang af hendes indtægtsforhold i forhold til 1987-indkomsten.
 Nævnet har endvidere lagt vægt på, at årsagen til, at N.N. ikke i januar  

 1989 indsendte dokumentation for lønnedgangen i form af udfyldt skema, kan  

 have været, at hun efter henvendelsen til socialforvaltningen har fået det  

 indtryk, at der ikke var mulighed for en sådan ændring.
 Nævnet finder derfor efter omstændighederne at burde betragte henvendelsen  

 den 9. januar 1989 som en ansøgning i henhold til § 39 i lov om individuel  

 boligstøtte.
 Ribe Kommune har herefter klaget til Bygge- og Boligstyrelsen over  

 amtsankenævnets afgørelse.
Kommunen finder ikke, at en personlig eller telefonisk henvendelse til  

 boligstøttekontoret kan være at betragte som en ansøgning.
Siden  

 boligstøttelovens ikrafttræden har Ribe Kommune forlangt, at ansøgning om  

 boligstøtte og ændringer skal fremsendes på en særlig blanket, jfr. lov om  

 individuel boligstøtte, §§ 35 og 36.
Efter § 63, stk. 2, i lov om individuel boligstøtte kan amtsankenævnets  

 afgørelser ikke indbringes for anden administrativ myndighed.
Boligministeren  

 kan dog optage en sag til behandling, når det skønnes, at sagen er af  

 principiel betydning.
 Bygge- og Boligstyrelsen har fundet, at spørgsmålet om, hvorvidt  

 omberegning af boligstøtte på grund af væsentlig og varig indkomstnedgang  

 forudsætter en egentlig ansøgning fra boligstøttemodtagerens side på en  

 særlig blanket, jfr. boligstøttelovens § 39, stk. 1, er af principiel  

 betydning, og man har derfor taget sagen op til behandling.
Det fremgår af boligstøttelovens § 39, stk. 1, at boligstøtten, såfremt  

 der i løbet af året sker en væsentlig og varig nedgang af den  

 husstandsindkomst, der er anvendt ved beregning af boligstøtte, vil kunne  

 omberegnes, når ændringen er indtrådt, dog tidligst med virkning fra  

 begyndelsen af den måned, der følger nærmest efter ansøgerens meddelelse om  

 ændringen til kommunalbestyrelsen.
Det samme gælder, såfremt der i løbet af  

 året sker en forøgelse af antallet af børn i husstanden eller en forhøjelse  

 af lejen.
 Efter boligstøttelovens § 35, stk. 1, indgives ansøgning om boligstøtte  

 til kommunalbestyrelsen.
 Efter boligstøttelovens § 36, stk. 1, kan kommunalbestyrelsen bestemme, at  

 ansøgning om boligstøtte skal fremsættes på en særlig blanket.
 Det er Bygge- og Boligstyrelsens opfattelse, at de nævnte bestemmelser i  

 boligstøttelovens § 35, stk. 1, og § 36, stk. 1, alene vedrører den  

 situation, hvor en person, der ikke i forvejen modtager boligstøtte, ansøger  

 om boligstøtte.
 Bygge- og Boligstyrelsen finder ikke, at bestemmelsen i boligstøttelovens  

 § 39, stk. 1, om omberegning af boligstøtte kræver en ansøgning på en særlig  

 blanket, jfr. lovens § 35, stk. 1, sammenholdt med § 36, stk. 1.
På denne baggrund finder man ikke anledning til at kritisere den af  

 Amtsankenævnet i Ribe Amt trufne afgørelse.
Dog kan omberegningen efter  

 styrelsens opfattelse først få virkning fra 1. februar 1989, jfr. ordlyden i  

 boligstøttelovens § 39, stk. 1.
 For så vidt angår dette spørgsmål, skal man imidlertid oplyse, at det af  

 Folketingets Ombudsmands beretning for året 1978, sag nr. 85, fremgår, at  

 ombudsmanden i sager vedrørende bistandsloven finder, at hvis amtsankenævnet  

 inden for det område, hvor rekursmyndigheden er Den sociale Ankestyrelse, har  

 truffet afgørelse om udbetaling af et beløb til en klager, er kommunen  

 pligtig til i det omfang, ydelsen er forfalden, at udbetale det pågældende  

 beløb til klageren, uanset om kommunen har anket amtsankenævnets afgørelse  

 til Den sociale Ankestyrelse, og uanset om anken eventuelt er givet  

 opsættende virkning.
 Af ombudsmandens beretning fremgår videre, at tilbagebetaling ikke kan  

 kræves af det udbetalte beløb, uanset om Den sociale Ankestyrelses afgørelse  

 måtte tilsidesætte amtsankenævnets afgørelse og i stedet stadfæste kommunens  

 afgørelse om, at udbetaling ikke skal ske.
 Ombudsmanden udtaler således, at hvad enten beløbene er udbetalt, som det  

 skulle være sket, eller kommunen ulovligt måtte have undladt at udbetale, må  

 det efter ombudsmandens opfattelse gælde, at Den sociale Ankestyrelses  

 afgørelse kun kan få betydning dels som en principiel tilkendegivelse af,  

 hvad der ville have været den rigtige realitetsafgørelse af sagen, dels som  

 en afgørelse med praktisk virkning for ydelser, der endnu ikke er forfaldne.
 På denne baggrund finder Bygge- og Boligstyrelsen, at tilsvarende  

 synspunkter, som anført i ombudsmandens afgørelse, gør sig gældende for så  

 vidt angår afgørelser efter lov om individuel boligstøtte.
 Det er herefter Bygge- og Boligstyrelsens opfattelse, at der, under hensyn  

 til amtsankenævnets afgørelse af 31. januar 1990, skal ske omberegning af  

 N.N.'s boligstøtte med virkning fra 1. januar 1989, uanset at styrelsen  

 finder, at det følger af boligstøttelovens § 39, stk. 1, at omberegning i den  

 konkrete sag først kan finde sted med virkning fra 1. februar 1989.
Amtsankenævnet i Ribe Amt og N.N. er orienteret om Bygge- og  

 Boligstyrelsens afgørelse.« Der henvises til skrivelse af 15. marts 1990 (j.nr.
F 04-711-89).
 De fremsendte bilag returneres.
 Til orientering.
