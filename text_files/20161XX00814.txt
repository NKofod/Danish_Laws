Skriftlig fremsættelse (3. maj 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til Ejendomsvurderingsloven (Lovforslag nr.
L 211) Formålet med lovforslaget er at udmønte forliget af 18. november 2016 mellem regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti og Det Radikale Venstre om et nyt ejendomsvurderingssystem.
Det er en helt afgørende samfundsopgave, at tilliden til de offentlige ejendomsvurderinger genoprettes.
Vurderingerne har været for upræcise, uensartede og uigennemskuelige, og ejendomsejerne skal have bedre og mere retvisende vurderinger.
Jeg er derfor meget tilfreds med nu at kunne fremsætte forslag til en helt ny og moderniseret ejendomsvurderingslov for Folketinget.
Det sker sammen med fremsættelsen af et andet lovforslag om ændring af skatteforvaltningsloven og en række andre love, der bl.a. vedrører det nye klagesystem for vurderingssager, der er aftalt i forliget.
Sammen skal lovforslagene danne den lovgivningsmæssige ramme om et nyt og forbedret system for vurdering af fast ejendom med en ordentlig og effektiv klagebehandling, der sammen skal genoprette den nødvendige tillid til de offentlige ejendomsvurderinger.
Nærværende lovforslag omhandler den del af forliget, der vedrører de grundlæggende vurderingsregler, herunder en ny vurderingsnorm, som afspejler den naturlige usikkerhed, der altid vil være omkring vurderingerne.
Der findes ikke en rigtig pris, da mange individuelle faktorer gør sig gældende, f.eks. liebhaveri, ønske om hurtigt salg m.v.
En vurdering vil således kunne befinde sig inden for et vist spænd uden af denne grund at være forkert.
Det foreslås derfor, at et spænd på plus/minus 20 pct. kan anvendes.
For landbrugs- og skovejendomme foreslås en videreførelse af de nuværende vurderinger efter den såkaldte bondegårdsregel i en ny fremskrivningsordning.
 Herudover foreslås det, at der etableres tilbagebetalingsordninger for ejerboliger og erhverv, der skal sikre, at ejendomsejere, der har betalt skat af en for høj vurdering, automatisk kan få tilbagebetalt skatterne.
 Lovforslaget indeholder endvidere regler om ejendomme helt eller delvist undtaget fra vurdering, en række registerbestemmelser m.v. og forskellige nødvendige overgangsordninger mellem de to vurderingssystemer.
I overensstemmelse med forliget fastsætter lovforslaget således de lovgivningsmæssige rammer og krav til et betydeligt kvalitetsløft i driften af et moderne ejendomsvurderingssystem, som skal genskabe tilliden til ejendomsvurderingerne.
Med lovforslaget følger derfor et omfattende arbejde med endelig udvikling af metoder, data, vurderingstilgange, teknisk systemudvikling m.v. med henblik på, at nye ejendomsvurderinger kan udsendes for ejerboliger i 2019 og for resterende ejendomme i 2020. I forbindelse med forliget blev den samlede økonomiske ramme for dette videre arbejde tilvejebragt.
Loven foreslås at træde i kraft den 1. januar 2018 og er omfattet af de fælles ikrafttrædelsesdatoer.
Det er afgørende, at lovgivningen om den nye vurderingsordning vedtages senest på den sidste mødedato i Folketinget i juni måned 2017, så færdiggørelse af vurderingssystemet kan gennemføres i henhold til kravene i den endelige lovgivning og efter den givne tidsplan i lovforslaget, hvorefter vurderingsarbejdet skal igangsættes i 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
