Skriftlig fremsættelse (2. oktober 2019) Kirkeministeren (Joy Mogensen):
 Herved tillader jeg mig for Folketinget at fremsætte:
Forslag til lov om ændring af lov om valg til menighedsråd (Valgret til personer under værgemål med fratagelse af den retlige handleevne og tilintetgørelse af valgkort og valglister) (Lovforslag nr.
L 5) Med lovforslaget får personer, der er under værgemål med fratagelse af den retlige handleevne efter værgemålslovens § 6, og som i øvrigt opfylder valgretsbetingelserne, valgret og valgbarhed ved valg til menighedsråd.
 Hermed sikres det, at kredsen af personer, der kan deltage i valg til menighedsråd, bliver så bred som muligt.
 Forslaget ligger i forlængelse af de lovændringer, der er gennemført i 2016 og 2018, for så vidt angår valgret til kommunale og regionale valg, valg af danske medlemmer til Europa-Parlamentet, samt valg til Folketinget.
 Gruppen af personer under værgemål med fratagelse af den retlige handleevne efter værgemålslovens § 6 er ikke stor, men det er af principiel betydning, at gruppen nu også får mulighed for at deltage i menighedsrådsvalget og dermed i menighedsrådsarbejdet.
Såfremt den pågældende vælger har behov for hjælp til stemmeafgivningen, herunder udfyldning af stemmesedlen, vil hjælpen skulle ydes på samme måde som overfor enhver anden vælger, der har behov for hjælp.
Det betyder bl.a., at den pågældende utvetydigt skal kunne tilkendegive, på hvilken kandidat eller liste den pågældende ønsker at stemme, såfremt vedkommende har brug for hjælp til at udfylde stemmesedlen.
Med virkning fra menighedsrådsvalget 2020 er der indført en ny valgform, som indebærer, at valget fremover som udgangspunkt sker på en valgforsamling, som er et møde hvor der efter dialog og debat mellem de opstillede kandidater og menigheden foretages valg af menighedsrådet.
Der vil være mulighed for at udløse et afstemningsvalg, hvis der efter valgforsamlingen indleveres en kandidatliste med stillere.
Til brug for valgforsamlingen skal der udarbejdes valglister, ligesom der til evt. afstemningsvalg skal udarbejdes valglister og valgkort.
Det vil fremover være Kirkeministeriet (Folkekirkens It), der udvikler og driver systemet til dannelse af valglister og valgkort til brug for menighedsrådsvalg.
De lokale folkeregistre vil således ikke længere deltage i processen med udarbejdelse af valglister og valgkort, og det vil derfor fremover ikke være relevant, at valglister og valgkort efter menighedsrådsvalget sendes retur til folkeregistret med henblik på makulering.
Det foreslås derfor, at det fremover er menighedsrådene, der  efter udløb af klagefristen og afgørelse af evt. valgklager  skal sikre, at valglister, valgkort, stemmesedler m.v. tilintetgøres.
Kirkeministeren bemyndiges med lovforslaget til at fastsætte nærmere regler om opbevaring og tilintetgørelse af valgmateriale.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
