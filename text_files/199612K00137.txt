Nr LSF 137 Forslag til Lov om ændring af lov om kommunernes styrelse  

 (Forvaltningsrevision m.v.) Fremsat af indenrigsministeren (Birte Weiss) den 22. januar 1997 Vedtaget ved tredjebehandling den 15. april 1997 Lov nr. 318 af 14/05/1997 § 1 I lov om kommunernes styrelse, jf. lovbekendtgørelse nr. 615 af 18. juli  

 1995, som ændret ved § 11 i lov nr. 1048 af 11. december 1996, foretages  

 følgende ændringer:
 1. I § 31 a, stk. 1, ændres »forhandlingerne«  

 til: »møderne«.
 2. I § 42, stk. 2, indsættes som 3. pkt.:
»Endvidere vurderes det, om udførelsen af kommunalbestyrelsens og  

 udvalgenes beslutninger og den øvrige forvaltning af kommunens anliggender er  

 varetaget på en økonomisk hensigtsmæssig måde.« 3. I § 42 indsættes efter stk. 4 som nyt stykke:
»Stk. 5. Revisionen må ikke deltage i eller tage medansvar  

 for beslutninger, hvorved revisionens stilling som uafhængig revision vil  

 kunne bringes i fare.« Stk. 5 bliver herefter stk. 6.
 4. I § 45, stk. 2, 2. pkt., indsættes efter »fremkomne  

 bemærkninger«: »og regnskabets godkendelse«.
 5. I § 47 indsættes efter stk. 2 som nyt stykke:
»Stk. 3. Tilsynet med kommunale fællesskaber, jf. § 60, hvori  

 der deltager en amtskommune, Frederiksberg Kommune eller Københavns Kommune,  

 varetages af indenrigsministeren.
Tilsynet med øvrige kommunale fællesskaber  

 varetages af vedkommende tilsynsråd.
Er de deltagende kommuner ikke  

 undergivet samme tilsynsråd, udøves tilsynet af tilsynsrådet for det amt,  

 hvori fællesskabets hjemstedskommune er beliggende.« Stk. 3 og 4 bliver herefter stk. 4 og 5.
 6. I § 47, stk. 3, der bliver stk. 4, indsættesefter  

 »kommunalbestyrelse«: »eller kommunale fællesskab«.
 7. I § 48, stk. 1, ændres »amtmanden« til:  

 »statsamtmanden«.
 8. I § 60, stk. 1, indsættes som 2. pkt.:
»Aftaler, hvori der deltager en amtskommune, Frederiksberg Kommune  

 eller Københavns Kommune, skal alene godkendes af indenrigsministeren.« 9. § 60, stk. 2, 3. pkt., og stk. 3, 2. pkt.,  

 ophæves.
§ 2 Loven træder i kraft den 1. januar 1998.
Oprindeligt fremsat forslag § 1 I lov om kommunernes styrelse, jf. lovbekendtgørelse nr. 615 af 18. juli  

 1995, som ændret ved § 11 i lov nr. 1048 af 11. december 1996, foretages  

 følgende ændringer:
 1. I § 31 a, stk. 1, ændres »forhandlingerne«  

 til: »møderne«.
 2. I § 42, stk. 2, indsættes som 3. pkt.:
 »Endvidere vurderes det, om udførelsen af kommunalbestyrelsens og  

 udvalgenes beslutninger og den øvrige forvaltning af kommunens anliggender er  

 varetaget på en økonomisk hensigtsmæssig måde.«.
 3. I § 42 indsættes efter stk. 4 som nyt stykke:
 »Stk. 5. Revisionen må ikke deltage i eller tage medansvar  

 for beslutninger, hvorved revisionens stilling som uafhængig revision vil  

 kunne bringes i fare.«.
 Stk. 5 bliver herefter stk. 6.
 4. I § 45, stk. 2, 2. pkt., indsættes efter »fremkomne  

 bemærkninger«: »og regnskabets godkendelse«.
 5. I § 47 indsættes efter stk. 2 som nyt stykke:
»Stk. 3. Tilsynet med kommunale fællesskaber, jf. § 60, hvori  

 der deltager en amtskommune, Frederiksberg Kommune eller Københavns Kommune,  

 varetages af indenrigsministeren.
Tilsynet med øvrige kommunale fællesskaber  

 varetages af vedkommende tilsynsråd.
Er de deltagende kommuner ikke  

 undergivet samme tilsynsråd, udøves tilsynet af tilsynsrådet for det amt,  

 hvori fællesskabets hjemstedskommune er beliggende.«.
 Stk. 3 og 4 bliver herefter stk. 4 og 5.
 6. I § 47, stk. 3, der bliver stk. 4, indsættesefter  

 »kommunalbestyrelse«: »eller kommunale fællesskab«.
 7. I § 48, stk. 1, ændres »amtmanden« til:  

 »statsamtmanden«.
 8. I § 60, stk. 1, indsættes som 2. pkt.:
 »Aftaler, hvori der deltager en amtskommune, Frederiksberg Kommune  

 eller Københavns Kommune, skal alene godkendes af indenrigsministeren.«.
 9. § 60, stk. 2, 3. pkt., og stk. 3, 2. pkt.,  

 ophæves.
§ 2 Loven træder i kraft den 1. januar 1998.
Bemærkninger til lovforslaget Almindelige bemærkninger 1. Lovforslagets indhold Hovedformålet med lovforslaget er at indføre forvaltningsrevision i alle  

 kommuner og amtskommuner, jf. nedenfor pkt. 1.1.
 Lovforslaget indeholder desuden forslag til en forenkling af tilsynet med  

 kommunale fællesskaber, således at tilsynet samles hos en tilsynsmyndighed,  

 jf. pkt. 1.2.
1.1. Obligatorisk forvaltningsrevision Efter de gældende regler i § 42 i den kommunale styrelseslov skal de  

 kommunale regnskaber alene underkastes en finansiel revision.
Der stilles  

 ikke i den kommunale styrelseslov krav om, at der skal foretages en  

 økonomisk-kritisk revision, såkaldt forvaltningsrevision.
De fleste kommuner og amtskommuner har i dag på frivilligt grundlag  

 indført ordninger med forvaltningsrevision og har haft gode erfaringer  

 hermed.
På denne baggrund har regeringen fundet det rimeligt, at  

 forvaltningsrevision nu indføres som en obligatorisk ordning for kommunerne  

 og amtskommunerne, således at alle kommunalpolitikere og borgere får grundlag  

 for at vurdere, om forvaltningen fungerer på en økonomisk hensigtsmæssig  

 måde.
1.1.1. Hidtidige overvejelser om indførelse af forvaltningsrevision  

 som en obligatorisk ordning Forvaltningsrevision som en obligatorisk ordning for kommunerne har i  

 flere år været genstand for overvejelse.
I betænkning 894/1980 om kommunale styrelsesformer og kommunalpolitikernes  

 arbejdsvilkår m.v. er der i kap.
IV, afsnit 13, redegjort for spørgsmålet om  

 indførelse af forvaltningsrevision i kommunerne.
Udvalget kunne ikke anbefale  

 en obligatorisk ordning.
I forbindelse med Folketingets behandling af et lovforslag om ændring af  

 de kommunale styrelseslove, der var udarbejdet på grundlag af den nævnte  

 betænkning, blev et af et mindretal fremsat ændringsforslag om indførelse af  

 obligatorisk forvaltningsrevision forkastet af Folketinget.
Der henvises til  

 Folketingstidende 1980/81, sp. 301, 589, 4237 og 4520, samt tillæg A, sp.  

 423, tillæg B, sp. 271 og sp. 287 samt tillæg C, sp. 157.
I Rigsrevisionens beretning nr. 8/1991 om revision af kommunernes  

 regnskaber, særligt på det sociale område, samt om offentlig revision på  

 Færøerne og i Grønland blev spørgsmålet om indførelse af forvaltningsrevision  

 i kommunerne på ny taget op til overvejelse og vurdering.
På baggrund af  

 Rigsrevisionens beretning bemærkede et flertal af statsrevisorerne, at den  

 kommunale revision også bør omfatte økonomisk-kritisk revision af  

 gennemførelsen og forvaltningen af kommunalbestyrelsens beslutninger, og  

 henstillede samtidig til Folketinget at tage dette spørgsmål op til  

 overvejelse, jf. side 75 i beretningen.
Statsrevisorerne har senere på baggrund af Rigsrevisionens notater af  

 henholdsvis 19. september 1994 og 31. august 1995 drøftet spørgsmålet om  

 indførelse af forvaltningsrevision, jf. endelig betænkning over  

 statsregnskabet for finansåret 1992, side 93 ff., og for finansåret 1993,  

 side 58 ff.
I statsrevisorernes beretning nr. 20/95 om bevillingskontrollen  

 for 1995, side 75-80, indgår en omtale af de senere års overvejelser om  

 indførelse af obligatorisk forvaltningsrevision i kommunerne.
 Udvalget om fornyelse og effektivisering i den kommunale sektor  

 (Betænkning nr. 1268/1994, side 19) fandt ikke, at tiden endnu var inde til  

 en central regulering af forvaltningsrevision, idet der foregik en betydelig  

 indholdsmæssig udvikling af forvaltningsrevision både generelt og i den  

 enkelte kommune.
 Forslag om obligatorisk forvaltningsrevision indgik endvidere i et forslag  

 til folketingsbeslutning om regnskabslov for kommunerne (Folketingstidende  

 1994-95, sp. 4364, 5121 og 6345, tillæg A, sp. 2588 og tillæg B, sp. 531),  

 der blev fremsat af Fremskridtspartiet, og som var en genfremsættelse af et  

 beslutningsforslag fra 1993 (Folketingstidende 1992-93, sp. 7327, 8296 og  

 10546, tillæg A, sp. 8585 og tillæg B, sp. 1661). Beslutningsforslaget blev  

 forkastet af Folketinget.
1.1.2. Forvaltningsrevision på det statslige område Forvaltningsrevision i form af løbende undersøgelser og større, mere  

 dybtgående undersøgelser er en fast bestanddel af revisionen af statens  

 regnskaber.
 Efter § 3 i lov om revisionen af statens regnskaber m.m.  

 (lovbekendtgørelse nr. 489 af 24. juni 1991 med senere ændringer) foretages  

 ved revisionen af statens regnskaber m.m. en vurdering af, hvorvidt der er  

 taget skyldige økonomiske hensyn ved forvaltningen af de midler og driften af  

 de virksomheder, der er omfattet af regnskabet.
Efter § 5 i lov om revision af statens regnskaber m.m. skal Rigsrevisor  

 efter anmodning have adgang til at gennemgå den del af de amtskommunale og  

 kommunale regnskaber, som vedrører virksomhed, for hvilken der skal ske  

 afregning over for staten.
Efter § 6 i lov om revision af statens regnskaber  

 m.m. påses ved denne gennemgang bl.a., at der er taget skyldige økonomiske  

 hensyn ved forvaltningen af midlerne.
Kravet om forvaltningsrevision på det  

 statslige område er ved denne bestemmelse overført til de kommunale  

 regnskaber for så vidt angår opgaver, hvortil staten yder tilskud eller  

 refunderer kommunernes udgifter.
1.1.3. Forvaltningsrevision på det kommunale område Efter reglerne i § 42 i den kommunale styrelseslov skal de kommunale  

 regnskaber underkastes en finansiel revision, og der er ikke i loven noget  

 krav om, at der skal foretages forvaltningsrevision.
Flertallet af kommuner og amtskommuner har imidlertid på frivilligt  

 grundlag indført ordninger med forvaltningsrevision.
Den aftalte  

 forvaltningsrevision omfatter normalt alle regnskabsområder under  

 kommunalbestyrelsen og alle dispositioner, for hvilke der skal aflægges  

 regnskab.
Kommunalbestyrelsens og udvalgenes politiske beslutninger er dog  

 ikke undergivet forvaltningsrevision.
 Med hensyn til den forvaltningsrevision, der gennemføres i kommunerne,  

 sondres der mellem løbende forvaltningsrevision (løbende undersøgelser) og  

 udvidet forvaltningsrevision (større undersøgelser).
Løbende forvaltningsrevision foretages sideløbende med den finansielle  

 revision.
Udgangspunktet for den løbende forvaltningsrevision er de analyser  

 og vurderinger, som allerede udføres til støtte for den almindelige revision  

 af regnskabet, f.eks. analyse af udgifts- og indtægtsposter, beregning af  

 nøgletal, undersøgelse af usædvanlige tendenser i udviklingen, analyse af  

 budgetafvigelser sammenholdt med budgettets forudsætninger m.m.
Disse  

 analyser og vurderinger suppleres eventuelt med yderligere undersøgelser af  

 mere begrænset omfang.
Ved udvidet forvaltningsrevision foretages mere dybtgående undersøgelser  

 og analyser, der ikke udføres som et sædvanligt led i revisionen af  

 årsregnskabet.
Beslutning om iværksættelse af udvidet forvaltningsrevision  

 træffes af kommunen, enten på initiativ af kommunen eller på baggrund af, at  

 kommunens revision eventuelt har påpeget et behov herfor.
De større, mere  

 dybtgående undersøgelser vedrører typisk sagligt afgrænsede områder, hvor der  

 er konstateret et behov for en nærmere analyse og vurdering af kommunens  

 forvaltning.
Større undersøgelser adskiller sig i øvrigt hverken formåls-  

 eller emnemæssigt fra de løbende undersøgelser, men der stilles større krav  

 til det materiale, der inddrages i undersøgelsen, og til udformningen af  

 revisionsprotokollatet.
Der afgives særskilt revisionsberetning om udvidet  

 forvaltningsrevision.
1.1.4. Afgrænsning af begrebet forvaltningsrevision Forvaltningsrevision omfatter en bedømmelse af, om enkeltdispositioner,  

 aktiviteter, programmer eller en myndigheds samlede opgaver er gennemført på  

 en økonomisk hensigtsmæssig måde, og om resultaterne svarer til de opstillede  

 mål.
Forvaltningsrevision er ikke et præcist og velafgrænset begreb, der kan  

 defineres klart i lovgivningen.
Indholdet af begrebet forvaltningsrevision  

 udvikler sig over tid i takt med udviklingen i samfundet.
Fra at være en  

 økonomisk-kritisk revision, der i høj grad var rettet mod enkeltsager, har  

 forvaltningsrevision gradvist ændret sig til i højere grad at være en  

 ledelsesrevision, der vurderer helheder.
 Forvaltningsrevision retter sig dels mod den måde, hvorpå en kommune  

 anskaffer sine ressourcer: Om det sker billigst muligt under hensyn til den  

 ønskede kvalitet (sparsommelighedsanalyse), dels mod kommunens præstationer,  

 bedømt i forhold til de anvendte ressourcer (produktivitetsanalyse).  

 Endvidere undersøges, om der sker en opfyldelse af de opstillede mål for  

 virksomheden, set i forhold til de anvendte ressourcer  

 (effektivitetsanalyse). Endelig bedømmes kommunens samlede aktiviteter ud fra  

 en gennemgang af kommunens styringsfunktioner (ledelsesrevision).
1.1.5. Formålet med forvaltningsrevision i kommunerne Kommunernes regnskaber har ikke til formål at vise overskud eller  

 underskud, og regnskaberne kan derfor som udgangspunkt ikke danne grundlag  

 for en vurdering af, hvordan de kommunale anliggender er forvaltet, set ud  

 fra det økonomiske resultat.
Der er derfor behov for andre redskaber, når de  

 opnåede resultater skal vurderes.
Der findes i dag en række metoder til at vurdere, hvordan den enkelte  

 kommunes ressourcer udnyttes, f.eks. budget- og aktivitetsanalyser,  

 kvalitetsudviklingsanalyser, brugerundersøgelser o.s.v.
Også indførelse af  

 konkurrence, f.eks. i form af udbud og udlicitering kan være en måde, hvorpå  

 en kommune får afprøvet, om de anvendte ressourcer lever op til  

 kommunalbestyrelsens målsætninger herfor.
Med indførelse af forvaltningsrevision skabes et supplement til andre  

 styrings- og kontrolsystemer, idet der bl.a. opnås en uvildig og sagkyndig  

 vurdering af de opnåede resultater set i forhold til de mål, der er sat af  

 kommunalbestyrelsen.
Forvaltningsrevision er dermed et velegnet kontrol- og  

 ledelsesredskab for den enkelte kommunalbestyrelse.
Indførelse af forvaltningsrevision vil endvidere bidrage til at skabe et  

 bedre overblik over driften af forvaltninger og institutioner.
Udviklingen i  

 den kommunale sektor i form af intern decentralisering af økonomisk ansvar  

 til institutioner og decentralisering af kompetence og økonomisk ansvar til  

 brugerbestyrelser har tillige øget kommunalbestyrelsens behov for at kunne  

 følge produktiviteten og effektiviteten i institutionernes og  

 forvaltningernes opgaveløsning.
 Indførelsen af forvaltningsrevision kan desuden ses som et supplement til  

 de nye regler i styrelseslovens § 62 om information over for kommunens  

 borgere om den kommunale service, der skal sikre borgernes muligheder for at  

 vurdere indholdet og omfanget af de væsentligste kommunale serviceydelser  

 samt målsætningerne herfor.
Den forvaltningsrevision, der foreslås gjort obligatorisk på det kommunale  

 område, adskiller sig i sit omfang fra forvaltningsrevisionen på det  

 statslige område.
Det er først og fremmest en følge af de principielle  

 forskelle mellem det kommunale og det statslige bevillingssystem.
På det  

 statslige område er bevillingsmyndigheden hos Folketinget og ansvaret for  

 bevillingernes anvendelse hos ministrene.
På det kommunale område er såvel  

 bevillingsmyndighed som ansvar for anvendelse af bevillinger hos  

 kommunalbestyrelsen.
 Den politiske og administrative beslutningsproces er således principielt  

 ikke adskilt inden for det kommunale område i modsætning til det statslige  

 område, hvilket har betydning for omfanget af forvaltningsrevisionen.
 Formålet med forvaltningsrevisionen i kommunerne er ikke at opnå en  

 vurdering af lovlige politiske beslutningers hensigtsmæssighed, men derimod  

 en vurdering af, om udførelsen af beslutninger og forvaltningen i øvrigt er  

 gennemført på en økonomisk forsvarlig måde og i overensstemmelse med de fra  

 politisk side opstillede mål og meddelte bevillingsmæssige forudsætninger.
 Det er derfor alene udførelsen af kommunalbestyrelsens og udvalgenes  

 beslutninger - og ikke de politiske beslutninger - der foreslås omfattet af  

 den obligatoriske forvaltningsrevision.
 Herved sikres, at den kommunale revision ikke bliver inddraget i  

 vurderingen af politiske beslutninger, således at revisionens kritik heraf  

 kunne blive udnyttet af den politiske opposition i kommunalbestyrelsen.
 Et lovkrav om forvaltningsrevision af kommunalbestyrelsens og udvalgenes  

 politiske beslutninger vil endvidere harmonere dårligt med det kommunale  

 selvstyre.
 1.2. Ændrede regler om tilsyn med kommunale fællesskaber m.v.
 Det følger af § 60 i den kommunale styrelseslov, at aftaler om samarbejde  

 mellem kommuner, som vil medføre indskrænkninger i kommunalbestyrelsernes  

 beføjelser, skal godkendes af tilsynsmyndigheden.
 Tilsynet med kommunerne udøves af tilsynsrådene og tilsynet med  

 amtskommunerne (og Frederiksberg og Københavns Kommuner) af  

 Indenrigsministeriet, jf. styrelseslovens § 47.
Ved indgåelse af aftaler i henhold til § 60 mellem en kommune og en  

 amtskommune træffes afgørelse om godkendelse af Indenrigsministeriet for så  

 vidt angår den amtskommunale deltagelse og af tilsynsrådet for så vidt angår  

 den kommunale deltagelse.
Indgås sådanne aftaler mellem kommuner i flere  

 amter, træffes afgørelsen af de pågældende tilsynsråd.
 Hvis der efter aftalen skal oprettes et selvstændigt styrelsesorgan,  

 betegnes det kommunale samarbejde som et kommunalt fællesskab.
 Et kommunalt fællesskab, der omfatter både kommuner og amtskommuner eller  

 kommuner i flere amter, vil være undergivet tilsyn fra samtlige de  

 tilsynsmyndigheder, der har godkendt oprettelsen af fællesskabet.
Dette betyder, at såvel Indenrigsministeriet som tilsynsrådet er  

 tilsynsmyndighed i forhold til et kommunalt fællesskab med kommunal og  

 amtskommunal deltagelse.
Tilsvarende vil et fællesskab med deltagelse af  

 kommuner beliggende i flere amter være undergivet tilsyn fra flere  

 tilsynsråd.
Hver tilsynsmyndighed har i princippet selv kompetence til at afgive  

 vejledende udtalelser og træffe afgørelser i forhold til fællesskabet.
Det er  

 dog forudsat i lovgivningen, at tilsynsmyndighederne skal koordinere  

 sanktionsanvendelsen.
For så vidt angår øvrige sager i forbindelse med  

 udøvelsen af det retlige tilsyn har Indenrigsministeriet udtalt, at udøvelsen  

 af tilsynet i disse sager også bør ske efter forudgående koordination mellem  

 tilsynsmyndighederne.
 Da den efterprøvelse, der sker ved tilsynsmyndighederne, er den samme, og  

 da der ikke er tale om, at tilsynsmyndighederne skal inddrage forskellige  

 hensyn, foreslås det, at de kommunale fællesskaber, der i dag er undergivet  

 to eller flere kommunale tilsynsmyndigheder, fremover alene skal være  

 undergivet en tilsynsmyndighed.
Ved forslaget tilgodeses administrative hensyn, idet der opnås en klar  

 kompetencefordeling og undgås en overflødig dobbeltsagsbehandling.
Der opnås  

 samtidig en administrativ forenkling for det kommunale fællesskab.
 Det er mest naturligt, at Indenrigsministeriet som øverste kommunale  

 tilsynsmyndighed udøver tilsynet med kommunale fællesskaber, hvori der  

 deltager amtskommuner, jf. den foreslåede bestemmelse i § 47, stk. 3  

 (lovforslagets § 1, nr. 5). Herfor taler endvidere habilitetsmæssige  

 betragtninger.
I betænkningen om ansvarsplacering i kommunestyret (betænkning nr.  

 996/1983) overvejede udvalget, hvorvidt Indenrigsministeriet generelt skulle  

 tillægges funktionen som tilsynsmyndighed i forhold til kommunale  

 fællesskaber, der er undergivet tilsyn fra flere tilsynsmyndigheder.
Udvalget  

 fandt dog ikke tilstrækkeligt grundlag for at stille forslag herom, men  

 anbefalede i stedet, at tilsynsmyndighederne i praksis koordinerede  

 sanktionsanvendelsen.
 Der synes fortsat ikke at være anledning til at tillægge  

 Indenrigsministeriet funktionen som tilsynsmyndighed i forhold til kommunale  

 fællesskaber, der er undergivet tilsyn fra to eller flere tilsynsråd.
 Det foreslås i stedet, at tilsynet udøves af tilsynsrådet for det amt,  

 hvori fællesskabets hjemstedskommune er beliggende, jf. den foreslåede  

 bestemmelse i § 47, stk. 3.
 De ovennævnte administrative hensyn taler endvidere for, at alene en  

 kommunal tilsynsmyndighed skal godkende aftaler efter § 60, der indgås mellem  

 kommuner og amtskommuner eller mellem kommuner i flere amter.
 Det foreslås derfor, at det alene bliver Indenrigsministeriet, der skal  

 godkende aftaler efter § 60, som indgås mellem kommuner og amtskommuner, jf.  

 den foreslåede ændring af § 60, stk. 1 (lovforslaget § 1, nr. 8).
Det er imidlertid ikke muligt generelt på samme måde i forhold til  

 tilsynsrådene at angive, hvilket tilsynsråd der i givet fald skulle være  

 godkendelsesmyndighed.
På dette område bibeholdes derfor den nuværende  

 retsstilling, hvorefter indgåelse af aftaler efter § 60 mellem kommuner i  

 flere amter skal godkendes af de pågældende tilsynsråd.
 2. Lovforslagets økonomiske og administrative konsekvenser m.v.
Det er ikke muligt at opgøre de økonomiske konsekvenser for kommunerne og  

 amtskommunerne vedrørende forslaget om obligatorisk forvaltningsrevision.
Som  

 nævnt ovenfor under pkt. 1.1.3. har de fleste kommuner og amtskommuner  

 allerede indført ordninger med forvaltningsrevision.
For de øvrige kommuner  

 og amtskommuner vil indgåelse af aftaler om forvaltningsrevision kunne  

 medføre merudgifter, som dog skal sammenholdes med de besparelser, der opnås  

 ved, at forvaltningsrevisionen kan sikre en mere økonomisk drift af den  

 kommunale virksomhed.
Forslaget medfører ingen økonomiske eller  

 administrative konsekvenser for staten.
 Forslaget om ændringer i tilsynet med kommunale fællesskaber og de øvrige  

 ændringsforslag vil ikke medføre nævneværdige økonomiske og administrative  

 konsekvenser for kommunerne, amtskommunerne eller staten.
 Lovforslaget medfører ingen erhvervsøkonomiske eller miljømæssige  

 konsekvenser og indeholder ikke EU-retlige aspekter.
3. Hørte myndigheder Lovforslaget har været forelagt samtlige ministerier, Rigsrevisionen,  

 Kommunernes Landsforening, Amtsrådsforeningen i Danmark, Frederiksberg og  

 Københavns Kommuner, Kommunernes Revisionsafdeling, Foreningen af  

 Statsautoriserede Revisorer, Revisionsaktieselskabet af 1/12 1962 m.fl.
Bemærkninger til lovforslagets enkelte bestemmelser Til § 1 Til nr. 1 Uanset at den gældende bestemmelse i § 31 a, stk. 1, alene omtaler  

 borgmesterens adgang til at overvære og deltage i forhandlingerne i  

 udvalgene, antages det, at borgmesteren tillige har ret til at overvære  

 udvalgenes afgørelser af de behandlede sager.
Ved den foreslåede ændring  

 præciseres dette.
Til nr. 2 Om baggrunden for forslaget henvises til de almindelige bemærkninger, pkt.  

 1.1.
Efter den gældende bestemmelse i § 42 i den kommunale styrelseslov skal de  

 kommunale regnskaber alene underkastes finansiel revision.
Der sker en  

 efterprøvelse af, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, kommunalbestyrelsens øvrige beslutninger, love og andre  

 forskrifter samt indgåede aftaler og sædvanlig praksis.
Den foreslåede ændring af bestemmelsen indebærer, at revisionen også skal  

 omfatte forvaltningsrevision.
Forvaltningsrevision skal forstås i  

 overensstemmelse med det almindelig begreb, som er blevet fastlagt i praksis  

 i form af standarder og normer for god offentlig revisionsskik.  

 Forvaltningsrevision består i en bedømmelse af, om enkeltdispositioner,  

 aktiviteter, programmer eller en kommunes samlede opgaver er gennemført på en  

 økonomisk hensigtsmæssig måde, og om resultaterne svarer til de opstillede  

 mål.
 I teori og praksis skelnes mellem løbende og udvidet forvaltningsrevision.  

 Med den foreslåede lovændring stilles alene krav om, at forvaltningsrevision  

 udføres som løbende forvaltningsrevision sideløbende med den almindelige  

 finansielle revision.
 Det vil bero på de konkrete omstændigheder, hvilke undersøgelser der er  

 fornødne for, at revisor i overensstemmelse med god offentlig revisionsskik  

 kan vurdere, om der er handlet økonomisk hensigtsmæssigt.
 Det vil derfor først og fremmest være revisor, som afgør, på hvilke  

 områder og i hvilket omfang der skal foretages forvaltningsrevision ud fra en  

 vurdering af væsentlighed og risiko i relation til det pågældende område.
 Løbende forvaltningsrevision kan udføres ved stedlige besøg på den  

 reviderede institution m.v. og i form af større, tværgående undersøgelser.  

 Som al anden revision udføres forvaltningsrevision som stikprøvekontrol.
En kommune kan ikke kræve, at bestemte områder skal være undtaget eller  

 undergivet en mindre grundig forvaltningsrevision.
Derimod kan en kommune  

 aftale supplerende revision ud over det, der følger af lovens obligatoriske  

 ordning.
Såfremt revisor i forbindelse med den løbende forvaltningsrevision  

 vurderer, at der er behov for en særlig dybtgående forvaltningsrevision på et  

 bestemt område, kan revisor påpege dette over for kommunalbestyrelsen i  

 revisionsberetningen eller en delberetning.
Af hensyn til kommunens  

 budgettering bør revisor så vidt muligt angive det forventede  

 ressourceforbrug ved en sådan undersøgelse.
Den foreslåede obligatoriske forvaltningsrevision omfatter den virksomhed,  

 der foregår i de kommunale forvaltninger, institutioner m.v., men ikke  

 kommunalbestyrelsens og udvalgenes beslutninger.
Gennemførelsen af  

 kommunalbestyrelsens og udvalgenes beslutninger er derimod omfattet af  

 forvaltningsrevisionen.
 Revisionen skal rapportere om den udførte forvaltningsrevision til  

 kommunalbestyrelsen, og revisionsberetninger om forvaltningsrevision vil -  

 som en del af kommunernes årsregnskab - være offentlig tilgængelige hos  

 kommunerne og hos den kommunale tilsynsmyndighed.
Efter § 6, stk. 1, 3. pkt., i bekendtgørelse om kommunernes budget- og  

 regnskabsvæsen, revision m.v. (bekendtgørelse nr. 703 af 18. august 1995 med  

 senere ændringer) skal revisionens bemærkninger som følge af udført finansiel  

 revision fremgå særskilt af revisionsberetningen.
Revisionens bemærkninger  

 som følge af udført forvaltningsrevision vil ligeledes skulle fremgå særskilt  

 af revisionsberetningen.
 Kommunalbestyrelsen træffer i et møde afgørelse med hensyn til de afgivne  

 revisionsbemærkninger, jf. § 45, stk. 2, 2. pkt.
 Kommunalbestyrelsens afgørelse med hensyn til revisionsbemærkninger som  

 resultat af den udførte forvaltningsrevision kan eventuelt være, at der ikke  

 foretages videre.
 Kommunens årsregnskab sendes inden udgangen af september måned til  

 tilsynsmyndigheden sammen med revisionsberetningen, og de afgørelser  

 kommunalbestyrelsen har truffet i forbindelse hermed.
 Da de kommunale tilsynsmyndigheder alene fører legalitetskontrol, er  

 revisionsbemærkninger m.v. som følge af udført forvaltningsrevision og  

 kommunalbestyrelsens afgørelser truffet i forbindelse hermed ikke omfattet af  

 tilsynsmyndighedernes kompetence.
 Den obligatoriske forvaltningsrevision omfatter også kommunale  

 fællesskaber, jf. den kommunale styrelseslovs § 60. Derimod er andre  

 selskaber med kommunal deltagelse ikke omfattet.
Til nr. 3 Det følger af almindelige retsgrundsætninger, at revisionen skal være  

 uafhængig af kommunen, og at revisionen derfor ikke må deltage i eller tage  

 medansvar for kommunale beslutninger på en sådan måde, at revisionens  

 uafhængighed bringes i fare.
 Ved den foreslåede ændring af § 42, stk. 5, lovfæstes dette princip.
Til nr. 4 Ved ændringen af § 45, stk. 2, 2. pkt., præciseres, at det reviderede  

 årsregnskab endeligt skal godkendes af kommunalbestyrelsen, jf.  

 forudsætningen herom i § 45, stk. 3.
Til nr. 5 Efter de gældende regler varetages tilsynet med et kommunalt fællesskab,  

 jf. § 60, af den eller de kommunale tilsynsmyndigheder, der har godkendt  

 oprettelsen af fællesskabet.
Dette betyder, at kommunale fællesskaber, som omfatter både kommuner og  

 amtskommuner eller kommuner i flere amter, vil være undergivet tilsyn fra  

 flere tilsynsmyndigheder.
Indenrigsministeriet og tilsynsrådet vil således  

 begge føre tilsyn med et kommunalt fællesskab med kommunal og amtskommunal  

 deltagelse, og tilsvarende vil flere tilsynsråd føre tilsyn med et kommunalt  

 fællesskab, hvori der deltager kommuner beliggende i flere amter.
 Da der ikke er behov for mere end en kommunal tilsynsmyndighed for et  

 kommunalt fællesskab, jf. de almindelige bemærkninger, pkt. 1.2., foreslås  

 det, at Indenrigsministeriet fremover alene skal udøve tilsynet med kommunale  

 fællesskaber, hvori der deltager en amtskommune, Frederiksberg Kommune eller  

 Københavns Kommune.
 For kommunale fællesskaber, der som deltagere har kommuner i flere amter  

 og dermed er undergivet flere tilsynsråd, foreslås det, at tilsynet udøves af  

 tilsynsrådet for det amt, hvori fællesskabets hjemstedskommune er beliggende.
Til nr. 6 Ved ændringen af § 47, stk. 3, der bliver stk. 4, præciseres det, at  

 tilsynsrådenes afgørelser også kan ankes af vedkommende kommunale fællesskab.
Til nr. 7 Ændringen skyldes, at stillingsbetegnelsen »amtmand« er blevet  

 ændret til »statsamtmand«.
Til nr. 8 Efter de gældende regler skal aftale om samarbejde efter § 60, der indgås  

 mellem kommuner og amtskommuner, godkendes af såvel tilsynsrådet som  

 Indenrigsministeriet.
 I praksis vil tilsynsrådet afvente - og følge - Indenrigsministeriets  

 afgørelse vedrørende spørgsmålet om godkendelse og eventuelle vilkår herfor.
 Administrative hensyn taler for, at alene Indenrigsministeriet er  

 godkendelsesmyndighed, jf. herved også den foreslåede bestemmelse i § 47,  

 stk. 3 (lovforslagets § 1, nr. 5).
 Det foreslås derfor, at aftaler om samarbejde, jf. § 60, hvori der  

 deltager en amtskommune, Frederiksberg Kommune eller Københavns Kommune,  

 fremover alene skal godkendes af Indenrigsministeriet.
Til nr. 9 Som en følge af den foreslåede nye bestemmelse i § 47, stk. 3, jf.  

 lovforslagets § 1, nr. 5, hvorefter samtlige kommunale fællesskaber alene vil  

 være undergivet en kommunal tilsynsmyndighed, vil der ikke længere være behov  

 for de pågældende bestemmelser.
 Til § 2 Det foreslås, at loven træder i kraft samtidig med den nye  

 valgperiodes begyndelse den 1. januar 1998.
Skriftlig fremsættelse Indenrigsministeren (Birte Weiss):
 Hermed tillader jeg mig for Folketinget at fremsætte:
 Forslag til lov om ændring af lov om kommunernes styrelse.  

 (Forvaltningsrevision m.v.).
(Lovforslag nr.
L 137).
 Hovedformålet med lovforslaget er at indføre forvaltningsrevision i alle  

 kommuner og amtskommuner.
Efter de gældende regler i § 42 i den kommunale styrelseslov skal de  

 kommunale regnskaber alene underkastes finansiel revision.
Der sker en  

 efterprøvelse af, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, kommunalbestyrelsens øvrige beslutninger, love og andre  

 forskrifter samt indgåede aftaler og sædvanlig praksis.
Forvaltningsrevision rækker videre.
Ved forvaltningsrevision vurderer  

 revisionen tillige, om enkeltdispositioner, aktiviteter, programmer eller en  

 myndigheds samlede opgaver er gennemført på en økonomisk hensigtsmæssig måde,  

 og om resultaterne svarer til de opstillede mål.
De fleste kommuner og amtskommuner har i dag på frivilligt grundlag  

 indført ordninger med forvaltningsrevision og har haft gode erfaringer  

 hermed.
Med lovforslaget indføres forvaltningsrevision som en obligatorisk  

 ordning for alle kommuner og amtskommuner.
 Lovforslaget har først og fremmest til formål at skabe bedre muligheder  

 for kommunalbestyrelser og amtsråd for at vurdere, om opgaveløsningen foregår  

 på en økonomisk hensigtsmæssig måde.
 Indførelsen af forvaltningsrevision kan desuden ses som et supplement til  

 de nye regler i styrelseslovens § 62 om serviceinformation, der skal sikre  

 borgernes muligheder for at vurdere indholdet og omfanget af de væsentligste  

 kommunale serviceydelser samt målsætningerne herfor.
 I teori og praksis skelnes mellem løbende forvaltningsrevision (løbende  

 undersøgelser) og udvidet forvaltningsrevision (større undersøgelser). Med  

 den foreslåede lovændring stilles alene krav om løbende forvaltningsrevision.
Det er alene udførelsen af kommunalbestyrelsens og udvalgenes beslutninger  

 - og ikke de politiske beslutninger - der foreslås omfattet af den  

 obligatoriske forvaltningsrevision.
Herved sikres bl.a, at den kommunale  

 revision ikke bliver inddraget i vurderingen af lovlige politiske  

 beslutningers hensigtsmæssighed, således at revisionens kritik heraf kunne  

 blive udnyttet af den politiske opposition i kommunalbestyrelsen.
 Forslaget om at indføre forvaltningsrevision forventes at medføre en  

 effektivisering for kommunerne og amtskommunerne i form af en mere økonomisk  

 drift af den kommunale virksomhed.
Lovforslaget indeholder desuden forslag til en forenkling af tilsynet med  

 kommunale fællesskaber.
Med henblik på at opnå en klarere kompetencefordeling  

 og undgå overflødig dobbeltsagsbehandling foreslås det, at de kommunale  

 fællesskaber, der i dag er undergivet to eller flere kommunale  

 tilsynsmyndigheder, fremover alene skal være undergivet en tilsynsmyndighed.
 Med disse ord skal jeg anbefale lovforslaget til Folketingets velvillige  

 behandling.
