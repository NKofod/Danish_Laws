Fremsat den 20. november 2015 af Karina Adsbøl (DF), Jens Henrik Thulesen Dahl (DF), Kristian Thulesen Dahl (DF), Karina Due (DF), Susanne Eilersen (DF), Søren Espersen (DF), Karin Nødgaard (DF), Peter Skaarup (DF) og Dorthe Ullemose (DF) Forslag til folketingsbeslutning om obligatoriske oplysninger om sagsbehandlingstider på det sociale område på kommunernes hjemmesider Folketinget pålægger regeringen inden 1. juli 2016 at sikre, at det bliver obligatorisk for kommunerne at oplyse om sagsbehandlingstiderne på det sociale område på deres hjemmesider.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 128, folketingsåret 2014-15, 1. samling.
Der henvises til www.folketingstidende.dk, Folketingstidende 2014-15, 1. samling, sektion A, B 128 som fremsat.
Det er forslagsstillernes opfattelse, at det er vigtigt for borgerne at kunne følge med i sagsbehandlingstiderne på det sociale område i den kommune, hvori de bor.
Det skal være nemt og enkelt at følge med i, hvor lang tid det cirka tager at få behandlet en sag.
I § 3, stk. 2, i bekendtgørelse om lov om retssikkerhed og administration på det sociale område (lovbekendtgørelse nr. 1052 af den 8. september 2015) er det fastsat, at kommunalbestyrelsen på de enkelte sagsområder skal fastsætte frister for, hvor lang tid der må gå fra modtagelsen af en ansøgning, til afgørelsen skal være truffet.
Fristerne skal offentliggøres.
Hvis fristen ikke kan overholdes i en konkret sag, skal ansøgeren skriftligt have besked om, hvornår ansøgeren kan forvente en afgørelse.
I dag er der ikke krav om, at fristerne offentliggøres på kommunens hjemmeside.
Nogle kommuner anvender hjemmesiden til at offentliggøre fristerne, men ikke alle gør det, idet kommunerne også kan vælge andre metoder til at informere borgerne om sagsbehandlingsfristerne.
For at gøre det nemmere for borgerne at følge sagsgangen i kommunen ønsker forslagsstillerne, at kommunerne bliver forpligtet til at oplyse sagsbehandlingstiderne på kommunens hjemmeside.
Denne ensartethed vil gøre det nemt og hurtigt for borgerne at følge med  og det vil betyde en øget retssikkerhed for borgeren.
Det vigtige i den sammenhæng er, at borgerne kan orientere sig om kommunens serviceniveau på området, og hvor lang tid de kan forvente der går, inden der træffes en afgørelse på det sociale område.
Der kan f.eks. tages udgangspunkt i Esbjerg Kommune, hvor det er nemt og overskueligt at finde sagsbehandlingsfristerne  endda på alle de områder, hvor der træffes en kommunal afgørelse.
Der henvises til dette link: http://www.esbjergkommune.dk/om-kommunen/sagsbehandlingsfrister.aspx.
Forslaget forventes ikke at medføre merudgifter for kommunerne, da de i dag allerede er forpligtede til at offentliggøre fristerne, blot ikke i en bestemt form eller via et bestemt medie.
Det kan påstås, at kommunernes pligt til offentliggørelse af sagsbehandlingstider på deres hjemmeside på internettet er et indgreb i det kommunale selvstyre.
Forslagsstillerne mener, at der er tale om et yderst begrænset indgreb, der skal ses i forhold til, at borgerens retssikkerhed forbedres betydeligt.
Dertil kommer, at man i mange andre sammenhænge beder borgeren om at kommunikere med myndighederne via diverse selvbetjeningsmuligheder på internettet (eksempelvis Udbetaling Danmark og SKAT), hvorfor det også synes rimeligt at bede de kommunale myndigheder om at fremlægge relevant information til borgerne på deres hjemmeside, så borgerne nemt kan finde informationerne.
Det er ikke blot sund fornuft, men det er god forvaltningsskik at sikre åbenhed og gennemsigtighed over for borgeren.
 Der har tidligere været stillet spørgsmål til ministeren om kommunernes offentliggørelsesmetode (folketingsåret 2012-13, Socialudvalget, alm. del, spørgsmål 201). Der henvises til spørgsmålet og svaret herpå i bilag 1.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om obligatoriske oplysninger om sagsbehandlingstider på det sociale område på kommunernes hjemmesider.
(Beslutningsforslag nr.
B 33) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
Bilag 1 Folketingsåret 2012-13, Socialudvalget, alm. del, spørgsmål 201 og svaret herpå Spørgsmål nr. 201:
Ministeren bedes oplyse, hvor mange kommuner, der overholder retssikkerhedslovens § 3 stk. 2 om at fastsætte tidsfrister på hvert enkelt sagsområde i forhold til, hvor lang tid der må gå fra modtagelsen af en ansøgning, til afgørelsen skal være truffet? Hvordan vil ministeren sikre, at alle kommuner lever op til deres forpligtigelse til at fastsætte en tidsfrist på hvert enkelt sagsområde? Svar:
I § 3, stk. 2, i lov om retssikkerhed og administration på det sociale område er fastsat, at kommunalbestyrelsen på de enkelte sagsområder skal fastsætte frister for, hvor lang tid der må gå fra modtagelsen af en ansøgning, til afgørelsen skal være truffet.
Fristerne skal offentliggøres.
Hvis fristen ikke kan overholdes i en konkret sag, skal ansøgeren skriftligt have besked om, hvornår ansøgeren kan forvente en afgørelse.
 Det fremgår af lovforslaget til den gældende bestemmelse (L 117 2008-09), at det overlades til kommunalbestyrelsen at beslutte, hvordan offentliggørelsen skal ske.
 Det forudsættes dog, at offentliggørelsen sker på en måde, der er sædvanlig i kommunen, og således at borgere, som de enkelte sagsbehandlingsfrister må forventes at interessere, har gode muligheder for at gøre sig bekendt med fristerne.
Der er ikke krav til, at fristerne offentliggøres på fx kommunens hjemmeside, men rigtig mange kommuner anvender hjemmesiden, som kan være en overskuelig måde at gøre det på.
Kommunerne kan dog også vælge andre metoder.
Social- og Integrationsministeriet er ikke i besiddelse af en samlet oversigt over tidsfrister og offentliggørelsesmetode for alle kommuner.
 Jeg ser ikke anledning til at iværksætte initiativer med henblik på at sikre, at kommunerne fastsætter frister, sådan som de har pligt til efter retssikkerhedslovens § 3, stk. 2. Det vigtige i den sammenhæng er, at borgerne kan orientere sig om kommunens serviceniveau på området, og at borgeren får besked, hvis fristen ikke kan overholdes i forbindelse med sagsbehandlingen af en konkret sag.
