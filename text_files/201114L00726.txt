Betænkning afgivet af Miljøudvalget den 16. maj 2012 Betænkning over Forslag til lov om ændring af lov om vandsektorens organisering og økonomiske forhold (Miljømål, servicemål, vedvarende energi) [af miljøministeren (Ida Auken)] 1. Udvalgsarbejdet Lovforslaget blev fremsat den 29. marts 2012 og var til 1. behandling den 20. april 2012. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 3. februar 2012 dette udkast til udvalget, jf.
MIU alm. del  bilag 206. Den 29. marts 2012 sendte miljøministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra DANVA.
 Miljøministeren har over for udvalget kommenteret de skriftlige henvendelser.
Deputationer Endvidere har DANVA mundtligt over for udvalget redegjort for sin holdning til lovforslaget.
Spørgsmål Udvalget har stillet 3 spørgsmål til miljøministeren til skriftlig besvarelse, som denne har besvaret.
Et af udvalgets spørgsmål til ministeren og dennes svar herpå er optrykt som bilag 2 til betænkningen.
2. Indstillinger og politiske bemærkninger Indstillinger Et flertal i udvalget (udvalget med undtagelse af LA) indstiller lovforslaget til vedtagelse uændret.
 Et mindretal i udvalget (LA) indstiller lovforslaget til forkastelse ved 3. behandling.
Politiske bemærkninger Venstres, Dansk Folkepartis, Liberal Alliances og Det Konservative Folkepartis medlemmer af udvalget mener først og fremmest, at de private vandværker skal tages helt ud af denne lovgivning.
Endvidere bør det tydeliggøres, hvilke regler der skal gælde, hvis der er tale om mål, som kan kategoriseres som både miljømål og servicemål.
Venstre, Dansk Folkeparti, Liberal Alliance og Det Konservative Folkeparti ønsker, at der sker en evaluering af hele lovgivningen hurtigst muligt og ikke først i 2013, som miljøministeren bebuder.
I evalueringen skal fokus være på, om man har fået løst de administrative udfordringer på den bedst mulige måde, uden at det har skabt unødige prisstigninger.
Venstre, Dansk Folkeparti, Liberal Alliance og Det Konservative Folkeparti undrer sig over, at det er forsyningsselskaberne alene, der kan beslutte, hvilke servicemål der skal finansieres.
Reglerne bør i stedet være ligesom ved miljømål, hvor kommunalbestyrelsen er indover.
 Venstre, Dansk Folkeparti, Liberal Alliance og Det Konservative Folkeparti finder det ligeledes utilfredsstillende, at miljøministeren ikke forholder sig til, hvori de administrative lettelser for erhvervslivet består, når det fremgår af bemærkningerne til lovforslaget, og når der spørges ind til det i forbindelse med udvalgsbehandlingen, jf. svar på spm. 3.
Miljøministeren har alene forholdt sig til konsekvenserne for vandselskaberne og ikke for erhvervslivet generelt.
Det anses for dårlig lovbehandling, at sådanne centrale forhold ikke kan blive belyst mere konkret, når man ikke står tilbage for at »rose« lovforslaget i forhold til de administrative konsekvenser.
Hertil kommer, at det jo generelt er en del af den aftalte procedure for lovbehandling, at man altid forholder sig til konsekvenserne for erhvervslivet.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Jeppe Mikkelsen (RV) Lotte Rod (RV) Lisbeth Bech Poulsen (SF) Karina Lorentzen Dehnhardt (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Jan E.
Jørgensen (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Benedikte Kiær (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 149 Oversigt over spørgsmål og svar vedrørende L 149 Bilag 2 Et af udvalgets spørgsmål til miljøministeren og dennes svar herpå Spørgsmål 3 og miljøministerens svar herpå er optrykt efter ønske fra V, DF, LA og KF.
 Spørgsmål 3:
I bemærkningerne til lovforslaget fremgår det, at lovforslaget vil medføre administrative lettelser for erhvervslivet.
Vil ministeren redegøre nærmere for, hvordan man er kommet frem til, at der vil være administrative lettelser for erhvervslivet, og hvad de administrative lettelser består af? Svar:
Lovforslagets bemærkninger om økonomiske og administrative konsekvenser for erhvervslivet er udelukkende møntet på vandselskaberne, ikke andre dele af erhvervslivet.
Det skyldes, at lovforslaget alene retter sig mod at skabe klarere regler for denne gruppe virksomheders ansøgning om tillæg til prisloftet for udgifter til gennemførelse af miljømål og servicemål og denne gruppe virksomheders produktion af vedvarende energi.
Med fastsættelse af klarere regler om miljømål og servicemål forventes det, at vandselskabernes administrative opgaver vil blive reduceret.
På den anden side vurderes det, at det ikke kan udelukkes, at den mere komplicerede benchmarking i nogen grad vil øge selskabernes administrative byrder.
Forslaget om vandselskabernes produktion af vedvarende energi vil indebære, at selskaberne ikke vil få udgifter eller på anden måde skal bruge ressourcer til oprettelse af nye selskaber.
 Samlet set er det vurderingen, at lovforslaget for den del af erhvervslivet, som er beskrevet i afsnittet, nemlig vandselskaberne, vil medføre mindre administrative lettelser.
