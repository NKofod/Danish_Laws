Betænkning afgivet af Beskæftigelsesudvalget den 11. december 2019 Betænkning over Forslag til lov om ændring af lov om arbejdsmiljø, lov om ændring af lov om arbejdsmiljø og lov om arbejdsskadesikring (Gennemførelse af aftale om en ny og forbedret arbejdsmiljøindsats og ordnede forhold på arbejdsmarkedet m.v.) [af beskæftigelsesministeren (Peter Hummelgaard)]:
1. Ændringsforslag Der er stillet 10 ændringsforslag til lovforslaget.
Beskæftigelsesministeren har stillet ændringsforslag nr. 2, 5, 6 og 10. Enhedslistens medlemmer af udvalget har stillet ændringsforslag nr. 1, 3, 4 og 7-9.
2. Indstillinger Et flertal i udvalget (udvalget med undtagelse af Enhedslisten) indstiller lovforslaget til vedtagelse med de af ministeren stillede ændringsforslag.
Flertallet vil stemme imod de af Enhedslisten stillede ændringsforslag.
 Et mindretal i udvalget (EL) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget kan støtte lovforslaget og ministerens ændringsforslag, da de vil gavne indsatsen for et mere sikkert og sundt arbejdsmiljø på danske arbejdspladser.
 Lovforslaget er en udmøntning af Ekspertudvalgets forslag til løsninger på problemerne med det stigende antal mennesker, der arbejder under muskel- og skeletbelastninger og psykosociale belastninger og er udsat for alvorlige arbejdsulykker, som man erkendte i 2017.
De alvorlige belastninger og det mangelfulde forebyggende arbejdsmiljøarbejde gør, at 60.000 mennesker hvert år udsættes for en arbejdsskade  skader, der ifølge Beskæftigelsesministeriet koster samfundet ca. 80 mia. kr. til behandling, sygedagpenge, revalidering, fleksjob, pensioner og produktionstab.
Lovforslaget vil ikke fuldt ud løse de erkendte problemer i arbejdsmiljøet.
En grundlæggende forbedring af arbejdsmiljøet forudsætter en styrkelse af arbejdsmiljøindsatsen på de enkelte arbejdspladser.
Arbejdsmiljørepræsentantens indflydelse og uddannelse styrkes ikke med dette lovforslag.
En grundlæggende forbedring af arbejdsmiljøet på det psykosociale område forudsætter en skærpelse af lovgivningen, en styrkelse den forebyggende indsats og uddannelse af arbejdsmiljørepræsentanter og ledere.
Det er desværre ikke en del af dette lovforslag, og derfor vil de alvorlige problemer med det psykiske arbejdsmiljø fortsat eksistere.
 Desuden svækkes lovforslaget af manglende økonomiske midler til professionel arbejdsmiljørådgivning til små og mellemstore virksomheder og til styrkelse af parternes arbejdsmiljøindsats, som det ellers bl.a. er foreslået af DA og FH i Ekspertudvalgets arbejde.
Enhedslisten ser lovforslaget som et første skridt på vej til sikre, trygge og sunde arbejdspladser.
Enhedslisten deltager gerne i udformningen af nye nødvendige ekstra skridt, som opfylder dette formål.
Enhedslisten har stillet en række ændringsforslag til lovforslaget, der yderligere kan styrke det forebyggende arbejdsmiljøarbejde inden for rammerne af Ekspertudvalgets anbefalinger.
4. Ændringsforslag med bemærkninger Ændringsforslag Til § 1 Af et mindretal (EL):
 1) Nr. 11 affattes således:
»11. I § 21, stk. 2, ændres »skal foretages af en autoriseret arbejdsmiljørådgiver.« til: »skal ske ved anvendelse af den nødvendige sagkundskab, herunder at undersøgelser af muligheden for substitution af stoffer og materialer skal foretages af en ekstern autoriseret arbejdsmiljørådgiver.«.« [Tilføjelse til bestemmelsens indhold] Af beskæftigelsesministeren, tiltrådt af udvalget:
 2) Nr. 15 affattes således:
»15. I § 65 c, stk. 1, 1. pkt., udgår »enten akkrediteret inspektion eller«, og i 2. pkt. udgår »inspektion foretages af et inspektionsorgan, mens akkrediteret«.« [Korrektion af henvisning] Af et mindretal (EL):
 3) Nr. 26 affattes således:
 »26. § 72 a, stk. 1, affattes således:
»Stk. 1. Arbejdstilsynet gennemfører som led i tilsynsopgaven efter § 72, stk. 1, nr. 7, tilsyn, hvor virksomhederne kontaktes, 1-4 måneder før tilsynet gennemføres, og hvor alle væsentlige arbejdsmiljøproblemer gennemgås.
Beskæftigelsesministeren fastsætter nærmere regler herom.«« [Ændring af bestemmelse i stedet for ophævelse af bestemmelse] 4) Nr. 27-29 udgår.
[Ophævelse af numre i lovforslaget] Af beskæftigelsesministeren, tiltrådt af udvalget:
5) I den under nr. 33 foreslåede  § 77 b ændres i stk. 2, nr. 2,  »og arbejdsgiveren ønsker at løse det eller de forhold, der er mistanke om.« til: »og arbejdsgiveren ønsker at løse det eller de arbejdsmiljøproblemer, der er mistanke om.« [Præcisering af bestemmelsens indhold] 6) I den under nr. 33 foreslåede § 77 b ændres i stk. 3 »løsningen af forholdene.« til: »løsningen af arbejdsmiljøproblemet.« [Præcisering af bestemmelsens indhold] Af et mindretal (EL):
 7) I den under nr. 33 foreslåede § 77 b indsættes som stk. 6:
»Stk. 6. En aftale kan ikke kombineres med tilbud om dialog og vejledning fra Arbejdstilsynet.«.« [Indsættelse af nyt stykke] 8) I den under nr. 35 foreslåede § 78 c ændres i stk. 2, 2. pkt., »Arbejdsgiveren skal afgive erklæring herom« til: »Arbejdsgiveren skal afgive erklæring herom under strafansvar.«.
[Tilføjelse til bestemmelsens indhold] 9) Efter nr. 35 indsættes som nyt nummer:
 »01. I § 81 c indsættes efter stk. 2 som nyt stykke:
»Stk. 3. Beskæftigelsesministeren kan fastsætte regler om, at arbejdsmiljøorganisationen eller i virksomheder, der ikke har pligt til at etablere arbejdsmiljøorganisation, en repræsentant for de ansatte skal have digital adgang til relevante oplysninger om virksomhedens arbejdsmiljøinformation, herunder oplysninger om og indholdet i den digitale kontakt mellem Arbejdstilsynet og den enkelte virksomhed, f.eks. om tilbagemeldinger på afgørelser.«« Stk. 3 bliver herefter stk. 4.
[Beskæftigelsesministeren kan fastsætte regler om, at arbejdsmiljørepræsentanter skal have digital adgang til relevante oplysninger] Til § 4 Af beskæftigelsesministeren, tiltrådt af udvalget:
 10) I stk. 3 ændres »10« til: »9, 11«.
[Korrektion af henvisning] Bemærkninger Til nr. 1 Det foreslås, at der indsættes en tilføjelse til den foreslåede ændring af bestemmelsen, således at der skal anvendes en ekstern autoriseret arbejdsmiljørådgiver til at efterkomme kompetencepåbuddet, når Arbejdstilsynet har påbudt virksomheden at undersøge muligheden for substitution af stoffer og materialer.
Til nr. 2 Der er tale om korrektion af en henvisning.
Til nr. 3 Det foreslås, at bestemmelsen om, at Arbejdstilsynet som led i tilsynsopgaven efter § 72, stk. 1, nr. 7, gennemfører risikobaserede tilsyn på virksomheder med ansatte udvalgt på baggrund af en indeksmodel og stikprøver, ændres til, at Arbejdstilsynet som led i tilsynsopgaven gennemfører tilsyn, hvor virksomheden varsles 1-4 måneder før tilsynet, og hvor alle de væsentlige arbejdsmiljøproblemer gennemgås ved tilsynet.
 Beskæftigelsesministeren bemyndiges til at fastsætte næremere regler om tilsynet, herunder hvornår et sådant tilsyn skal gennemføres.
Til nr. 4 Der er tale om en konsekvensændring som følge af nr. 3.
Til nr. 5 Der er tale om en præcisering af bestemmelsens indhold.
Til nr. 6 Der er tale om en præcisering af bestemmelsens indhold.
Til nr. 7 Det foreslås, at der indsættes et nyt stykke, hvorefter en virksomhed ikke kan få tilbud om dialog og vejledning fra Arbejdstilsynet, hvis virksomheden har indgået en aftale med Arbejdstilsynet om løsning af et eller flere konkrete arbejdsmiljøproblemer inden for en aftalt frist.
Det skyldes, at sådanne virksomheder forudsættes selv at være i stand til at løse deres problemer eller indhente ekstern bistand.
Til nr. 8 Det foreslås, at der indsættes en tilføjelse til den foreslåede ændring af § 78 c, således at arbejdsgiverens erklæring om, at arbejdsmiljøorganisationen eller i virksomheder, der ikke har pligt til at etablere arbejdsmiljøorganisation, de ansatte, er blevet gjort bekendt med indholdet af tilbagemeldingen på afgørelsen, afgives under strafansvar.
Til nr. 9 Det foreslås, at beskæftigelsesministeren kan fastætte regler om, at arbejdsmiljørepræsentanter eller i virksomheder uden pligt til at etablere arbejdsmiljøorganisation en repræsentant for de ansatte får enklere adgang til relevante oplysninger om arbejdsmiljø, herunder information, som er tilgængelig i den digitale kontakt mellem virksomheder og Arbejdstilsynet, og som er relevante for arbejdsmiljørepræsentantens opgaver.
Der kan således fastsættes regler om, at arbejdsmiljørepræsentanter eller en repræsentant for de ansatte skal have digital adgang til at gøre sig bekendt med tilbagemeldingen på afgørelser.
Dermed vil virksomheden blive pålagt at lave en digital løsning, der giver adgang denne information.
Til nr. 10 Der er tale om korrektion af en henvisning.
5. Udvalgsarbejdet Lovforslaget blev fremsat den 19. november 2019 og var til 1. behandling den 28. november 2019. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 11. september 2019 dette udkast til udvalget, jf.
BEU alm. del  45, folketingsåret 2018-19, 2. samling.
Den 20. november 2019 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 3 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Nils Sjøberg (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
