Indledning 1. Ved lov nr. 82 af 17. marts 1982 om offentlig  

 støtte til indeksfinansieret boligbyggeri og om ændring af lov om  

 boligbyggeri (indeksstøtteloven) er indført ændrede regler for den offentlige  

 støtte til bl.a. opførelse og drift af andelsboliger.
 Indeksstøtteloven skal ses i sammenhæng med lov nr. 81 af 17. marts 1982  

 om indeksregulerede realkreditlån, hvormed er indført helt nye låne- og  

 obligationstyper med indeksregulering.
 Begge love er trådt i kraft den 1. april 1982.
 2. Indeksstøtteloven, der er optaget som bilag til  

 dette cirkulære, indeholder navnlig følgende nye regler:
For året 1982 opgøres antallet af støtteberettigede boliger således, at de  

 tilsagn om rentesikring til op til 700 andelsboliger, der er givet efter §  

 59a i lov om boligbyggeri, jfr. lov nr. 67 af 10. marts 1982, medregnes i  

 støttekvoten på 1500 andelsboliger.
Dette betyder, at kvoten for  

 indeksstøttede andelsboliger i året 1982 reduceres til 800. Hertil vil dog  

 kunne lægges eventuelle opgivne projekter inden for de 700 boliger, der har  

 fået tilsagn om rentesikring.
Loven indeholder ikke bevillingskvoter for  

 tiden efter 1983.
3. Indeksstøtteloven supplerer lov om boligbyggeri,  

 der således fortsat gælder for offentlig støttet byggeri, men med de  

 ændringer, der følger af indeksstøtteloven, og som der er redegjort for i  

 dette cirkulære.
Boligbyggerilovens bestemmelser om byggeriets opførelse,  

 indretning og kravene til byggeriets anskaffelsesudgifter m.v. opretholdes  

 uændret.
Det samme gælder bestemmelserne om kommunegaranti for den yderste  

 del af realkreditlånene.
 Dette cirkulære er et supplement til boligministeriets cirkulære af 29.  

 december 1980 om offentlig støtte til opførelse og drift af andelsboliger,  

 her kaldet 1980-cirkulæret.
 Nærværende cirkulære medfører ændring af 1980-cirkulærets pkt. 9 og 21.
Finansiering og støtte Indeksregulerede realkreditlån 4. Efter den særlige lov om indeksregulerede  

 realkreditlån (lov nr. 81 af 17. marts 1982) ydes indekslån af  

 realkreditinstitutterne som serielån og berigtiges som kontantlån.
Indekslån  

 er karakteriseret ved, at afdrag og restgæld løbende justeres i  

 overensstemmelse med et på forhånd bestemt indeks.
Lånegrænsen er som hidtil  

 80 pct. af værdien, hvilket i almindelighed vil sige anskaffelsessummen.
 5. Hovedstol og den til enhver tid værende restgæld  

 justeres således to gange årligt, nemlig pr. 1. januar og 1. juli.  

 Reguleringen sker på grundlag af et af Danmarks Statistik offentliggjort  

 indeks for den forudgående maj og november måned.
6. Der betales ikke afdrag ved første termin.
Afdraget  

 udgør den 2. termin 2,4 pct. af lånets regulerede hovedstol.
Denne fremkommer  

 ved, at den oprindelige hovedstol reguleres med 75 pct. af stigningen i  

 nettoprisindekset.
Stiger timelønsindekset mindre end nettoprisindekset,  

 reguleres dog med 75 pct. af timelønsindekset.
Falder timelønsindekset,  

 nedsættes hovedstolen med hele faldet, d.v.s. 100 pct.
Beregningen foretages  

 på grundlag af afdragsindeksfaktoren, som beregnes og offentliggøres af  

 Københavns Fondsbørs.
 De følgende terminer betales et afdrag, der svarer til det afdrag, der  

 betales i 2. termin, reguleret på samme måde som hovedstolen reguleres fremt  

 til 2. termin.
7. Lånenes løbetid vil afhænge af pris- og  

 indkomstudviklingen, således som denne afspejles i de to nævnte indeks.  

 Betaling af afdrag ophører dog senest efter 35 1/2 år, hvorefter restgælden  

 af realkreditinstituttet kan opsiges til indfrielse med 1 måneds varsel.
Der  

 vil kunne ydes indekslån til indfrielse af restgælden.
De nærmere  

 bestemmelser herom vil blive fastsat af boligministeren.
Under forudsætning  

 af en årlig stigning i det regulerende indeks på 9 pct. vil lånene være  

 amortiserede over en periode på godt 25 år.
En svagere prisstigningstakt  

 giver en kortere løbetid, og en kraftigere prisstigningstakt giver en længere  

 løbetid.
Rentebidrag 8. Rentebidrag betales af staten og udgør efter § 3 i  

 indeksstøtteloven et beløb, der svarer til udgiften til hele forrentningen af  

 indekslån samt til administrations- og reservefondsbidrag.  

 Andelsboligforeningen skal således alene betale afdrag på lånene.
Renten er i  

 loven om indeksregulerede realkreditlån fastsat til 2 1/2 pct. p.a.
 9. Rentebidrag ydes (beregnes) fra de enkelte boligers  

 ibrugtagelse, dog tidligst fra ejendommens optagelse af indekslån, og  

 udbetales bagud i tilknytning til de terminer, som er fastsat i pantebrevene.  

 Udbetalingen foretages af Kongeriget Danmarks Hypotekbank og  

 Finansforvaltning og sker direkte til det långivende realkreditinstitut på  

 grundlag af en specificeret opgørelse fra de enkelte realkreditinstitutter.  

 Rentebidrag ydes i hele lånets løbetid, som efter lov om indeksregulerede  

 realkreditlån højst kan være 35 1/2 år på uforandrede vilkår, jfr. pkt. 7.
10. Rentebidrag ydes ikke til den del af  

 realkreditlånene, der medgår til finansiering af carporte, garager og  

 erhvervslokaler.
Hvis erhvervsarealerne ikke overstiger 5 pct. af  

 beboelsesarealet, vil de kunne belånes med indekslån som en del af  

 boligbebyggelsen, men andelsboligforeningerne skal selv betale den hertil  

 svarende del af renteudgiften m.v.
I kommunens endelige støttetilsagn  

 angives, hvor stor en del af den samlede anskaffelsessum, der vedrører  

 erhvervsarealer, garager og carporte.
 11. Rentebidrag ydes i princippet i hele lånets  

 løbetid, men udbetalingen kan dog helt eller delvis bringes til ophør, hvis  

 ejendommens økonomi forbedres, eller ændrede forhold for byggeriet taler  

 derfor, herunder at der indtræder en stigning i det almindelige lejeniveau.
 12. Der vil ikke blive ydet rentebidrag i forhold til  

 eventuel overfinansiering (optagelse af for store realkreditlån). Der  

 henvises til det under punkt 16, stk. 2, anførte.
Låneoptagelsen 13. Rentebidrag ydes med virkning straks - men også  

 tidligst jfr. pkt. 9 - fra indekslånets optagelse, når en andelshaver som  

 nævnt i pkt. 24 har taget boligen i brug.
Det er herved tilstræbt - for at  

 nedbringe byggeomkostningerne og dermed boligafgiften at søge støtten  

 udbetalt på det tidligst mulige tidspunkt i takt med byggeriets  

 færdiggørelse.
 Der kan dog ikke optages forhåndslån, da der ikke ydes rentebidrag hertil.
For at opnå den tilsigtede billiggørelse af byggeriet bør finansieringen  

 forberedes med henblik på at søge udbetalingen af indekslån gennemført  

 samtidig med, at byggeriet er færdigt og klar til indflytning.
Byggeriet må i  

 enhver henseende tilrettelægges med henblik på den hurtigst mulige  

 finansiering, og udarbejdelsen og behandlingen af byggeregnskabet må søges  

 fremskyndet mest muligt.
14. Finansieringen af et byggeri vil under hensyn til  

 de forhold, der er nævnt under pkt. 13, ikke kunne afvente byggeregnskabets  

 godkendelse.
Der bør straks ved byggeriets færdiggørelse søges optaget  

 indekslån, som senere - når byggeregnskabet foreligger godkendt - suppleres  

 med ydeligere og afsluttende indekslån.
Indekslån udmåles på grundlag af den  

 anskaffelsessum, der er godkendt for byggeriet forud for igangsætningen,  

 d.v.s. de godkendte skema 2-priser.
Det forudsættes, at lånet i almindelighed  

 ydes med det fulde beløb inden for den fastsatte lånegrænse på 80 pct. af  

 anskaffelsessummen.
15. For at fremskynde prioriteringen yderligere vil  

 det ved større byggeforetagender kunne være hensigtsmæssigt at opdele  

 byggeriet i passende afsnit og prioritere disse særskilt i takt med de  

 enkelte afsnits færdiggørelse.
Indekslånet for det enkelte afsnit udmåles som  

 en forholdsmæssig del af skema 2-anskaffelsessummen, og når alle afsnit er  

 færdige og prioriteret, og det samlede byggeregnskab er godkendt, optages et  

 supplerende afsluttende indekslån.
 16. Udmålingen af indekslån skal holdes inden for den  

 godkendte anskaffelsesum for byggeriet (skema 2-priserne). Hvis der ønskes  

 lagt en større anskaffelsesum til grund for låneudmålingen, vil dette kun  

 undtagelsesvis kunne tillades og kun i tilfælde, hvor der måtte være  

 konstateret betydelige merudgifter under byggeriets opførelse, f.eks.  

 udgifter til ekstrafundering, forøgede byggelånsrenter eller som følge af  

 regulering af priser efter fastprisperiodens udløb, jfr. pkt. 22. Det vil  

 være et vilkår, at sådanne merudgifter er godkendt af kommunen forinden  

 låneoptagelsen, og at der er tale om merudgifter, der enten kan holdes inden  

 for rammebeløbet eller som i henhold til pkt. 60 i boligministeriets  

 cirkulære af 4. juni 1975 om støtte til almennyttigt nybyggeri m.v. kan  

 afholdes uden for de gældende rammebeløb.
Bygherren må - navnlig hvor indekslån optages etapevis - være opmærksom på  

 eventuelle besparelser, som måtte være indtrådt under byggeriets opførelse.  

 Hvis der optages for store realkreditlån, vil dette medføre en  

 overfinansiering i forhold til den endelige byggeudgift.
Denne  

 overfinansiering kan kun udlignes ved indfrielse af den opregulerede restgæld  

 ved køb af obligationer til dagskurs, ligesom for meget udbetalt rentebidrag  

 må tilbagebetales til statskassen.
Kommunegaranti 17. Efter § 5, stk. 2, i indeksstøtteloven ydes  

 kommunegaranti for den del af lånet, der på tidspunktet for lånets optagelse  

 har pantesikkerhed ud over 65 pct. af ejendommens værdi, som normalt er den  

 godkendte anskaffelsesum, dog højst inden for 80 pct. af værdien.
Garantien  

 omfatter til enhver tid så stor en del af lånets restgæld, som det  

 oprindelige garantibeløb udgjorde af hovedstolen.
Den del af  

 realkreditrestgælden, der ikke omfattes af garantien, har panteret forud for  

 den garanterede del af restgælden.
18. Efter lov nr. 629 af 23. december 1980 om ændring  

 af de kommunale styrelseslove gælder ikke længere et ubetinget krav om  

 tilsynsmyndighedens godkendelse af en kommunes garanti for lån.
Bestemmelsen  

 i § 59 c, stk. 2, i lov om boligbyggeri er således ændret på dette område ved  

 lov nr. 206 af 18. maj 1982.
 Støtteprocedure, rammebeløb m.v.
Støtteprocedure 19. Som det er nævnt i pkt. 3, er dette cirkulære et  

 supplement til boligministeriets cirkulære af 29. december 1980 om offentlig  

 støtte til opførelse og drift af andelsboliger.
Det gælder således fortsat,  

 at andelshavernes eget indskud udgør 20 pct. af anskaffelsessummen.
De i  

 1980-cirkulæret fastsatte regler om fremgangsmåden ved ansøgning,  

 udarbejdelse af projekt, rammebeløb m.v. gælder også stadig, alene med de  

 ændringer, der følger af indeksstøtteloven, og som fremgår af nærværende  

 cirkulære.
Til forhåndsansøgningen til boligstyrelsen er udarbejdet et nyt  

 skema AN 2. De øvrige, hidtil anvendte ansøgningsskemaer (1-3 og RAA) m.v.  

 kan fortsat benyttes, men vil senere blive ændret.
Fast pris og tid 20. Det er et vilkår for statsstøtte, at arbejdets  

 udbydelse og byggeriets gennemførelse sker under iagttagelse af  

 bestemmelserne i byggestyrelsens cirkulære af 11. november 1981 om pris og  

 tid på bygge- og anlægsarbejder, hvilket cirkulære erstatter  

 boligministeriets cirkulære af 1. august 1978 om fast pris og tid på bygge-  

 og anlægsarbejder, se dog det i pkt. 22 anførte.
Rammebeløb 21. Det er - som hidtil - en betingelse for støtte, at  

 den samlede anskaffelsessum pr. m2 bruttoetageareal ikke overstiger bestemte  

 af boligstyrelsen fastsatte beløb (rammebeløb). Der henvises herved til  

 1980-cirkulærets pkt. 15, boligministeriets cirkulære af 4. juni 1975 om  

 støtte til almennyttigt nybyggeri m.v., pkt. 38 (se desuden bilag 1 i  

 1975-cirkulæret) samt til pkt. 6 i boligministeriets cirkulære af 8. november  

 1977 om ændringer i lov om boligbyggeri m.v.
I rammebeløbet er includeret  

 moms, men f.eks. byggelånsrenter og udtørringsudgifter kan holdes udenfor.
22. Ved fastsættelsen af rammebeløbene er det  

 forudsat, at der er aftalt »fast pris«.
Der henvises herved til §§  

 2 og 3 i byggestyrelsens cirkulære af 11. november 1981, jfr. pkt. 20  

 ovenfor.
 Det forudsættes, at de til enhver tid fastsatte rammebeløb indeholder en  

 regulering af den faste pris, der måtte finde sted for perioden mellem 6 og  

 12 måneder efter tilbudsdagen.
 Eventuelle merudgifter som følge af regulering af priserne efter 12 månder  

 fra tilbudsdagen kan afholdes uden for rammebeløbet.
 Regulering og justering af rammebeløbene finder i øvrigt sted efter de  

 hidtil gældende retningslinier.
 23. Regler om beregning af honorarer til teknikere,  

 jfr. boligministeriets ovennævnte cirkulære af 4. juni 1975, pkt. 39, afsnit  

 1-4, er afløst af boligstyrelsens cirkulæreskrivelse af 1. september 1979 om  

 nye regler for teknisk rådgivning og bistand inden for almennyttigt  

 boligbyggeri m.v.
Tidspunkt for ydelse af rentebidrag 24. Ifølge pkt. 4 i 1980-cirkulæret ydes (beregnes)  

 rentesikring til andelsboligforeninger tidligst med virkning fra den enkelte  

 andelshavers faktiske ibrugtagelse af boligen, idet det er en betingelse, at  

 hele projektet er færdigopført og ibrugtagningstilladelse udstedt af  

 kommunen.
Samme regel gælder for rentebidrag til indeksbelånte andelsboliger.  

 For disse gælder imidlertid yderligere, at rentebidrag først kan ydes  

 (beregnes) fra indekslånets optagelse.
Der kan således under alle  

 omstændigheder tidligst finde udbetaling af rentebidrag sted, når  

 låneoptagelsen er i orden, idet a conto-udbetaling af rentebidrag ikke  

 foretages ved indeksbelåning.
Skæringsdag 25. Skæringsdagen for et byggeris overgang fra anlæg  

 til drift fastsættes ved ethvert byggeri - d.v.s. uanset dets størrelse - til  

 datoen for byggeriets (sidste lejligheds) færdiggørelse (= klar til  

 indflytning) med tillæg af højst 2 måneder til klargøring af  

 udenomsarealerne.
Pr. denne skæringsdag skal udarbejdes endeligt  

 byggeregnskab.
Heri medtages som udgifter alle egentlige anlægsudgifter samt  

 de udgifter til renter, skatter, afgifter, forsikringer o.s.v., der vedrører  

 tiden indtil skæringsdagen.
Herunder hører også afdrag på indekslån, der er  

 optaget under byggeriets gang (delprioritering). Udgifter, der vedrører tiden  

 efter skæringsdagen, føres på ejendommens driftsregnskab. (Dette gælder  

 eksempelvis renter af den del af byggelånet, der ikke måtte være  

 tilbagebetalt pr. skæringsdagen).
26. Alle indtægter i forbindelse med byggeriet, der  

 vedrører tiden frem til skæringsdagen (uanset om de er indgået), godskrives  

 byggeregnskabet.
Herunder hører eksempelvis lejeindtægter, men ikke  

 eventuelle af staten betalte rentebidrag.
Alle øvrige indtægter føres på  

 ejendommens driftsregnskab.
 27. Byggeregnskabet skal være ledsaget af en af  

 bygherrens revisor attesteret redegørelse for, hvorledes udgifter og  

 indtægter er beregnet og medtaget i anskaffelsessummen.
 Der skal peges på, at fastsættelsen af skæringsdagen til datoen for  

 byggeriets færdiggørelse betyder, at der ikke længere beregnes en  

 gennemsnitlig indflytningsdato, og indtægter, der vedrører tiden før  

 skæringsdagen, må ikke længere overføres til driftsregnskabet, men skal  

 godskrives byggeregnskabet.
 Ifølge 1980-cirkulærets pkt. 27 påser kommunalbestyrelsen skæringsdagens  

 fastsættelse.
 Det påhviler kommunen at give meddelelse til Kongeriget Danmarks  

 Hypotekbank og Finansforvaltning om anskaffelsesummens størrelse - herunder  

 den del af anskaffelsessummen, der vedrører carporte, garager og  

 erhvervslokaler - og datoen for skæringsdagen, ligesom kommunen kvartalsvis  

 giver oplysning til Kongeriget Danmarks Hypotekbank og Finansforvaltning om  

 datoerne for de egentlige andelshaveres indflytning.
 Hypotekbankens adresse er Landgreven 4, 1301 København K.
Forskellige bestemmelser Frist 28. Efter 1980-cirkulærets pkt. 21 skal en meddelt  

 reservation på kvoten inden 4 månder efterfølges af kommunens endelige  

 tilsagn om garanti og rentesikring.
Denne frist har boligstyrelsen hidtil  

 kunnet forlænge med yderligere 3 måneder.
 På grund af det betydelige antal støtteansøgninger, der allerede  

 foreligger, kan fristen imidlertid ikke fremtidtig forventes forlænget.
 Overskrides 4-måneders-fristen, er forhåndstilsagnet og reservationen på  

 kvoten bortfaldet.
Overdragelse af bygherrefunktionen 29. Så længe byggeriet ikke er fuldført, må kommunens  

 tiltrædelse indhentes, såfremt bygherren afløses af en anden, og meddelelse  

 herom gives til boligstyrelsen.
Antal boliger 30. Den hidtidige regel i 1980-cirkulærets pkt. 9 om,  

 at det enkelte andelsprojekt skulle omfatte mere end 12 boliger er ændret,  

 idet minimumsantallet nu er 8 boliger.
 Under særlige omstændigheder, f.eks. ved opførelse af andelsboliger i  

 landsbyer, kan antallet nedsættes til 6 boliger.
 31. Det må tilrådes - af hensyn til fuld  

 kvoteudnyttelse - at rette henvendelse til boligstyrelsen før 1. oktober 1982  

 med eventuelle ønsker om reduktion af antallet af boliger, idet  

 boligstyrelsen efter denne dato forbeholder sig ikke at imødekomme det  

 ansøgte.
Overgangsregler vedrørende rentesikring og  

 rentebidrag 32. Fra 1. april 1982 kan der ikke længere bevilges  

 rentesikring til opførelse af andelsboliger, men allerede meddelte  

 forhåndstilsagn om rentesikring opretholdes og behandles efter de hidtidige  

 bestemmelser, og bevilget rentesikring løber videre.
 33. Et allerede meddelt tilsagn om rentesikring kan  

 ikke uden videre ændres til et tilsagn om indeksbelåning med rentebidrag, men  

 kræver ny ansøgning med tilhørende behandlingsprocedure.
34. Antallet af ansøgninger om rentesikring har  

 omfattet langt flere boliger, end bevillingskvoterne gav dækning for.  

 Boligstyrelsen vil derfor foretage en udvælgelse blandt de ansøgere, der ikke  

 har modtaget tilsagn om rentesikring, med henblik på bevilling af rentebidrag  

 til indeksbelåning af andelsboliger.
Disse ansøgere vil fra boligstyrelsen  

 modtage meddelelse om, at tilsagnet om støtte efter de nye regler vil blive  

 gjort betinget af, at ansøgerne bekræfter at ville modtage støtte efter de  

 nye regler, og at kommunen afgiver garantierklæring for indeksfinansieringen  

 i overensstemmelse med indeksstøttelovens § 5, stk. 2, jfr. dette cirkulæres  

 pkt. 17 og 18.
