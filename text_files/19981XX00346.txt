Skriftlig fremsættelse (25. marts 1999) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 forsikringsvirksomhed, lov om banker og sparekasser m.v., realkreditloven og  

 lov om fondsmæglerselskaber (Kapitalkrav og ledelsesbestemmelser).
(Lovforslag nr.
L 215).
Forslaget skal ses i lyset af, at der såvel  

 nationalt som internationalt er en tendens til, at der sker en koncentration  

 af de finansielle virksomheder med henblik på at skabe enheder, der er  

 mere konkurrencedygtige.
I den forbindelse er det vigtigt at undgå, at  

 koncernopbygningen spiller en rolle for, hvordan tilsynsreglerne for  

 finansielle virksomheder finder anvendelse på holdingsselskaber.
 Med lovforslaget indføres der  krav om  

 minimumskapital til holdingselskaber i finansielle koncerner samt mulighed  

 for at fastsætte engagementsgrænser for en finansiel koncern.  

 Derudover indfører lovforslaget mulighed for, at direktører i  

 finansielle virksomheder under tilsyn af Finanstilsynet kan være  

 direktører i moderselskabet, hvis det udelukkende eller hovedsageligt  

 ejer kapitalandele i finansielle virksomheder.
 Indførelsen af muligheden for at direktører  

 i virksomheder under tilsyn af Finanstilsynet tillige kan være  

 direktører i et holdingselskab, som udelukkende eller hovedsageligt  

 ejer kapitalandele i finansielle virksomheder og fastsættelse af  

 kapitalkrav til disse holdingselskaber, er et første skridt i retning  

 af indførelse af et egentligt tilsyn med holdingselskaber i  

 finansielle koncerner.
Baggrunden for forslaget om kapitalkrav til  

 holdingselskaberne er bl.a., at et manglende kapitalkrav bevirker, at der  

 ikke er regler for et moderselskabs lånefinansiering af kapitalindskud  

 til datterselskaber.
Hvis moderselskabet ikke tjener tilstrækkeligt til  

 at betale renter og afdrag på lånene, kan der opstå et pres  

 på datterselskaberne for at skaffe likviditet til moderselskabet.
Ved  

 at stille kapitalkrav til holdingselskaberne formindskes disse selskabers  

 mulighed for at lånefinansiere kapitalindskud i dattervirksomheder  

 under tilsyn.
I Udvalget om den finansielle sektor efter år 2000  

 under Økonomiministeriet har spørgsmålet om  

 ledelsesreglerne været oppe som integreret del af et forslag om, at der  

 indføres kapitalkrav til finansielle koncerner.
Udvalget forventes at  

 afslutte sit arbejde maj 1999. Eventuelle yderligere lovforslag som  

 følge af år 2000 udvalget vedrørende finansielle  

 koncerner påtænkes fremsat i næste folketingssamling.
 Det skal i øvrigt bemærkes, at med  

 lovforslaget gennemføres allerede nu artikel 10 i EF-direktiv 98/78/EF  

 om supplerende tilsyn med forsikringsselskaber i en forsikringsgruppe.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
