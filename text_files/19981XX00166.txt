Skriftlig fremsættelse (16. december 1998) Socialministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 retssikkerhed og administration på det sociale område, lov om  

 social service og forskellige andre love. (Regler om mellemkommunal refusion,  

 om særligt supplerende tilskud til orlovsydelse til enlige  

 forældre og om forlængelse af Dagpengeudvalget).
(Lovforslag nr.
L 140).
 Lovforslaget inderholder forslag dels til justering af  

 reglerne om mellemkommunal refusion efter serviceloven, aktivloven og  

 pensionsloven,  dels om et særligt supplerende tilskud til orlovsydelse  

 til enlige forældre, og dels om at forlænge Dagpengeudvalget.
 Forslaget vedrørende mellemkommunal refusion bygger  

 på rapporten fra en arbejdsgruppe, hvor de kommunale organisationer har  

 været repræsenteret.
Efter forslaget samles reglerne om mellemkommunal refusion  

 i retssikkerhedslovens § 9 a, så der bliver ensartede regler for  

 mellemkommunal refusion i flyttesituationer efter de sociale love, dvs. efter  

 serviceloven, aktivloven og pensionsloven.
Endvidere får kommunerne  

 hjemmel til at aftale refusion for udgifter efter aktivloven, og praksis for  

 kommunernes adgang til at aftale handlekommune lovfæstes.
Forslaget løser problemer, der er opstået  

 ved, at der efter 1. juli 1998 ikke er mellemkommunal refusion for  

 hjælp efter aktivloven og ved, at der i serviceloven er sket en  

 utilsigtet begrænsning i adgangen til refusion for ydelser efter  

 serviceloven.
Det hjælper bl.a. kommuner, som har et forsorgshjem eller  

 et fængsel liggende samt kommuner, der benytter særlige tilbud i  

 andre kommuner som led i revalidering, fx tilbud målrettet sent  

 udviklede.
 Forslaget har virkning fra 1. juli 1998. For kommunerne  

 betyder forslaget, at den økonomiske situation vil blive, som den var  

 efter reglerne før 1. juli 1998.
Den anden del af forslaget går ud på med  

 virkning fra den 1. juli 1999 at indføre et særligt supplerende  

 tilskud til orlovsydelse til enlige forældre, som er nødt til at  

 tage børnepasningsorlov på grund af manglende  

 pasningsmuligheder.
For at kunne få dette tilskud er det en  

 forudsætning, at modtageren er beskæftiget som lønmodtager  

 eller selvstændig, og at pågældende har børn i  

 alderen fra 24 uger og indtil barnet fylder 5 år.
 Denne del af forslaget er et led i opfølgningen af  

 regeringens børnefamiliepolitiske redegørelse fra juni  

 1998.
 Målgruppen for det særligt supplerende tilskud  

 til orlovsydelse er enlige forældre, fordi de ikke som ægtepar  

 eller samlevende har en husstandsindkomst, der bygger på to indkomster.  

 Forslaget vil tilskynde enlige forældre, der mangler pasningsmulighed,  

 til at benytte orlov frem for at modtage kontanthjælp.
 Endelig indholder lovforlaget forslag om, at  

 Dagpengeudvalget forlænges fra den 28. februar 1999 til den 31. maj  

 1999.
Dagpengeudvalget behandler klager fra før  

 bistandslovreformen i sager om sygedagpenge.
Klager i sager om sygedagpenge  

 efter bistandslovreformen behandles af de sociale nævn - evt. af Den  

 Sociale Ankestyrelse, hvis sagen er generel eller principiel.
 Det har været forudsat, at Dagpengeudvalget kunne  

 have afsluttet sin sagsbehandling den 28. februar 1998. Men på grund af  

 det store antal klagesager, der er indkommet til Dagpengeudvalget i  

 første halvdel af 1998, foreslås det, at udvalget først  

 nedlægges den 31. maj 1999.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
