Konkrete afgørelser vedr. plejepersonales tilskadekomst i arbejdstiden ift. § 1, stk. 1 fra ÅB 2006 II (N.j.nr. 06-520-00701) Ansøger arbejdede som pædagog på et plejehjem.
På en vagt blev hun tilkaldt af kollegaer, idet en 72-årig mandlig dement beboer lå på gulvet på sin stue.
Beboeren var aggressiv og ville ikke rejse sig.
Ansøger fik imidlertid talt beboeren til ro, hvorefter beboeren bad ansøger om at følge sig ud på toilettet.
Ude på toilettet tog beboeren pludselig fat i ansøgers arme og pressede hende op mod væggen, så hun var ude af stand til at røre sig, hvorefter han tildelte hende flere skaller og rystede hende frem og tilbage.
Beboeren forklarede efterfølgende, at han i forbindelse med handlingen havde oplevet, at han var ved at blive kvalt med et tørklæde, hvorfor han slog fra sig i panik.
Ifølge oplysninger fra plejehjemmet var beboeren, der ofte udviste en aggressiv adfærd, for psykisk syg til at være på et plejehjem.
Nævnet anså handlingen for at udgøre en forsætlig overtrædelse af straffeloven og dermed omfattet af offererstatningsloven.
Nævnet lagde herved vægt på, at handlingen måtte anses for kvalificeret, forsætlig og retsstridig.
Nævnet lagde endvidere vægt på, at handlinger af den pågældende karakter ikke kunne anses for at være en almindelig og forventelig adfærd fra plejehjemmets beboere, heller ikke konkret for ansøger.
