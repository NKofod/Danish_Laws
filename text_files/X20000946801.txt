Stille selskab anset for at være et  

 kommanditselskab og dermed registreringspligtig og pligtig til at indsende  

 årsregnskab Statsautoriseret revisor A har på vegne af det  

 "stille selskab K" ved skrivelse af 14. september 1999 klaget over, at  

 Erhvervs- og  Selskabsstyrelsen ved skrivelse af 16. august 1999 har bestemt,  

 at det stille selskab må sidestilles med et kommanditselskab med et  

 aktieselskab som enekomplementar og derfor efter årsregnskabslovens § 1  

 a, stk. 4, skal registreres efter lov om erhvervsdrivende virksomheder.
 Sagens omstændigheder:
Den 18. januar 1990 indgik B (person) og C ApS  

 "Samarbejdsaftale om stiftelse af stille selskab (ikke anmeldt  

 kommanditselskab)". Samarbejdsaftalen indeholdt bl.a. bestemmelser om, at  

 virksomheden over for omverdenen skulle fremtræde som drevet af  

 anpartsselskabet, således at  omverdenen ikke skulle oplyses om,  at  

 fysiske personer var medindehavere, eller at der forelå et stille  

 selskab.
Selskabet skulle have en stamkapital på 100.000 kr., der  

 skulle indbetales efter påkrav, og ejes af anpartsselskabet med 5% og  

 af B  med 95%. Om hæftelsen hed det:
"Over for trediemand hæfter alene C ApS (det vil  

 sige som komplementar), dog at den anden selskabsdeltager hæfter med  

 sit oprindelige kapitalindskud (det vil sige som kommanditist), som det  

 fremgår af åbningsbalancen, dog altid et beløb svarende  

 til den til enhver tid af selskabsdeltageren personligt påtagne garanti  

 over for det stille selskabs bankforbindelse eller andre finansielle  

 samarbejdspartnere." B skulle være direktør for såvel det  

 stille selskab som anpartsselskabet og aflønnes med en arbejdsbestemt  

 overskudsandel.
 Ved købekontrakt af samme dato  mellem det stille  

 selskab og K A/S overtog det stille selskab aktieselskabets virksomhed,  

 herunder samtlige aktiver, bortset fra to faste ejendomme og et  

 datterselskab, samtlige kendte passiver, og aktieselskabets firmanavn og  

 binavne.
I det stille selskabs åbningsbalance betegnedes  

 selskabet som "K K/S" Anpartsselskabet blev omregistreret til K A/S, reg. nr.  

 178.388.
Den 30. december 1993 indgik B og D (person)  

 "Overdragelsesaftale vedr. andel i det stille selskab K (ikke anmeldt  

 kommanditselskab)", hvorefter D erhvervede en ejerandel på 10% af det  

 stille selskab, og der oprettedes en tillægsaftale af 18. januar 1994  

 til samarbejdsaftalen af 18. januar 1990, hvorved D indtrådte som  

 stille deltager og medarbejder aflønnet  med en arbejdsbestemt  

 overskudsandel.
Ved senere aftaler overdrog B yderligere ejerandele til D,  

 således at denne blev ejer af 20% af det stille selskab.
 Den 23. marts 1995 indgik B, D og K A/S "i  

 fortsættelse af stiftelsesaftalen af 18. januar 1990 og med senere  

 tillægsaftaler af henholdsvis 18.1.1994 og 13.1.1995 om stiftelse og  

 drift" "Samarbejdsaftale om stille selskab", hvorefter man enedes om "at  

 etablere et selskab som stille selskab". Aftalen indeholder i alt  

 væsentligt de samme bestemmelser som de tidligere aftaler.
 Ved den påklagede afgørelse af 16. august  

 1999 meddelte Erhvervs- og Selskabsstyrelsen følgende:
 "De har ved brev af 3. juni 1999 fremsendt  

 samarbejdsaftale for ovennævnte selskab, idet De samtidig har  

 forespurgt styrelsen, hvorvidt selskabet er registreringspligtigt i  

 medfør af lov om erhvervsdrivende virksomheder.
 Indledningsvis bemærkes, at styrelsen allerede den  

 19. marts 1997 fremkom med en udtalelse om et "identisk" selskab, jf.  

 vedlagte brevkopi.
 En gennemgang af den seneste samarbejdsaftale for K A/S  

 "(ikke anmeldt kommanditselskab)" viser fortsat, at aktieselskabet ejer en  

 mindre andel end de øvrige kapitalindskydere samt at  

 kapitalindskyderne deltager i over- og underskud, ligesom en eventuel formue  

 i forbindelse med ophør skal fordeles blandt deltagerne i henhold til  

 deres ejerandele.
 Styrelsen henholder sig i øvrigt til  

 bemærkningerne i ovennævnte brev af 19. marts 1997  

 vedrørende registreringspligten, idet man fortsat skal fremhæve,  

 at den beskrevne selskabskonstruktion bevirker, at der fremstår en ny  

 virksomhed forskellig fra aktieselskabet og som i sin helhed tilsvarer et  

 kommanditselskab, hvor aktieselskabet indtager komplementarens rolle og de  

 stille deltagere indgår som kommanditister.
På denne baggrund er det styrelsens opfattelse, at  

 der er tale om et kommanditselskab, som er registreringspligtigt i  

 medfør af lov om erhvervsdrivende virksomheder og som derfor skal  

 udarbejde årsregnskaber, som skal offentliggøres i styrelsen,  

 jf. årsregnskabslovens § 1a, stk. 4." Klageren påklagede ved skrivelse af 14. september  

 1999 afgørelsen til ankenævnet, og har ved skrivelse af 25.  

 oktober 1999 uddybet klagen under henvisning til en redegørelse af 29.  

 maj 1998 fra universitetslektor NN, idet klageren har anført, at det  

 ikke har været lovgivers mening at udelukke den selskabsform NN  

 beskriver som "det indre selskab".
 I redegørelsen anfører NN bl.a.:
"... Om Erhvervs- og Selskabsstyrelsens brev af 19.3.1997  

 skal jeg særlig bemærke, at jeg er enig med styrelsen i, at der  

 foreligger en selskabsdeltagelse og dermed et selskabsforhold, hvorved der  

 skabes en "ny virksomhed" (i den givne sammenhæng menes hermed  

 "selskab"). Som det anføres af Erhvervs- og Selskabsstyrelsen er denne  

 nye virksomhed/- selskab forskellig fra aktieselskabet, der alene er  

 komplementar/ansvarlig deltager i det ny selskab (med et aktieselskab som  

 ansvarlig deltager) skal anmeldes til Erhvervs- og Selskabsstyrelsen.
Selv om  

 dette synes at følge en ordlydsfortolkning af  

 erhvervsvirksomhedslovens § 2, stk. 2, sammenholdt med  

 årsregnskabslovens § 1, stk. 4, er resultatet uforeneligt med begrebet  

 "stille selskab". Konsekvensen af  Erhvervs- og Selskabsstyrelsens opfattelse  

 måtte således blive, at der ud over "K A/S" tillige i Erhvervs-  

 og Selskabsstyrelsen skulle registreres et kommanditselskab "K K/S" med  

 tilhørende offentliggørelse af registreringen.
Herved ville der  

 ikke længere foreligge et stille selskab i selskabsretlig forstand,  

 idet det netop er et centralt led i det stille selskabs begreb, at  

 selskabsforholdet ikke tilkendegives over for omverdenen.
Det må  

 herefter følge af almindelige principper for juridisk fortolkning, at  

 der i et tilfælde som det foreliggende må anlægges en  

 indskrænkende fortolkning.
En så vidtgående konsekvens som  

 den beskrevne af regelsamspillet måtte forudsætte, at dette  

 resultat klart var angivet i bemærkningerne til det fremsatte  

 lovforslag som en tilsigtet konsekvens af loven.
Men dette forhold omtales  

 ikke i bemærkningerne." Erhvervs- og Selskabsstyrelsen har i skrivelse af 7.  

 januar 2000 i anledning af klagen bl.a. udtalt:
 " Sagens faktiske  omstændigheder:
 Statsautoriseret revisor A fremsendte ved brev af 3. juni  

 1999 en samarbejdsaftale for ovennævnte selskab, idet han forespurgte  

 styrelsen, hvorvidt selskabet er registreringspligtigt i medfør af lov  

 om erhvervsdrivende virksomheder.
Af sagen fremgår, at der er tale om et aktieselskab,  

 der, efter det oplyste ejes af én fysisk person.
Med henblik på  

 at tilvejebringe et forbedret kapitalgrundlag for nævnte  

 aktieselskabsaktiviteter, har aktieselskabet sammen med to fysiske personer -  

 hvoraf den ene er ejeren (B) af aktieselskabet - indskudt kapital i  

 virksomheden.
Dette indskud er foretaget som "et stille indskud" og ikke som  

 en kapitaludvidelse i aktieselskabet.
 Konstruktionen viser, at aktieselskabet ejer en mindre  

 andel i virksomheden samt at kapitalindskyderne deltager i over- og  

 underskud, ligesom en eventuel formue i forbindelse med ophør skal  

 fordeles blandt deltagerne i henhold til deres ejerandele.
Det er styrelsens opfattelse, at virksomhedens struktur er  

 sammenfaldende med et kommanditselskab.
Medejendomsretten, deltagelsen i  

 over- eller underskud, samt retten til andel i et eventuelt  

 likvidationsprovenue indikerer, at kapitalindskydernes deltagelse i selskabet  

 må betragtes som en egentlig selskabsdeltagelse svarende til  

 kommanditistens i et kommanditselskab.
 Det forhold, at kapitalindskyderne bliver medejere af den  

 overvejende del af virksomheden udelukker, at kapitalindskudene kan betragtes  

 som traditionelle lån.
 Aktieselskabets rolle i denne virksomhed tilsvarer  

 komplementarens rolle i et kommanditselskab f.eks. hæftelse for hele  

 virksomhedens forpligtelser uanset ejerandel og de  

 administrationsbeføjelser m.v. der er lagt ud til aktieselskabet.
 De øvrige kapitalindskydere hæfter kun med  

 den indskudte kapital, dog altid for et beløb svarende til de til  

 enhver tid af ham påtagne garantier over for selskabets bankforbindelse  

 eller andre af selskabets finansielle samarbejds-partnere.
Styrelsen skal endelig pege på, at selskabet selv  

 betegner sig på årsregnskaber, i aftaler m.v. - som et  

 kommanditselskab og K A/S betegnes som - komplementar.
Dette ophører  

 med årsregnskabet for 1994, men virksomheden har således indtil  

 dette tidspunkt kundgjort for omverdenen, at der var tale om et uregistreret  

 kommanditselskab.
Ophøret med betegnelsen falder i øvrigt meget  

 belejligt sammen med, at lov om erhvervsdrivende virksomheder blev udformet i  

 1994 med ikrafttræden 1. januar 1995. Kommanditselskaber med et  

 kapitalselskab som komplementar blev fra dette tidspunkt  

 registreringspligtige.
En selskabskonstruktion som svarer til K's.
 Sagens retlige omstændigheder:
Som udgangspunkt er der aftalefrihed i dansk selskabsret.  

 Ved udøvelsen af den selskabsretlige aftalefrihed skal det imidlertid  

 iagttages, at i den udstrækning en retsdannelse ikke adskiller sig  

 væsentligt fra en allerede eksisterende selskabsform, vil retsdannelsen  

 være at katagorisere under denne selskabsform.
Dette har  

 erhvervsankenævnet tidligere fastslået i E-sagen  

 (erhvervsankenævnets j.nr. 91-69.320). Eksempelvis vil en retsdannelse,  

 der i realiteten ligner et kommanditselskab være at betragte som et  

 sådant.
Et stille selskab blev defineret i den nu ophævede  

 firmalov som: "at der, uden at derom sker anmeldelse til handelsregisteret,  

 af nogen er gjort indskud i den pågældende forretning, er uden  

 indflydelse på de angående indehaverne af sådan forretning,  

 være sig enkeltmand eller selskab, i denne lov indeholdte  

 bestemmelser." Bestemmelsen er ikke medtaget i lov om erhvervsdrivende  

 virksomheder.
Alligevel må det anerkendes, at der mellem  

 selskabsdeltagere internt kan aftales et "stille selskab", men en sådan  

 aftale kan ikke bevirke, at lovpligtige forhold herunder registrering og  

 indsendelse af årsregnskab, kan tilsidesættes.
Med § 1a i  

 årsregnskabsloven må det derfor konstateres, at det  

 ulovregulerede område for stille selskaber er blevet  

 indsnævret.
Spørgsmålet er, hvornår en indskyder i  

 en virksomhed skal anses som selskabsdeltager, og hvornår han er  

 kreditor.
Er der gjort indskud i en virksomhed, som på den ene side  

 ikke er et almindeligt låneforhold, men som på den anden side  

 heller ikke indebærer et deltagerforhold i form af  

 tilbagetrædelse og måske ligefrem hæftelse, taler man om et  

 stille selskab.
 Opfattelsen er, at spørgsmålet om, hvorvidt  

 der foreligger et stille selskab eller en anden retsdannelse, vil  

 afhænge af en konkret vurdering af de faktiske forhold.
 Det er styrelsens opfattelse, at retsvirkningerne i et  

 stille selskab hviler på den indgåede samarbejdsaftale, men at  

 selskabet - hvis der reelt dannes et interessentskab eller et  

 kommanditselskab - ikke kan undvige de - i dette tilfælde -  

 registreringsmæssige konsekvenser.
Der skal naturligvis foreligge en række momenter,  

 der peger i retning af et kommanditselskabslignende forhold, før der  

 kan siges at foreligge en egentlig selskabskonstruktion med den følge,  

 at den, der blot tilsigtede at være stille deltager, eksternt stilles,  

 som om den pågældende var egentlig deltager.
Disse  

 omstændigheder må siges at være opfyldt i denne sag.  

 Styrelsen henviser i den forbindelse til betragtningerne under punktet  

 "faktiske omstændigheder".
Lov om erhvervsdrivende virksomheder indeholder i § 2,  

 stk. 2 definitionen af et kommanditselskab.
I henhold til denne definition  

 forstås ved et kommanditselskab "en virksomhed, hvor en eller flere  

 deltagere, komplementarerne, hæfter personligt, uden begrænsning  

 og solidarisk for virksomhedens forpligtelser, mens, en eller flere  

 deltagere, kommanditisterne, hæfter begrænset for virksomhedens  

 forpligtelser." Da det er styrelsens opfattelse, at der i den forelagte  

 konstruktion indgår et aktieselskab som eneste komplementar, vil  

 selskabet efter de foreliggende oplysninger være registreringspligtigt  

 i henhold til lov om erhvervsdrivende virksomheder, jf.  

 årsregnskabslovens § 1a.
 Styrelsens behandling af sagen er udelukkende sket  

 på baggrund af de selskabsretlige aspekter og ikke set udfra  

 skatteretlige forhold.
Styrelsen gør samtidig opmærksom på, at  

 i forbindelse med en registrering skal  kommanditisterne i modsætning  

 til retstilstanden under firmaloven ikke oplyses eller registreres i  

 styrelsen, og kommanditselskabet kan samtidig nøjes med at indsende en  

 ekstrakt af vedtægter el. lign., hvor kommanditisterne heller ikke  

 fremgår." Ved skrivelse af 2. februar 2000 har klageren yderligere  

 bl.a. bemærket:
 "Jeg har modtaget kopi af Erhvervs- og Selskabsstyrelsens  

 brev af 7. januar 2000.
I brevets 4. afsnit kan formuleringen misforstås.  

 Som det fremgår af NNs redegørelse var det en forudsætning  

 for aktieselskabets anskaffelse af erhvervsaktiviteterne at det modtog et  

 stille indskud fra B.
Erhvervsaktiviteterne har således ikke på  

 noget tidspunkt været fuldt ejet af aktieselskabet.
På side 2 5. Afsnit er formuleringen: "... Dette  

 ophører med årsregnskabet for 1994, men virksomheden har  

 således indtil dette tidspunkt kundgjort for omverdenen, at der var  

 tale om et uregistreret kommanditselskab."  ikke korrekt, da selskabet  

 ikke har informeret andre end bank og skattevæsen om de indgåede  

 aftaler." Ankenævnet udtaler:
Efter årsregnskabslovens §§ 1 og 1 a, stk. 4, jf. §  

 1 a, stk. 1, er bl.a. et kommanditselskab, hvori enekomplementaren er et  

 aktieselskab, omfattet af årsregnskabsloven og skal registreres efter §  

 8 i lov om erhvervsdrivende virksomheder.
I § 2, stk. 2, i sidstnævnte  

 lov er et kommanditselskab defineret som en virksomhed, hvori en eller flere  

 deltagere, komplementarerne, hæfter personligt, uden begrænsning  

 og solidarisk for virksomhedens forpligtelser, mens en eller flere deltagere,  

 kommanditisterne, hæfter begrænset for virksomhedens  

 forpligtelser.
Det er ubestridt, at klageren er en selskabsdannelse, hvori  

 hæftelsesforholdene er som anført i sidstnævnte  

 bestemmelse, og hvori den eneste deltager med ubegrænset hæftelse  

 er et aktieselskab.
Klageren anvendte således også betegnelserne  

 "K K/S" og "ikke anmeldt kommanditselskab" ved stiftelsen af selskabet.
 Bestemmelsen i årsregnskabslovens § 1 a, stk. 4, som  

 er præceptiv, blev indført ved lov nr. 1059/1992 til  

 gennemførelse af EØF direktiv nr. 90/605. Direktivets  

 formål har været at indføre samme regnskabsmæssige  

 åbenhed, som er fastsat for anparts- og aktieselskaber, for  

 interessentskaber og kommanditselskaber,  hvori alene anparts- og  

 aktieselskaber hæfter ubegrænset  over for tredjemand.
 Ankenævnet tiltræder herefter, at det klagende  

 selskab har en så stor lighed med et kommanditselskab, at selskabet  

 må anses for omfattet af de præceptive lovregler om  

 kommanditselskaber, herunder registreringspligten efter § 1 a, stk. 4.
 Ankenævnet stadfæster derfor Erhvervs- og  

 Selskabsstyrelsens afgørelse af 16. august 1999.
