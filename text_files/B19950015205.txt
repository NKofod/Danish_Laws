I henhold til § 5 c i lov om sygehusvæsenet, jf. lovbekendtgørelse nr. 476 af 7. november 1985, som ændret senest ved lov nr. 1134 af 21. december 1994, fastsættes:
 § 1.  I denne bekendgørelse forstås ved:
 - knæledsoperation: knæledsalloplastik, hvor man erstatter ledfladerne i  

 et eller flere af knæets ledkamre med protese.
 - discusprolapsoperation: operativ fjernelse af totalt eller delvist  

 fremfald af væv fra båndskiven (discus) eller degenerativt betingede brusk-  

 eller knogleudvækster (osteochondrose) i halsrygsøjlen eller lænderygsøjlen,  

 der forårsager trykpåvirkning af en nerverod eller spinalkanalens indhold.
 - henvisningstidspunktet: det tidspunkt, hvor en lægehenvisning modtages  

 af et offentligt sygehus.
 - passiv ventetid: den periode, hvor undersøgelse eller behandling ikke  

 kan påbegyndes af medicinske grunde eller på grund af forhold hos patienten  

 selv.
 § 2.  Bopælsamtskommunen tilbyder patienter, der er  

 henvist til et offentligt sygehus med henblik på knæleds- eller  

 discusprolapsoperation, og for hvem der på det pågældende sygehus er truffet  

 beslutning om operation, at få denne foretaget inden for en samlet ventetid  

 på højst 3 måneder regnet fra henvisningstidspunktet, jf. dog § 4, stk. 3, og  

 § 6, stk. 2.
 Stk. 2.  Passiv ventetid medregnes ikke i den samlede  

 ventetid.
 Stk. 3.  Hvad der i denne bekendtgørelse er fastsat om  

 amtskommunerne gælder også for Hovedstadens Sygehusfællesskab.
 § 3.  Patienten kan blandt de sygehuse, som er  

 omfattet af § 5, stk. 1-2, i lov om sygehusvæsenet, og som udfører de i § 2  

 nævnte operationer, selv vælge, hvilket sygehus den pågældende vil opereres  

 på, jf. lovens § 5 b.
 Stk. 2.  Patienten kan endvidere vælge operation på  

 andre sygehuse eller klinikker, som bopælsamtskommunen indgår aftale med,  

 såfremt operationen ikke kan udføres på et offentligt sygehus inden for den i  

 § 2, stk. 1, nævnte frist.
 § 4.  Patienten skal senest 14 dage efter, at der er  

 truffet beslutning om operation, have oplyst, om det sygehus, der har truffet  

 beslutningen, selv kan udføre operationen inden for den i § 2, stk. 1, nævnte  

 frist.
 Stk. 2.  Kan sygehuset ikke selv udføre operationen  

 inden for fristen, påhviler det bopælsamtskommunen, at tilbyde patienten  

 henvisning til et andet sygehus, der kan udføre operationen inden for  

 fristen, jf. dog stk. 3.
 Stk. 3.  Såfremt det sygehus, der ikke selv kan udføre  

 operationen inden for fristen, hører under en anden amtskommunes  

 sygehusvæsen, løber bopælsamtskommunens forpligtelse efter § 2, stk. 1, fra  

 det tidspunkt, hvor henvisningen i givet fald modtages af sygehusvæsenet i  

 bopælsamtskommunen.
§ 5.  Når de af § 2 omfattede patienter opereres ved  

 en anden amtskommunes sygehusvæsen, afkræves bopælsamtskommunen betaling  

 herfor.
Betalingen udgør 40.000 kr. pr. discusprolapsoperation og 50.000 kr.  

 pr. knæledsoperation, eksklusiv knæledsprotese, der betales særskilt.  

 Betalingen inkluderer operation og pleje samt nødvendig for- og efterambulant  

 undersøgelse og genoptræning i forbindelse med de nævnte operationer.
Stk. 2.  Den i stk. 1 nævnte betaling tilgår det  

 behandlende sygehus.
Vedkommende amtsråd sikrer, at budgetrammen for det  

 behandlende sygehus øges med den i stk. 1 nævnte betaling.
 Stk. 3.  Uanset bestemmelsen i stk. 1 kan en amtskommune  

 efter licitation indgå aftaler med andre amtskommuner om et antal operationer  

 til en anden takst end den i stk. 1 nævnte.
 § 6.  Bekendtgørelsen træder i kraft den 1. april 1995  

 og gælder til og med den 31. marts 1996.
 Stk. 2.  For patienter, der den 1. april 1995 står på  

 venteliste til en knæleds- eller discusprolapsoperation, løber  

 bopælsamtskommunens forpligtelser efter § 2, stk. 1, fra denne dato, jf. dog  

 § 4, stk. 3.
