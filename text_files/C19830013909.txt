(Til samtlige ligningsmyndigheder) 1. Ordningens område Ved lov nr. 143 af 13. april 1983 om bindende forhåndsbesked om  

 skattespørgsmål m.v. er der indført en ordning, hvorefter enhver, når visse  

 betingelser er opfyldt, kan få bindende forhåndsbesked om de skattemæssige  

 virkninger af påtænkte dispositioner vedrørende egne forhold indenfor stort  

 set alle skatteområder og visse afgiftsområder.
 Loven åbner også mulighed for, at der i særlige situationer kan opnås  

 bindende forhåndsbesked om dispositioner, der er foretaget, f.eks. i  

 tilfælde, hvor den skatte- eller afgiftsmæssige bedømmelse af den foretagne  

 disposition af forespørgeren kan påvises at have væsentlig interesse for  

 forespørgerens stillingtagen til fremtidige dispositioner.
 Loven ændrer ikke de særlige regler i kildeskattelovens § 33A om bindende  

 forhåndsbesked indenfor dødsbobeskatningen.
Ordningen administreres centralt i statsskattedirektoratet og  

 ligningsrådet.
Anmodningerne indsendes skriftligt til  

 statsskattedirektoratet, Meldahlsgade 5, 1613 København V.
2. Statsskattedirektoratets sagsbehandling Statsskattedirektoratets sagsbehandling i disse sager skal fremskyndes  

 mest muligt.
Ved forespørgslens indsendelse anerkender  

 statsskattedirektoratet modtagelsen, og eventuel høring af de lokale  

 myndigheder iværksættes, når spørgsmålet - eventuelt efter indhentelse af  

 yderligere oplysninger fra forespørgeren - er tilstrækkeligt tydeliggjort.  

 Statsskattedirektoratet fastsætter en frist for ligningsmyndighedens  

 besvarelse af høringen.
I de særlige tilfælde, hvor forespørgslen vedrører de skattemæssige  

 konsekvenser af en allerede foretagen disposition, og statsskattedirektoratet  

 finder grundlag for, at forespørgslen besvares, skal der indhentes en  

 udtalelse fra vedkommende ligningsmyndighed.
Såfremt høring ikke umiddelbart  

 kan iværksættes, skal ligningsmyndigheden straks orienteres om modtagelsen af  

 forespørgslen.
Hvis ligningsmyndigheden har en sag under behandling  

 vedrørende samme spørgsmål, som det der er anmodet forhåndsbesked om, skal  

 den stille behandlingen af sagen i bero.
Den lokale ligningsmyndighed skal  

 desuden orienteres om en afgiven besvarelse.
 Når statsskattedirektoratet har færdigbehandlet sagen, afgives den med  

 indstilling til ligningsrådet.
3. Ligningsrådets afgørelse Ligningsrådet afgiver den bindende forhåndsbesked.
For at spørgsmålet kan  

 besvares, kræves det dog, at det har en væsentlig betydning for  

 forespørgeren.
Endvidere er det et krav, at sagen er tilstrækkeligt oplyst,  

 og at forespørgeren, hvis dette ikke er tilfældet, efterkommer en anmodning  

 om yderligere oplysning af sagen.
Har spørgsmålet ingen væsentlig betydning  

 for forespørgeren, eller efterkommer denne ikke anmodningen om yderligere  

 oplysning af sagen, vil spørgsmålet kunne afvises, eller svaret kan begrænses  

 til de forhold, der skønnes tilstrækkeligt oplyst.
Der vil ligeledes kunne  

 ske afvisning, hvor spørgsmålet ikke kan besvares med fornøden sikkerhed,  

 f.eks. ved værdiansættelser, samt hvor spørgsmålet kun er af akademisk  

 interesse, eller hvor alternative løsningsmuligheder ønskes belyst  

 (skattetænkning).
Den bindende forhåndsbesked skal indeholde oplysning om, på hvilket  

 faktisk grundlag man har truffet afgørelsen, samt hvilke lovregler m.v., der  

 ligger til grund herfor.
Af besvarelsen skal det fremgå, at der er tale om  

 bindende forhåndsbesked.
Endelig skal der meddeles klagevejledning i de  

 tilfælde, hvor afgørelsen kan påklages til landsskatteretten.
4. Forhåndsbeskedens bindende virkning Forhåndsbeskeden er bindende for skattemyndighederne, der således er  

 forpligtet til at lægge den afgivne forhåndsbesked til grund, når det  

 forelagte tilfælde behandles ved ligningen.
Er der sket ændringer i den  

 lovgivning, der danner grundlag for forhåndsbeskeden, eller der er sket  

 ændringer i de faktiske forudsætninger, der må anses for at have været  

 bestemmende for indholdet af forhåndsbeskeden, er skattemyndighederne ikke  

 bundet.
Det kan dog godt tænkes, at en forhåndsbesked delvis kan lægges til  

 grund, selv om der er sket ændringer i de forudsætninger, der blev lagt til  

 grund ved besvarelsen.
 Ligningsmyndighedernes eventuelle hele eller delvise tilsidesættelse af en  

 forhåndsbesked på grund af ændrede forudsætninger kan påklages i sædvanlig  

 instansfølge.
 Loven hindrer ikke, at skattemyndighederne ved ligningen undlader at lægge  

 en afgiven forhåndsbesked til grund, når der efterfølgende er sket ændringer  

 af praksis, som det vil være gunstigere for forespørgeren at få lagt til  

 grund.
5. Klage Ligningsrådets afgørelse om bindende forhåndsbesked kan indbringes for  

 landsskatteretten og domstolene, medens afgørelser, som går ud på afvisning,  

 ikke kan påklages.
6. Afgift Der skal samtidig med fremsendelsen af en anmodning om bindende  

 forhåndsbesked betales en afgift med et grundbeløb på 800 kr., der reguleres  

 efter udskrivningslovens § 4, svarende til 1.000 kr. i 1983.
 Ved ministeriet for skatter og afgifters bekendtgørelse nr. 274 af 1. juni  

 1983 er det overladt til ligningsrådet efter indstilling fra  

 statsskattedirektoratet at beregne en tillægsafgift i tilfælde, hvor sagen  

 har særligt stort økonomisk omfang, eller besvarelsen er særligt  

 arbejdskrævende.
 Når statsskattedirektoratet i forbindelse med behandlingen af en  

 forespørgsel finder, at det er sandsynligt, at sagen vil give anledning til  

 krav om betaling af en afgift udover grundafgiften, skal forespørgeren have  

 oplysning herom.
 Sagsbehandlingen i statsskattedirektoratet vil ikke blive påbegyndt, før  

 grundafgiften er betalt, og forhåndsbesked vil i de tilfælde, hvor en  

 yderligere afgift beregnes, ikke blive afgivet, før den yderligere afgift er  

 indbetalt.
 Ligningsrådets afgørelse om forhøjelse af afgiften kan indbringes for  

 ministeriet for skatter og afgifter, skattedepartementet.
 Ved den nævnte bekendtgørelse er ligningsrådet tillige bemyndiget til at  

 fastsætte regler om hel eller delvis tilbagebetaling af afgiften i tilfælde,  

 hvor forespørgslen afvises eller trækkes tilbage.
