 Vilkår vedrørende værneting, frafald af indsigelser ved mangler,  

 forfald af gæld ved manglende betaling, ændringsklausul, tvangsfuldbyrdelse,  

 rente- og gebyrændringer samt ejendomsret til kontokort anset for at være i  

 strid med markedsføringslovens § 1 og kreditkøbsloven, nu lov om  

 kreditaftaler.
 Kontovilkår.
I tiden efter kreditkøbslovens ikrafttræden den 1. april 1983 anmodede FO  

 en lang række kontoordninger og kontoselskaber om at indsende gældende  

 almindelige betingelser til gennemsyn med henblik på vurdering af  

 betingelsernes forenelighed med markedsføringsloven og kreditkøbslovens  

 særlige bestemmelser om kontokøb.
Gennemgangen gav anledning til afgivelse af  

 en række henstillinger om foretagelse af ændringer i forskellige  

 vilkårsbestemmelser.
I det følgende gengives nogle vilkår, som FO fandt  

 anledning til at påtale:
1. »Det anerkendes, at X-kort ikke kan gøres ansvarlig for købte  

 varer/tjenesteydelsers kvalitet og levering.« I kreditkøbslovens § 12 bestemmes, at køberen i forbrugerkøb mod anden  

 kreditor end sælgeren kan gøre de samme indsigelser gældende, som han kunne  

 mod sælgeren.
Under henvisning til denne regulering henstillede FO til  

 kortselskabet at ophøre med at bruge det anførte vilkår i markedsføringen.
2. »Det accepteres, at Københavns Byret er værneting mellem X-kort og  

 kortindehaveren, samt at kortindehaverens stævnevarsel skal være som  

 indenbysboende.« I kreditkøbslovens § 39 bestemmes, at en forudgående aftale i forbrugerkøb  

 om værneting ikke er bindende for køberen.
Under henvisning hertil  

 henstillede FO til kortselskabet at ophøre med at bruge vilkåret.
3. »Såfremt indbetaling ikke foretages og/eller kontoen overtrækkes  

 forfalder den fulde restgæld til betaling.« I kreditkøbslovens § 14 bestemmes, at såfremt køberen undlader at opfylde  

 sin betalingspligt, har kreditor ikke af den grund ret til at forlange  

 betaling af beløb, som ellers ikke ville være forfaldet, medmindre køberen er  

 udeblevet med et beløb 30 dage efter dets forfaldstid, og dette beløb udgør  

 mindst en tiendedel af kreditkøbsprisen - ved kontokøb af saldoen - eller,  

 hvis der i beløbet indgår flere afdrag, mindst en tyvendedel deraf eller  

 udgør hele restfordringen.
 Under henvisning til den foreliggende regulering henstillede FO til  

 kortselskabet at ophøre med at anvende vilkåret.
4. »X-konto fastsætter de til enhver tid gældende vilkår for  

 X-kontoen og for kontohaverens brug heraf og af  

 kontopladen/rekvisitionen.« FO henstillede, under henvisning til at den fastsatte vidtgående  

 ændringsklausul måtte anses stridende mod god markedsføringsskik, at  

 kontoelskabet ophørte med at anvende vilkåret.
5. »Nærværende dokument (kreditaftale med kontoselskabet) kan tjene  

 som grundlag for umiddelbar tvangsfuldbyrdelse, jfr. retsplejelovens § 478,  

 stk. 1 nr. 5.« Under hensyn til at et dokument om en kontoaftale ikke kan tjene som  

 fundament for tvangsfuldbyrdelse efter retsplejelovens bestemmelser, fandt FO  

 vilkåret vildledende og henstillede til selskabet, at vilkåret udgik af  

 kontobestemmelserne.
6. »Renter og gebyrer er variable og kan ændres af X-kort uden  

 varsel.« I kreditkøbslovens § 32, nr. 3, bestemmes, at kontohaveren ved aftalens  

 indgåelse skal modtage skriftlige oplysninger om de nærmere regler og  

 betingelser for pålæg af kreditomkostninger samt beregningsmåden for sådanne  

 omkostninger, herunder den nominelle årlige rente, hvis en periodisk rente  

 anvendes.
I lovens § 37 bestemmes videre, at reglen om, at der skal gives  

 køberen oplysning om renten eller om beløb, hvori renten indgår, ikke  

 er til hinder for, at parterne aftaler, at renten helt eller delvis skal  

 variere med størrelse af Nationalbankens diskonto eller lignende forhold, som  

 kreditor er uden indflydelse på.
 Under henvisning hertil henstillede FO til kortselskabet at ændre det  

 benyttede vilkår.
Med hensyn til vilkårets bestemmelse om variable gebyrer bemærkede  

 FO, at kreditkøbslovens § 37 alene vedrører rente.
Der tages således i  

 kreditkøbsloven ikke direkte stilling til spørgsmålet om variable gebyrer, og  

 det er uafklaret, om kreditkøbslovens § 37 kan finde analog anvendelse på  

 gebyrer.
Set i relation til markedsføringslovens bestemmelser må  

 tilladeligheden af en ændringsklausul for så vidt angår gebyrer forudsætte,  

 at det præciseres over for kontohaveren, hvilke forhold der kan betinge en  

 ændring i gebyrerne, ligesom disse forhold for forbrugerne må være let  

 konstaterbare på linie med diskontoen som eksemplificeret i kreditkøbsloven.  

 Endvidere skal de forhold, der kan betinge gebyrændringer, være forhold, som  

 kreditor er uden indflydelse på.
7. »Det udstedte kort er X-korts ejendom, og X-kort forbeholder sig  

 ret til at inddrage et allerede udstedt kort uden nærmere begrundelse.« FO anførte, at vilkåret må anses vidtgående.
I tilfælde hvor der  

 foreligger misligeholdelse af kontoaftalen fra kontohaverens side, kan  

 vilkåret tages i anvendelse, men i andre situationer må det anses bedst  

 stemmende med god markedsføringsskik, at inddragelse af kontokortet alene  

 finder sted efter forudgående rimeligt varsel herom.
FO henstillede til  

 kortselskabet at indrette sin markedsføring i overenstemmelse hermed.
 (* 1) Beretning fra Forbrugerombudsmanden 1983, s. 14-16.
