Underskudsbegrænsning Reference:
PSL § 13, stk. 1 LSI § 9, stk. 4 LV 1998 A.2.3 A's klage til Landsskatteretten skyldtes, at de stedlige skattemyndigheder  

 ikke havde godkendt at hans positive særlige indkomst kunne fradrages i  

 hans negative skattepligtige almindelige indkomst, før der skete  

 underskudsbegrænsning efter personskattelovens § 13 a som følge  

 af opnået akkord.
Det var oplyst, at klageren i 1992 havde opnået en akkordaftale med  

 sin bank, hvilket havde medført en gældseftergivelse på  

 203.846 kr.
De stedlige skattemyndigheder havde for indkomståret 1992  

 ansat klagerens skattepligtige almindelig indkomst til ÷ 162.894 kr., samt en  

 særlig indkomst på 152.203 kr.
 Klageren havde for tidligere år uudnyttede underskud i skattepligtig  

 almindelig indkomst på i alt 76.589 kr.
 Klagerens ægtefælle havde i 1992 haft en positiv skattepligtig  

 almindelig indkomst på 143.232 kr.
 De stedlige skattemyndigheder havde fundet, at de uudnyttede underskud fra  

 tidligere år og indeværende år på 239.483 kr. skulle  

 reduceres med gældseftergivelsesbeløbet på 203.846 kr., og  

 at restbeløbet på 35.637 kr. skulle modregnes i klagerens  

 ægtefælles positive almindelige indkomst, jf. personskattelovens  

 § 13, stk. 1 og 13 a samt lov om særlig indkomst § 9, stk. 4.  

 Ansættelsen var herefter opgjort som følger:
Skattepligtig almindelige indkomst Underskud til fremførsel i tidligere år 76.589 kr.
Negativ almindelig indkomst 1992 162.894 kr.
Uudnyttede underskud 239.483 kr.
Opnået akkord i 1992, som begrænser underskud til  

 fremførsel -203.846 kr.
Uudnyttede underskud herefter 35.637 kr.
Overført til modregning i ægtefælles indkomst -35.637 kr.
Ansat almindelig indkomst 0 Særlig indkomst Positiv særlig indkomst 1992 152.203 kr.
 Klagerens ægtefælles indkomst var herefter opgjort som  

 følger:
Positiv almindelig indkomst 1992 143.232 kr.
Negativ indkomst overført fra klageren -35.637 kr.
Ansat almindelig indkomst 107.595 kr.
Myndighederne havde som begrundelse for afgørelsen anført,  

 at hvis en person opnåede tvangsakkord, frivillig akkord eller  

 gældssanering var underskud omfattet af de særlige regler i  

 personskattelovens § 13 a, hvorefter en akkord eller gældssanering  

 indebar, at uudnyttede fradragsberettigede underskud nedsattes med det  

 beløb, hvormed gælden var nedsat, jf. tillige cirkulære  

 nr. 129 af 4. juli 1994 til personskatteloven, pkt. 12.7. Af  

 cirkulærets punkt 12.7.1 fremgik det endvidere, at nedsættelsen  

 af underskud i den skattepligtige indkomst skete inden underskuddet  

 overførtes til fradrag i ægtefællens indkomst.
Af  

 cirkulærets punkt 12.5.3 fremgik det, at underskud i skattepligtig  

 almindelig indkomst kunne modregnes i særlig indkomst i det omfang,  

 underskuddet ikke var modregnet i årets beregnede skatter efter  

 personskattelovens §§ 6 a, 7 og 8 a, stk. 2, eller modregnet hos  

 ægtefællen.
Myndighederne havde ikke fundet, at der ud fra cirkulæret var givet  

 mulighed for, at underskuddet i den skattepligtige indkomst kunne modregnes i  

 særlig indkomst, inden der skete modregning hos ægtefællen,  

 og en modregning hos ægtefællen fandtes endvidere betinget af, at  

 underskuddet for indeværende og tidligere år forinden var  

 reduceret med gældsnedsættelsen.
Det var endvidere myndighedernes  

 opfattelse, at det i henhold til personskattelovens § 13 a var det uudnyttede  

 fradragsberettigede underskud, som skulle begrænses, hvilket efter  

 myndighedernes opfattelse var defineret i henhold til personskattelovens §  

 13, stk. 1, 1. punkt, som underskuddet i den skattepligtige indkomst med  

 fradrag af de skattepligtige beregnede skatter efter §§ 6 a, 7 og 8 a, stk.  

 2. Heri var der således ikke sket modregning vedrørende  

 særlig indkomst.
 Klagerens repræsentant havde påstået, at klagerens  

 almindelige indkomst og særlig indkomst ansattes til 0 i 1992, og at  

 uudnyttede underskud fra tidligere år bortfaldt, således at  

 ansættelsen skulle ske således:
Skattepligtig almindelig indkomst Underskud til fremførsel i tidligere år 76.589 kr.
Negativ almindelig indkomst 1992 162.894 kr.
Uudnyttede underskud 239.483 kr.
Modregning af positiv særlig indkomst 1992 -152.203 kr.
Almindelig indkomst 87.280 kr.
 Opnået akkord i 1992, som begrænser underskud til  

 fremførsel, 203.846 kr.
 -87.280 kr.
Ansat almindelig indkomst 0 Særlig indkomst Positiv særlig indkomst 1992 152.203 kr.
Overført til modregning i almindelig indkomst -152.203 kr.
Ansat særlig indkomst 0 Klagerens ægtefælles indkomst skulle som følge heraf  

 ansættes til 143.232 kr.
Repræsentanten havde til støtte herfor anført, at  

 underskudsbegrænsning skete i henhold til personskattelovens § 13 a, og  

 spørgsmålet var herefter, hvorledes "uudnyttede"  

 fradragsberettigede underskud skulle forstås, herunder set i forhold  

 til lov om særlig indkomst § 9, stk. 4. Efter hans opfattelse var der  

 ikke i personskatteloven hjemmel til at nægte modregning af positiv  

 særlig indkomst i en negativ almindelig indkomst.
Højesteret  

 havde i de sidste 2 - 3 år fastslået, at en indskrænkende  

 fortolkning krævede lovhjemmel, og der kunne herved henvises til  

 Højesterets bemærkninger i afgørelsen TfS 1996.654  

 vedrørende udnyttelse af tegningsret til aktier, samt  

 skatteministeriets meddelelse i TfS 1998.137.
Repræsentanten havde således anført, at det ikke  

 sås, hvor hjemlen til den af myndighederne anlagte indskrænkende  

 fortolkning fandtes.
Det fremgik hverken af ordlyden i personskattelovens §  

 13 a eller af forarbejderne til bestemmelsen.
Af forarbejderne fremgik det  

 alene, at der ved indførelse af § 13 a overvejedes forskellige  

 modeller ved behandlingen af de situationer, hvor en skatteyder fik  

 akkorderet en gæld, som vedrørte udgifter, der tidligere var  

 fratrukket.
Det blev overvejet at beskatte akkorden, eller at gå  

 tilbage til de tidligere indkomstår og ændre fradragsretten, men  

 her var problemet at foretage en afgrænsning mellem den del af  

 akkordgælden, der vedrørte formuen eller indkomsten.
Man valgte  

 herefter den nuværende model, hvor det fastholdtes, at akkord som  

 udgangspunkt var skattefri, men hvor underskud ikke længere fra  

 akkordåret kunne fremføres.
Repræsentanten havde videre anført, at der imidlertid intet  

 sted i forarbejderne var omtalt, at der skulle ske  

 underskudsbegrænsning efter § 13 a, før der var sket udnyttelse  

 af et underskud fra tidligere år og indeværende år i  

 størst mulig omfang i overensstemmelse med de herom gældende  

 regler.
Der var således intet til hinder for, at positiv særlig  

 indkomst blev modregnet i skattepligtig almindelig indkomst, inden  

 underskudsbegrænsning skete.
Ved selskaber, fonde m.v., så blev  

 der ikke opereret med forskellige former for indkomstarter som ved personer,  

 og efter 1995 var særlig indkomstskat afskaffet, hvorfor  

 nærværende problemstilling ikke længere bestod.
I  

 cirkulære nr. 1998-11 af 18. maj 1998 var det videre fastsat, at der  

 ikke længere var en tvungen modregningsrækkefølge.
Af  

 personskattelovens § 13 a fremgik det alene, at det var et uudnyttet  

 underskud, der blev begrænset.
Der skulle således først  

 gøres op med årets indkomstarter, hvorefter et resterende  

 uudnyttet underskud blev begrænset, og det fremgik hverken af  

 lovgivningen, cirkulæret eller lovens forarbejder, at  

 underskudsbegrænsning skulle ske før overførsel til  

 ægtefælle.
Tværtimod angav lov om særlig indkomst i §  

 9, stk. 4, at modregning var valgfri, og i sidste punktum var det  

 anført, at "et herefter resterende underskud fremføres efter  

 reglerne i henholdsvis personskattelovens § 13 og virksomhedsskattelovens §  

 13". Det fremgik således direkte af lov om særlig indkomst, at  

 negativ særlig indkomst kunne modregnes i almindelig indkomst  

 før eventuelt overførselsreglerne vedrørende en eventuel  

 ægtefælle kom på tale.
Dette fremgik ligeledes af punkt  

 12.5.3 i cirkulæret, hvorefter det var fastsat, at "i det omfang der  

 resterer et underskud i skattepligtig indkomst efter modregning i  

 skattepligtig særlig indkomst skal dette underskud fremføres  

 efter reglerne i personskattelovens § 13, stk. 1 eller 2".
 Endvidere havde repræsentanten anført, at de stedlige  

 skattemyndigheders fortolkning syntes at være i strid med princippet i  

 TfS 1997.763 LSR, at det synes utvivlsom, at ugifte skatteydere måtte  

 kunne modregne særlig indkomst i negativ almindelig indkomst før  

 underskudsbegrænsning som følge af akkord, at det umiddelbart  

 forekom logisk, at der for den enkelte person blev gjort op, og at valgfri  

 modregninger derfor kunne anvendes inden akkordbeskatning.
Den stedlige told- og skatteregion havde i forbindelse med sagens  

 behandling ved Landsskatteretten indstillet ansættelsen  

 stadfæstet.
Regionen havde herved anført, at efter  

 personskattelovens § 13 og forarbejderne hertil, jf.
L 106 af 5. december  

 1985, fremgik det, at et underskud i skattepligtig almindelig indkomst  

 først skulle modregnes hos ægtefællen før der kunne  

 ske fremførsel til senere år.
Denne bestemmelse havde  

 været uændret siden skattereformen i 1985/86. Af lov om  

 særlig indkomst fremgik det endvidere, at underskud i almindelig  

 skattepligtig indkomst kunne fradrages i positiv særlig indkomst, men  

 forinden modregning skulle underskuddet i skattepligtig almindelig indkomst i  

 størst mulig omfang først overføres til  

 ægtefælle.
Denne modregningsrækkefølge fremgik af  

 personskattelovens § 13, stk. 1 og 2, sammenholdt med lov om særlig  

 indkomst § 9, stk. 4. Ved indførelse af personskattelovens § 13 a, var  

 der ikke sket ændringer i ovennævnte regler.
Det var herefter  

 fastsat, at et underskud fra det pågældende år og tidligere  

 år nedsattes inden det overførtes til fradrag hos  

 ægtefællens indkomst og positiv særlig indkomst, og en  

 sådan forståelse fulgte af personskattelovens § 13, stk. 1 og 2.  

 Det i cirkulære til personskatteloven, cirkulære nr. 129 af 4.  

 juni 1994, pkt. 12, tidligere cirkulære nr. 22 af 9. december 1986,  

 pkt.
E, fastsatte, var i overensstemmelse hermed.
Det var derfor en korrekt  

 afgørelse, som de stedlige skattemyndigheder havde truffet.
 Landsskatteretten udtalte:
 I personskattelovens § 13, stk. 1, var det fastsat, at hvis den  

 skattepligtige indkomst udviste et underskud, skulle skatteværdien af  

 underskuddet så vidt muligt modregnes i de beregnede skatter efter §§  

 7, 8  og 8 a, stk. 2. Et herefter resterende underskud skulle  

 fremføres til fradrag i den skattepligtige indkomst for de  

 følgende 5 indkomstår, jf. personskattelovens § 13, stk. 1. I  

 personskattelovens § 13, stk. 2, var det videre bestemt, at såfremt en  

 gift persons skattepligtige indkomst udviste et underskud, og  

 ægtefællerne var samlevende ved indkomstårets udløb,  

 skulle underskud, der ikke var modregnet efter stk. 1, 1. pkt. i  

 størst muligt omfang fradrages i den anden ægtefælles  

 skattepligtige indkomst.
 Af lov om særlig indkomstskat § 9, stk. 4, fremgik det, at  

 såfremt den skattepligtige almindelige indkomst udviste et underskud,  

 kunne den skattepligtige i stedet for at fremføre underskuddet til de  

 følgende indkomstår efter reglerne i personskattelovens § 13  

 fradrage underskuddet i sin og derefter eventuelt i ægtefællens  

 særlige indkomst for samme indkomstår.
Retten bemærkede videre, at i den dagældende personskattelovs  

 § 13 a, stk. 1 og stk. 4, var det imidlertid fastsat, at opnåede en  

 person i et indkomstår en tvangsakkord, frivillig akkord eller en  

 gældssanering, blev uudnyttede fradragsberettigede underskud hos den  

 skattepligtige fra det pågældende og tidligere indkomstår  

 nedsat med det beløb, hvormed gælden var nedsat.  

 Nedsættelsesbeløbet blev formindsket med den del af skyldnerens  

 indkomst, der hidrørte fra hans frigørelse for  

 gældsforpligtigelser.
Nedsættelse af underskud skete med virkning  

 for det indkomstår, hvori tvangsakkord blev stadfæstet, aftale om  

 frivillig akkord blev indgået, eller kendelse om gældssanering  

 blev afsagt, og for senere indkomstår.
Af forarbejderne til personskattelovens § 13 a, jf. lovforslag 8, fremsat  

 den 27. december 1990, fremgik det, at baggrunden for indførelse af  

 underskudsbegrænsning var, at den gæld der blev eftergivet kunne  

 stamme fra fradragsberettigede udgifter, og reglerne om  

 underskudsfremførsel kunne derfor medføre, at der blev givet  

 fradrag for udgifter, der aldrig blev betalt.
Med bestemmelsen blev det  

 derfor foreslået, at underskuddet nedsattes med  

 gældseftergivelsen som følge af akkorden eller  

 gældssaneringen.
Retten fandt herefter, at efter det i forarbejderne til personskattelovens  

 § 13 a anførte samt ordlyden af bestemmelsen skulle der således  

 ske nedsættelse af klagerens uudnyttede fradragsberettigede underskud i  

 den skattepligtige almindelige indkomst hidrørende fra 1992 og  

 tidligere indkomstår på i alt 239.483 kr., med det beløb,  

 som klagerens gæld var nedsat med i 1992, 203.846 kr.
Først  

 herefter kunne et eventuelt resterende underskud i den skattepligtige  

 almindelig indkomst fradrages i ægtefællens skattepligtige  

 indkomst efter personskattelovens § 13, stk. 2, og i det omfang der resterede  

 yderligere underskud, kunne det fratrækkes i klagerens positive  

 særlige indkomstskat efter § 9, stk. 4 i lov om særlig indkomst.  

 Retten fandt derfor, at de stedlige skattemyndigheders  

 indkomstansættelse og skatteberegning for 1992 var korrekt.
Den  

 påklagede ansættelse blev stadfæstet.
