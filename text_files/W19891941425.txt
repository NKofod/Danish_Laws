 En del af lønkompensation for tabt arbejdsfortjeneste svarende til  

 opsparet skatteværdi af personfradraget, blev ydet med hjemmel i  

 bistandslovens § 46. Beløbet burde være ydet med hjemmel i bistandslovens §  

 48, stk. 1.
 Herefter ikke hjemmel til at kræve tilbagebetaling efter  

 bistandslovens § 26, stk. 1, nr. 3 og 4.
 REDEGØRELSE FOR SAGEN:
 M fik i tiden 1. oktober 1987 - 30. april 1988 udbetalt kompensation for  

 tabt arbejdsfortjeneste i henhold til bistandslovens § 48, stk. 1, til  

 forsørgelse af sit 1-årige barn.
 Ved beregningen af tabt arbejdsfortjeneste fratrak socialudvalget den  

 opsparede skatteværdi af personfradraget.
 M kunne imidlertid ikke undvære dette beløb, og da hun var ugift, var der  

 ikke mulighed for at hendes personfradrag kunne overføres til en ægtefælle.
Socialforvaltningen ydede derfor i henhold til bistandslovens § 46 et  

 supplement til indtægten, som beløbsmæssigt svarede til den beregnede  

 skatteværdi.
Socialforvaltningen ydede beløbet med tilbagebetalingspligt  

 efter bistandslovens § 26 stk. 1, nr. 3, og § 26, stk. 1, nr. 4, da  

 udbetaling af den ikke skattepligtige ydelse i henhold til bistandslovens §  

 48 ville bevirke udbetaling af overskydende skat, samt da M ved genoptagelse  

 af sit arbejde først ville have mulighed for at anvende det fulde  

 personfradrag, og derved få en større lønudbetaling end tidligere.
 Der blev udbetalt 13.864 kr. som tilbagebetalingspligtig hjælp.
Overskydende skat for 1987 udgjorde 6.919 kr.
Dette beløb indgik under  

 henvisning til aftale med M som afdrag på det tilbagebetalingspligtige beløb.
 M var flere gange blevet orienteret om tilbagebetalingen og havde godkendt  

 ordningen.
M erkendte, at der forelå en udateret tilbagebetalingserklæring, hvor hun  

 havde skrevet under på, at overskydende skat for 1987 skulle anvendes til  

 dækning af tilbagebetalingskravet.
M anførte, at hun havde været nødt til at  

 tage mod hjælpen på socialforvaltningens betingelser, fordi hun ikke kunne  

 tåle en indtægtsnedgang på grund af tilbageholdelse af den opsparede  

 skatteværdi af personfradraget.
 AFGØRELSEN, DER KLAGES OVER:
 Amtsankenævnet tiltrådte socialforvaltningens afgørelse om, at den del af  

 hjælpen, som blev udbetalt i henhold til bistandslovens § 46, skulle  

 tilbagebetales, samt at socialforvaltningen havde tilbageholdt overskydende  

 skat til dækning af kravet.
 Nævnet fandt, at den af socialforvaltningen efter aftale med M ydede hjælp  

 var en praktisk løsning af det problem, der opstod ved at der måtte ske  

 tilbageholdelse af skatteværdien af personfradraget, idet løsningen  

 muliggjorde en opretholdelse af M's sædvanlige indkomst.
 Nævnet fandt, uanset at der ikke var direkte hjemmel til det beskrevne  

 arrangement, ikke at kunne tilsidesætte den af M og socialforvaltningen  

 indgåede aftale, der forhindrede, at M økonomisk blev stillet bedre, end når  

 hun havde normal arbejdsindkomst.
 KLAGEN TIL ANKESTYRELSEN:
Afgørelsen blev anket af M, der anførte, at der ikke er hjemmel til at  

 stille krav om tilbagebetaling af hjælp ydet efter bistandslovens § 48 som  

 hjælp til dækning af tabt arbejdsfortjeneste.
M henviste til SM 0-39-88. (*  

 1) Antaget til principiel behandling:
 Sagen blev antaget til principiel behandling med henblik på, om det  

 udbetalte beløb svarende til den opsparede skatteværdi af personfradraget,  

 kunne udbetales som hjælp efter bistandslovens § 46 med tilbagebetalingspligt  

 efter bistandslovens § 26, stk, 1, nr. 3 og 4.
 LOVGRUNDLAG:
Bistandslovens § 46 og § 48 stk. 1 Socialministeriets vejledning af 3. juli 1987 om hjælp efter  

 bistandslovens § 48, pkt. 30 og 33.
 ANKESTYRELSENS AFGØRELSE:
 Hjælpen til dækning af tabt arbejdsfortjeneste burde i det hele være ydet  

 efter bistandslovens § 48, uanset at M efterfølgende ville modtage  

 overskydende skat vedr. samme periode.
 M kunne på ansøgningstidspunktet ifølge socialforvaltningens egne  

 beregninger ikke tåle en reduktion i den udbetalte hjælp, hvis familiens  

 niveau skulle opretholdes.
 Der var ikke hjemmel i bistandsloven til at stille krav om tilbagebetaling  

 af hjælp efter bistandslovens § 48 ydet til dækning for tabt  

 arbejdsfortjeneste.
 Den del af hjælpen, der var ydet M som kompensation for tabt  

 arbejdsfortjeneste i perioden 1. oktober 1987 - 30. april 1988, kunne  

 herefter ikke kræves tilbagebetalt.
 Ankestyrelsen ændrede således amtsankenævnets afgørelse.
 Ankestyrelsen henledte Socialministeriets opmærksomhed på den formentlig  

 utilsigtede overkompensation, der efter de nugældende regler ville blive tale  

 om i et tilfælde som det foreliggende, hvor der ikke kunne ske overførsel af  

 personfradraget til en ægtefælle, og hvor pågældende forsørger ikke ville gå  

 med til en aftale om en løsning som foreslået af socialforvaltningen.
 (* 1) Bistandsloven indeholdt ikke hjemmel til at stille krav om  

 tilbagebetaling af hjælp, der var ydet som hjælp til dækning af tabt  

 arbejdsfortjenste efter bistandslovens § 48. Det sociale udvalg havde  

 herefter ikke kunnet yde ansøgeren lønkompensation efter bistandslovens § 48  

 med tilbagebetalingspligt i tilfælde af, at der kom overskydende skat til  

 udbetaling som følge af lønkompensationen.
