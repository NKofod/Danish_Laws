Kapitel 1   Tilskud til universitetet Kapitel 2   Tilskudsbetingelser Kapitel 3   Kompensation af ikke-fradragsberettiget købsmoms (moms) Kapitel 4   Budget og årsregnskab Kapitel 5   Ansvar for regnskabsaflæggelse Kapitel 6   Revision Kapitel 7   Andre bestemmelser Kapitel 8   Overgangs- og ikrafttrædelsesbestemmelser Bekendtgørelse om tilskud og regnskab m.v. ved universiteterne I medfør af § 19, stk. 4 og 5 samt § 28, stk. 2 i lovbekendtgørelse nr. 1368 af 7. december 2007 om universiteter (universitetsloven) fastsættes:
Kapitel 1 Tilskud til universitetet § 1. Der ydes tilskud efter universitetsloven enten som aktivitetsbestemte tilskud eller som faste tilskud.
Rammerne for tilskuddene fastsættes på de årlige finanslove.
 Stk. 2. De aktivitetsbestemte tilskud beregnes endeligt ved årets afslutning på grundlag af den opgjorte aktivitet for heltidsuddannelse og deltidsuddannelse.
 Stk. 3. Faste tilskud ydes til forskning, kapitalformål, myndighedsopgaver og øvrige formål.
Stk. 4. Udenlandske studerende på heltidsuddannelser og deltidsuddannelser kan kun udløse aktivitetsbestemte tilskud efter § 1, stk. 2, og dermed indgå i beregningen efter § 2 og § 3, hvis de 1) er meddelt tidsubegrænset opholdstilladelse eller tidsbegrænset opholdstilladelse med mulighed for varigt ophold i Danmark, 2) er udvekslet med danske studerende efter aftale mellem universitetet og et universitet i udlandet eller er på studieophold ved et dansk universitet formidlet via Fulbright, Denmarks International Study Program (DIS) eller Rotary Ambassadorial Scholarships, 3) efter EU-retten, herunder EØS-aftalen, eller internationale aftaler, herunder kulturaftaler, som Danmark har indgået, har krav på ligestilling med danske statsborgere, 4) har fået meddelt en friplads med stipendium i henhold til bekendtgørelse nr. 282 af 31. marts 2006 om fripladser med stipendium som støtte til leveomkostninger ved universiteterne (friplads- og stipendiebekendtgørelsen), eller 5) deltager i et Erasmus Mundus program.
Stk. 5. For udenlandske studerende der ikke er omfattet af stk. 4, skal universitetet opkræve fuld deltagerbetaling.
Universitetet fastsætter regler for deltagerbetalingen.
1) Ændres den studerendes forhold i løbet af et semester således, at den studerende bliver tilskudsudløsende efter stk. 4, vil deltagerbetalingen først falde bort fra det kommende semester.
Det påhviler den studerende at dokumentere ændrede forhold over for universitetet.
 2) Ændres den studerendes forhold i løbet af et semester således, at den studerende ikke længere er tilskudsudløsende, skal der betales deltagerbetaling fra det kommende semester.
 § 2. Tilskud efter § 1, stk. 2, beregnes foreløbigt på grundlag af reglerne i stk. 3 og udbetales månedsvis forud med 1/12 af det årlige tilskud.
 Stk. 2. Foreløbigt beregnede tilskud fastsættes endeligt på grundlag af universitetets indberetning og reguleres efter § 3. Indberetningsperiode, indberetningsfrist og optællingsprincipper m.v. fastsættes nærmere af Universitets- og Bygningsstyrelsen i ministeriets myndighedskrav til de studieadministrative systemer.
 Stk. 3. Tilskud efter stk. 1 beregnes foreløbigt forud for et finansår på grundlag af Universitets- og Bygningsstyrelsens prognose for antal årsstuderende i det pågældende finansår, jf. dog stk. 4. Universitets- og Bygningsstyrelsen baserer prog­no­sen på universitetets indberetninger i årene forud for det år, prognosen vedrører.
Stk. 4. Hvis grundlaget for prognosen ændres væsentligt, og det foreløbigt beregnede tilskud derfor vil afvige væsentligt fra det endelige tilskud, jf. stk. 2, kan Universitets- og Bygningsstyrelsen regulere sin prognose på grundlag af et konkret skøn over det forventede antal årsstuderende og ændre den foreløbige beregning.
Eventuelle udbetalte tilskudsrater reguleres på grundlag af den nye beregning, idet reglerne i § 3 finder tilsvarende anvendelse.
 § 3. Hvis det endelige tilskud, jf. § 2, stk. 2, er større end det foreløbigt beregnede tilskud, udbetales differencen til universitetet ved den følgende tilskudsudbetaling.
Stk. 2. Hvis det endelige tilskud, jf. § 2, stk. 2, er mindre end det foreløbigt beregnede tilskud, reguleres differencen ved modregning i de resterende tilskudsrater i det finansår, tilskuddet vedrører.
Modregningen foretages i de efterfølgende tilskudsanvisninger, herunder eventuelt i andre tilskud i finansåret fra Universitets- og Bygningsstyrelsen.
Om nødvendigt modregnes desuden i den første tilskudsudbetaling for det følgende finansår.
Overstiger differencen det således modregnede, skal universitetet tilbagebetale det overskydende beløb inden udgangen af supplementsperioden for det finansår, tilbagebetalingen vedrører.
 Stk. 3. Hvor regulering af tilskud følger stk. 1 og stk. 2, ydes og opkræves der ikke renter.
 § 4. Tilskud efter § 1, stk. 3, fastsættes på de årlige finanslove og udbetales månedsvis forud med 1/12 af det årlige tilskud.
Kapitel 2 Tilskudsbetingelser § 5. Retten til tilskud efter universitetsloven er betinget af, at 1) universitetet følger universitetsloven og regler udstedt i henhold hertil, 2) universitetet opgør og indberetter antallet af årsstuderende efter de regler, der fastsættes af ministeriet, 3) universitetet følger reglerne om regnskabets førelse og aflæggelse i denne bekendtgørelse, 4) universitetet udarbejder og følger en regnskabsinstruks, jf. § 12, 5) universitetet, for så vidt angår tilskud til andre opgaver, der varetages af universitetet, varetager opgaverne i overensstemmelse med de vilkår, der er fastsat for tilskuddet og 6) universitetet, for så vidt angår tilskud til deltidsuddannelse, følger betingelserne og reglerne i bekendtgørelse om deltidsuddannelse.
 Stk. 2. Hvis universitetet ikke overholder betingelserne for tilskud, kan Universitets- og Bygningsstyrelsen tilbageholde tilskud helt eller delvis, lade tilskud bortfalde helt eller delvis, foretage modregning i kommende tilskudsbetaling eller kræve tilskud eller lån tilbagebetalt.
Kapitel 3 Kompensation af ikke-fradragsberettiget købsmoms (moms) § 6. Universitets- og Bygningsstyrelsen afregner kvartalsvis og efter behørig dokumentation for udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikke-fradragsberettiget købsmoms), og som universitetet afholder ved køb af varer og tjenesteydelser.
Indberetningsfrist m.v. fastsættes nærmere af Universitets- og Bygningsstyrelsen.
Stk. 2. Tilskud til moms efter stk. 1 beregnes foreløbigt forud for et finansår på baggrund af Universitets- og Bygningsstyrelsens prognose for universitetets momsudgift og udbetales månedsvis forud med 1/12 af den årlige udgift.
Universitets- og Bygningsstyrelsen baserer prognosen på universitetets moms i året forud for det år, prognosen vedrører.
Hvis grundlaget for prognosen ændres væsentligt, og den foreløbigt beregnede moms derfor vil afvige væsentligt fra den endelige moms, kan Universitets- og Bygningsstyrelsen regulere sin prognose.
Eventuelt udbetalt tilskud til moms reguleres på grundlag af den nye beregning, idet reglerne i stk. 3 og stk. 4 finder tilsvarende anvendelse.
 Stk. 3. Hvis den endelige moms for kvartalet er større end det udbetalte tilskud efter stk. 2, udbetales differencen til universitetet ved den følgende tilskudsudbetaling.
Stk. 4. Hvis den endelige moms for kvartalet er mindre end det udbetalte tilskud efter stk. 2, reguleres differencen ved modregning i de resterende tilskud i det finansår, kompensationen vedrører.
Om nødvendigt modregnes desuden i tilskudsudbetaling i det følgende finansår.
Overstiger differencen det således modregnede, skal universitetet tilbagebetale det overskydende beløb inden udgangen af supplementsperioden for det finansår, tilbagebetalingen vedrører.
 Stk. 5. Hvor regulering følger af stk. 3 og stk. 4 ydes og opkræves ikke renter.
Kapitel 4 Budget og årsregnskab § 7. Universitetet er omfattet af lov om statens regnskabsvæsen og regler udstedt i henhold hertil.
 § 8. Universitetet opstiller og aflægger årsrapport i henhold til lov om statens regnskabsvæsen m.v. og Finansministeriets Økonomisk Administrative Vejledning (ØAV) med de fravigelser, som fremgår af nærværende bekendtgørelse.
 Stk. 2. Årsrapporten skal som minimum indeholde følgende:
 1) Generelle oplysninger om universitetet.
 2) Beretning.
 3) Ledelsespåtegning.
 4) Revisionspåtegning.
 5) Målrapportering.
 6) Beskrivelse af anvendt regnskabspraksis.
 7) Resultatopgørelse.
 8) Balance.
 9) Pengestrømsopgørelse.
 10) Egenkapitalopgørelse.
 11) Der medtages følgende noter til regnskabet:
 a) Anlægsoversigt.
 b) Oplysninger om samlede indestående for legater og lignende, hvor universitetet varetager sekretariatsfunktion for disse.
 c) Oversigt over universitetets omkostninger til studenterpolitiske aktiviteter og andre studenteraktiviteter.
 d) Oversigt over hoved- og nøgletal.
 e) Oplysninger om tilskudsfinansieret forskningsvirksomhed, andre tilskudsfinansierede aktiviteter, indtægtsdækket virksomhed og retsmedicinske undersøgelser.
 f) Oplysninger om forbruget fordelt på følgende hovedformål: Uddannelse, forskning, myndighedsopgaver og øvrige formål, herunder biblioteker, museer, samlinger og haver m.v.
 g) Oplysninger om hvilke fonde, organisationer og lignende universitetet har særlige samarbejder med af ikke-kommerciel karakter, i henhold til § 11, stk. 1, i lov nr. 483 af 9. juni 2004 om teknologioverførsel m.v. ved offentlige forskningsinstitutioner.
 h) Oplysninger om omkostninger afholdt til administration af fonde og foreninger, herunder erhvervsdrivende fonde og foreninger, i henhold til § 11, stk. 1, i lov nr. 483 af 9. juni 2004 om teknologioverførsel m.v. ved offentlige forskningsinstitutioner.
 i) Oplysninger om institutionens indskud og erhvervelse af aktier i selskaber, herunder efter § 4, stk. 1, i lov af nr. 483 af 9. juni 2004 om teknologioverførsel m.v. ved offentlige forskningsinstitutioner i regnskabsåret og akkumuleret.
 j) Oplysninger om institutionens indtægter og omkostninger i relation til de i pkt. i) nævnte selskaber.
 Stk. 3. Målrapporteringen følger det i udviklingskontrakten aftalte.
 § 9. Ved opstilling af balancen skal indregning og måling af aktiver og passiver ske efter lov om statens regnskabsvæsen m.v.
Stk. 2. Bygningerne optages i balancen til kostprisen.
Bygninger kan optages i balancen til den offentlige ejendomsvurdering, hvis dette giver et mere retvisende billede.
Bygninger, der er overtaget fra staten, optages i balancen til genanskaffelsesprisen, jf. § 20, stk. 1 og stk. 2 i bekendtgørelse nr. 1148 af 5. december 2005 om realkreditinstitutters værdiansættelse og låneudmåling.
Stk. 3. Grunde optages i balancen til kostprisen.
Grunde kan optages i balancen til den offentlige ejendomsvurdering, hvis dette giver et mere retvisende billede.
 Stk. 4. Bygninger afskrives over den skønnede levetid.
 Stk. 5. Universitetet kan beslutte, at indregning og aktivering af aktiver på baggrund af bunkning skal finde anvendelse.
 Stk. 6. Universitetet fastsætter minimumsgrænsen for de aktiver, som skal indgå i balancen, dog således at minimumsgrænsen højst må udgøre 100.000 kr.
 Stk. 7. Universitetet kan beslutte, at omkostnings- og produktionslagre skal aktiveres.
 Stk. 8. Formålsbestemte donationer indtægtsføres over den periode, hvor midlerne anvendes, uanset om anvendelsen sker ved forbrug af lønninger, andet forbrug eller ved afskrivninger på udstyr og bygninger m.v.
 Stk. 9. Universiteternes kapitalandele på 20 pct. eller derover i associerede virksomheder skal optages som finansielle anlægsaktiver.
 Stk. 10. Universitets- og Bygningsstyrelsen kan dispensere fra nærværende bekendtgørelses regnskabsregler.
Kapitel 5 Ansvar for regnskabsaflæggelse § 10. Institutionsrevisor, jf. § 11, stk. 2, reviderer og påtegner universitets årsrapport.
Institutionsrevisor udarbejder løbende revisionsprotokollat om den udførte revision.
Stk. 2. En af bestyrelsen og rektor underskrevet og påtegnet årsrapport indsendes til henholdsvis Universitets- og Bygningsstyrelsen og Rigsrevisionen senest den 30. april i året efter regnskabsåret.
Endvidere fremsendes genpart af revisionsprotokollat vedrørende årsrapporten til Universitets- og Bygningsstyrelsen og Rigsrevisionen.
Kapitel 6 Revision § 11. Rigsrevisionen reviderer universitetets regnskab.
 Stk. 2. Universitetets bestyrelse antager en statsautoriseret eller registreret revisor som intern revisor (institutionsrevisor) til varetagelse af de opgaver m.v., som er aftalt mellem ministeren for videnskab, teknologi og udvikling og rigsrevisor i henhold til § 9, stk. 1, i lovbekendtgørelse nr. 3 af 7. januar 1997 om revisionen af statens regnskaber m.m. (rigsrevisorloven) og universitetslovens § 28, stk. 5.
 Stk. 3. Universitetet underretter Universitets- og Bygningsstyrelsen og Rigsrevisionen om antagelse og afskedigelse af revisor samt om årsagen til et revisorskift.
Kapitel 7 Andre bestemmelser § 12. Universitetet udarbejder en regnskabsinstruks i overensstemmelse med Økonomistyrelsens vejledning om regnskabsinstrukser.
 § 13. Universitetet skal anvende Statens Lønsystem (SLS) og Statens Koncernbetalinger for selvejende institutioner under staten (SKB).
Kapitel 8 Overgangs- og ikrafttrædelsesbestemmelser § 14. De universiteter, der med virkning fra den 1. januar 2007 sammenlægges med sektorforskningsinstitutioner, skal for de modtagne aktiviteter i regnskabsåret 2007 aflægge regnskab som en del af statsregnskabet og i henhold til de regnskabsregler, der er fastsat for statsinstitutioner.
Stk. 2. Sektorforskningsenhedernes regnskab indgår i statsregnskabet for finansåret 2007, og ansvaret for regnskabsaflæggelse m.v. påhviler sektorforskningsenhedens ledelse og Universitets- og Bygningsstyrelsen.
Sektorforskningsenhedens årsrapport skal indsendes senest den 15. april 2008.
 Stk. 3. I 2007, hvor universitetets bestyrelse har ledelses- og tilsynsforpligtelsen, men ikke regnskabsansvaret, med sektorforskningsenhederne, kan universitetet medtage en redegørelse for sektorforskningsenhedernes økonomi som et bilag til årsrapporten.
 § 15. Bekendtgørelsen træder i kraft den 1. januar 2007 og har virkning fra og med regnskabsåret 2007.
 Stk. 2. Bekendtgørelse nr. 387 af 27. april 2006 om ændring af bekendtgørelse om tilskud og regnskab m.v. ved universiteterne ophæves.
 Stk. 3. Bekendtgørelse nr. 283 af 31. marts 2006 om ændring af bekendtgørelse om tilskud og regnskab m.v. ved universiteterne ophæves.
 Stk. 4. Bekendtgørelse nr. 1489 af 14. december 2004 om tilskud og regnskab m.v. ved universiteterne ophæves.
