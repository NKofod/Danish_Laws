Nr BSF 12 Forslag til folketingsbeslutning om statslige styrelsers,  

 statsinstitutioners og teknologiske serviceinstitutioners erhvervsmæssige  

 aktiviteter Fremsat af Sonja Mikkelsen (S) Poul Andersen (S) Ole Vagn Christensen (S)  

 Eva Fatum (S) Lotte Henriksen (S) Lissa Mathiasen (S) Erling Olsen (S) Nyrup  

 Rasmussen (S) Løvig Simonsen (S) Bjørn Westh (S) den 31. oktober 1991 Med henblik på at fremme den erhvervsmæssige nyttiggørelse af eksisterende viden og anden aktivitet i den statslige og den teknologiske servicesektor til fordel for det private erhvervslivs produktudvikling og afsætning ikke mindst på eksportmarkeder pålægges regeringen at ændre retningslinierne for systemeksport og indtægtsdækket virksomhed efter følgende principper:
 1. a) Den enkelte institution bestemmer selv, under hvilken form, herunder  

 selskabsdannelser, et konkret erhvervsmæssigt engagement, herunder samarbejde  

 med private virksomheder og andre offentlige institutioner, skal etableres.
 b) De erhvervsmæssige aktiviteter skal være baseret på den enkelte  

 institutions viden og anden aktivitet, der er en følge af institutionens  

 ordinære opgaver, og de erhvervsmæssige aktiviteter må ikke stride imod  

 Danmarks udenrigs- og handelspolitik.
 c) De enkelte erhvervsmæssige aktiviteter skal hver for sig som minimum  

 hvile i sig selv, således at både direkte og indirekte omkostninger dækkes,  

 og således at ubillig konkurrence i forhold til private virksomheder og andre  

 offentlige institutioner forhindres.
d) Indtægter, der er en følge af erhvervsmæssige aktiviteter, der er  

 baseret på de her foreslåede principper, står til institutionens egen fulde  

 disposition.
Den eksisterende 10 pct.-afgift som følge af cirkulæret om  

 indtægtsdækket virksomhed skal således afskaffes.
e) En institution kan maksimalt anvende 1 pct. af sit udgiftsbudget ifølge  

 finansloven til erhvervsmæssige aktiviteter, dog maksimalt 10 mio. kr.
Heri  

 er ikke medregnet de erhvervsmæssige indtægter som følge af de her foreslåede  

 principper og eventuelle lån opnået med lånegaranti, jf. punkt 3.
 f) For de erhvervsmæssige aktiviteters vedkommende skal der gives  

 tilsvarende muligheder som dem, der gælder for private virksomheder i  

 relation til erhvervs- og eksportfremmeordninger og lignende, herunder  

 opnåelse af eksportkredit.
 2. Med henblik på at øge evnen til at fremme en forretningsmæssig  

 nyttiggørelse af den enkelte institutions viden og erfaring afsættes 30 mio.  

 kr. årligt til følgende formål:
 a) Uddannelse af ledere, mellemledere og medarbejdere, 10 mio. kr.
 b) Informationsaktiviteter, 10 mio. kr.
 c) Sekretariater, 10 mio. kr.
3. Med henblik på at give de omfattede institutioner mulighed for at  

 foretage investeringer til fremme af en erhvervsmæssig nyttiggørelse af den  

 enkelte institutions viden og erfaring skal Industri- og Handelsstyrelsen  

 kunne yde lånegarantier til institutioner, der optager lån i en periode i  

 forbindelse med en erhvervsmæssig aktivitet, når de senere forventes at give  

 institutionen en tilsvarende eller større indtægt.
Den løbende aktuelle  

 garantiforpligtelse kan højst udgøre 200 mio. kr.
 4. Reglerne udarbejdes efter ovenstående retningslinier og udsendes  

 gældende fra 1. januar 1992 og erstatter derved cirkulære nr. 112 af 22.  

 september 1988 om offentlige styrelsers deltagelse i eksportforretninger  

 (systemeksport) og cirkulære nr. 113 ligeledes af 22. september 1988 om  

 adgang til at udføre indtægtsdækket virksomhed.
 5. Med henblik på at sikre en ligestilling imellem statslige og kommunale  

 aktiviteter skal indenrigsministeren til afløsning af sin skrivelse af 22.  

 september 1988 til kommuner og amtskommuner om kommuners og amtskommuners  

 deltagelse i eksportforretninger efter de gældende statslige cirkulærer  

 udsende en skrivelse, der giver kommuner og amtskommuner adgang til  

 erhvervsmæssige aktiviteter efter samme retningslinier som beskrevet i  

 nærværende beslutningsforslag.
Bemærkninger til forslaget Almindelige bemærkninger Den offentlige sektor er en væsentlig del af den samlede servicesektor og  

 er i sin virksomhed næsten udelukkende rettet mod hjemmemarkedet.  

 Eksportkvoten kan opgøres til mindre end 1 pct.
Den private del af servicesektoren sælger på tilsvarende måde sine ydelser  

 primært til det danske hjemmemarked.
Eksportkvoten udgør for denne sektors  

 vedkommende godt 10 pct., når man ser bort fra transport- og  

 engrosvirksomhed.
 Kan den offentlige sektor således blot nærme sig halvdelen af den private  

 servicesektors eksportandel, vil det indebære op mod 3 mia. kr. om året i  

 betalingsbalanceforbedring og 10 mia. kr. i forbedring af de offentlige  

 budgetter, hvilket svarer til op mod 30.000 arbejdspladser om året.
 Med dette beslutningsforslag lægges op til, at de forskelligartede  

 statslige institutioner, herunder de teknologiske serviceinstitutioner, der  

 er underlagt tilsvarende begrænsninger som de statslige, får en selvstændig  

 kompetence inden for en afgrænset økonomisk ramme til at øge sine  

 erhvervsmæssige aktiviteter med henblik på at øge den offentlige  

 servicesektors eksport, en eksport, der i kraft af den private sektor  

 ligeledes kan medvirke til at øge den private service- og vareeksport.
 Det eksisterende systemeksportcirkulære sætter meget stærke begrænsninger  

 for, hvad de offentlige institutioner i dag kan anvende i samarbejdet med  

 private virksomheder om erhvervsmæssig nyttiggørelse af viden i den  

 offentlige sektor, begrænsninger, der ikke gør det muligt hver gang at  

 anvende den samarbejdsform, som er mest passende i den konkrete situation,  

 hvilket indebærer risiko for, at muligheder ikke udnyttes alene på grund af  

 de stive strukturkrav.
 Desuden begrænses incitamentet yderligere af en 10 pct.-afgift til  

 statskassen på indtægter, som opnås fra institutionernes indtægtsdækkede  

 virksomhed.
Med beslutningsforslaget øges i stedet incitamentet til forretningsmæssig  

 nyttiggørelse af viden og anden aktivitet i de offentlige institutioner,  

 herunder samarbejde med private virksomheder.
Det er forslagsstillernes  

 opfattelse, at man med over 300.000 arbejdsløse ikke har råd til at lade  

 være.
 Som et yderligere incitament udstyres Industri- og Handelsstyrelsen med en  

 række instrumenter, 30 mio. kr. om året og lånegarantimuligheder, med henblik  

 på at få de af beslutningsforslaget omfattede institutioner til at yde en  

 ekstra erhvervsmæssig indsats til gavn for hele landets økonomiske og  

 beskæftigelsesmæssige situation.
Der var i 1988 optaget i alt 30 mio. kr. på finansloven fordelt med  

 halvdelen til forundersøgelser/markedsføring og halvdelen til udvikling af  

 systemer og serviceydelser.
Heraf blev kun ca. 6,5 mio. kr. anvendt, idet  

 regeringen herefter blokerede for anvendelse af de resterende ca. 23,5 mio.  

 kr.
Beløbet blev formelt fjernet med tillægsbevillingsloven for 1990.
Bl.a. af denne årsag og på grund af de stramme regelsæt for indtægtsdækket  

 virksomhed og systemeksport har de erhvervsmæssige aktiviteter, herunder  

 samarbejde med private virksomheder, der er gennemført eller igangsat i  

 statsligt regi, været yderst begrænsede.
Reelt er det kun Risø og  

 Vejdirektoratet, der således kan udvise et større antal kontrakter om  

 levering af knowhow af en vis økonomisk størrelse.
 Beslutningsforslaget tager sigte på at øge de erhvervsmæssige aktiviteter  

 ved at fjerne unødige begrænsninger og i stedet inspirere til øget aktivitet  

 af erhvervsmæssig karakter.
Tilsvarende potentielle muligheder, som er skitseret for de statslige  

 institutioner, eksisterer for kommuner og amtskommuner.
Retningslinierne kan  

 således for punkt 1's vedkommende med fordel for landets økonomi og  

 beskæftigelsen udvides til også at være vejledende for kommuner og  

 amtskommuner på tilsvarende måde, som indenrigsministeren i 1988 gjorde det  

 for så vidt angår det eksisterende systemeksportcirkulære.
Bemærkninger til forslagets enkelte punkter Ad 1 Det vil i langt de fleste tilfælde være naturligt med en eller flere  

 private samarbejdspartnere.
Forslaget sikrer med punkt a), at den enkelte  

 institution selv kan tage stilling til, under hvilken form samarbejdet med  

 private og andre offentlige parter etableres.
 Med henblik på at begrænse en eventuel økonomisk risiko må det  

 forudsættes:
- at den samarbejdsform vælges, der af de mulige giver institutionen  

 mindst muligt økonomisk ansvar, og - at ved deltagelse i privatretlige selskabsdannelser står institutionens  

 økonomiske deltagelse i et rimeligt forhold til institutionens bidrag til det  

 samlede koncepts indhold og afsætning.
 Det skal understreges, at disse forudsætninger ikke bør hindre, at den  

 mest ideelle samarbejdsform i det konkrete tilfælde kan vælges.
Ved privatretlige selskabsdannelser bør en offentlig parts knowhow kunne  

 indskydes som ansvarlig kapital, jf. f.eks. reglerne i aktieselskabsloven om  

 apportindskud.
Det skal dog understreges, at det bør tilstræbes, at der i  

 sådanne sammenhænge ikke sker en videnmonopolisering af offentligt oparbejdet  

 viden i et privatretligt selskab.
 I det eksisterende systemeksportcirkulære er de mulige samarbejdsformer  

 begrænsede til:
- underleverandørformen - udlån af medarbejdere - direkte salg til køber i udlandet (uden privat dansk samarbejdspartner).
 Med dette beslutningsforslag ønsker forslagsstillerne at fjerne disse  

 begrænsninger, således at f.eks. foreningsdannelser, netværk af forskellig  

 art, aktieselskaber m.v. ligeledes kan vælges, alt efter hvilket behov det  

 enkelte projekt har til den offentlige institutions medvirken.
Desuden vil udviklingskontraktsformen kunne anvendes, hvilket også bør  

 give mulighed for at trække på økonomisk bistand fra en ny udviklingsfond,  

 som forslagsstillerne er parat til at fremsætte forslag om.
Det er  

 forslagsstillernes opfattelse, at der til en ny udviklingsfond skal knyttes  

 et managementpanel, der kan yde ansøgere erhvervsmæssig bistand og således  

 også være til rådighed for de offentlige institutioner, der søger en sådan  

 udviklingsfond.
I et bilag til forslaget er nævnt en række eksempler på eksisterende  

 statslige erhvervsmæssige aktiviteter.
Desuden henvises til anmærkningerne  

 til forslag til finanslov for 1992, de enkelte institutioners underkonto 90,  

 der vedrører indtægtsdækket virksomhed.
Ad c) I et bilag til det nuværende cirkulære om indtægtsdækket virksomhed er  

 angivet, hvordan en pris kan kalkuleres.
Denne vejledning kan opretholdes, men forslagsstillerne er opmærksomme på,  

 at regeringen har nedsat et udvalg om udlicitering af offentlige drifts- og  

 anlægsopgaver m.v.
Det forventes, at udvalget vil fremkomme med nogle  

 anbefalinger om, hvordan det offentliges omkostninger bør beregnes.
Det vil  

 være naturligt at inddrage disse anbefalinger i overvejelser om vejledningens  

 fremtidige indhold, således at ubillig konkurrence fortsat forhindres.
Ad d) Indtægterne skal foruden at dække institutionens omkostninger bl.a. give  

 institutionen mulighed for yderligere udviklingsaktiviteter, ansættelse af  

 yderligere personale, lønmæssig matching af offentligt ansatte og privat  

 ansatte med tilsvarende ansvar i fælles projekter, overskudsdeling samt  

 investeringer i yderligere udvikling af erhvervsmæssige aktiviteter.
 Der skal således ikke opretholdes en automatisk betaling til statskassen,  

 jf. den eksisterende 10 pct.-afgift på indtægtsdækket virksomhed.
Ad e) Med dette punkt ønsker forslagsstillerne at begrænse omfanget af den  

 økonomiske deltagelse for den enkelte institution, således at eventuelle tab  

 vil være overskuelige.
Da nogle styrelser og institutioner har meget store  

 udgiftsbudgetter, er der ikke alene angivet en maksimal deltagelse på 1 pct.,  

 men tillige angivet en maksimal ramme på 10 mio. kr.
Ad f) Det sikres med dette punkt, at projekter, der har offentlige  

 institutioner som deltagere, ikke stilles ulige med andre projekter, der  

 alene har private parter, når der uddeles støtte og garantier fra de  

 forskellige erhvervsfremmeordninger.
Ad 2 Der afsættes i alt 30 mio. kr. årligt til fremme af initiativer i statens  

 styrelser og institutioner.
Pengene anvendes til 3 formål:
Ad a) Uddannelse af ledere og mellemledere vil være et væsentligt element i  

 bestræbelserne på at fremme erhvervsmæssige aktiviteter i den statslige  

 sektor.
 Uddannelsestilbudene skal bl.a. øge forståelsen for de mulige  

 erhvervsmæssige værdier af de enkelte institutioners viden og andre  

 aktiviteter samt gøre ledere og mellemledere i stand til at gennemføre det  

 nødvendige strategiske udviklingsarbejde til sikring af medarbejdernes  

 positive medvirken.
 Desuden skal der tilbydes uddannelse til medarbejdere, der på forskellig  

 måde involveres i udvikling og gennemførelse af de erhvervsmæssige  

 aktiviteter, herunder i samarbejde med private virksomheder.
 Uddannelsesaktiviteterne iværksættes af Industri- og Handelsstyrelsen  

 inden for en ramme af 10 mio. kr. årligt.
Ad b) Styrelser og institutioner kan søge om tilskud til konkrete, direkte  

 informationsaktiviteter over for potentielle samarbejdspartnere om  

 samarbejdsmuligheder om erhvervsmæssige aktiviteter, f.eks. til styrelsens  

 udvikling af det erhvervsmæssige grundlag, etablering af kontaktorganer med  

 relevante virksomheder og institutioner samt anden forberedelse.
Industri- og  

 Handelsstyrelsen bevilger efter ansøgning og kan disponere over op til 10  

 mio. kr. årligt til formålet.
Ad c) Institutioner med faglige områder, der har viden eller anden aktivitet af  

 særlig eksportmæssig relevans og af et vist omfang, kan herved søge om  

 tilskud hos Industri- og Handelsstyrelsen til oprettelse og drift af et  

 sekretariat med henblik på at opnå efaring med aftaleindgåelse, formidling,  

 afsætning og lignende.
Industri- og Handelsstyrelsen kan til formålet anvende  

 10 mio. kr. årligt, og det enkelte sekretariat kan højst opnå bevilling for  

 en 3-årig driftsperiode med mulighed for forlængelse med yderligere een  

 3-årig periode.
Ad 3 Som udgangspunkt har de af beslutningsforslaget omfattede institutioner  

 ikke mulighed for at lånefinansiere aktiviteter.
Med dette element ønsker  

 forslagsstillerne at undtage de erhvervsmæssige aktiviteter fra denne  

 begrænsning, dog således at lånebehov skal forelægges Industri- og  

 Handelsstyrelsen med henblik på at opnå garanti for låneforholdet.
Lånene  

 optages på det almindelige private lånemarked.
Ad 4 og 5 De omtalte cirkulærer og skrivelsen er optaget som bilag til  

 beslutningsforslaget.
Finansiering Til formålene beskrevet under punkt 2 skal der finansieres 30 mio. kr.,  

 hvortil kommer, hvad der vurderes som det årlige tab ved lånegarantiordningen  

 beskrevet i punkt 3.
 Vurderes dette pessimistisk til 10 pct. årligt af den maksimale ramme,  

 dvs. 20 mio. kr., skal der i alt finansieres 50 mio. kr. årligt.
 Finansieringen af de i alt 50 mio. kr. årligt vil blive anvist i  

 sammenhæng med Finanslov 92.
Bilag 1 Skrivelse om kommuners og amtskommuners deltagelse i eksportforretninger (Til samtlige kommunalbestyrelser, amtsråd og tilsynsråd) Industriministeriets cirkulære om systemeksport Med henblik på at fremme den samlede danske eksport har  

 Industriministeriet den 22. september 1988 udsendt vedlagte cirkulære om  

 offentlige styrelsers deltagelse i eksportforretninger (systemeksport), jf.  

 tillige det ligeledes vedlagte cirkulære af samme dato fra Finansministeriet  

 om adgangen til at udføre indtægtsdækket virksomhed.
Cirkulæret retter sig  

 umiddelbart til statslige myndigheder og fastlægger de nærmere regler for  

 disses deltagelse i eksportvirksomhed.
Cirkulæret afløser  

 Industriministeriets cirkulære af 20. marts 1985 vedrørende offentlige  

 styrelsers deltagelse i eksportforretninger.
I forhold til dette cirkulære er  

 der sket en vis udvidelse i de statslige myndigheders adgang til at deltage i  

 eksportforretninger.
I det tidligere cirkulære var der en henstilling til kommuner og  

 amtskommuner om ved deltagelse i eksportforretninger at følge cirkulærets  

 regler med henblik på at sikre, »at kommuners og amtskommuners  

 eksportaktiviteter ikke strider imod Danmarks erhvervs- og handelspolitik,  

 ikke påfører erhvervene konkurrence og ikke kolliderer med det generelle  

 eksportfremmearbejde og planlægningen heraf.« Disse hensyn må fortsat betragtes som væsentlige i forbindelse med  

 kommuners og amtskommuners deltagelse i eksportforretninger.  

 Indenrigsministeriet skal derfor henstille, at kommuner og amtskommuner,  

 herunder kommunale fællesskaber, følger reglerne i Industriministeriets og  

 Finansministeriets cirkulære, for så vidt de efter deres indhold kan finde  

 anvendelse på kommunale forhold.
Økonomisk støtte Industri- og Handelsstyrelsen kan efter reglerne i Industriministeriets  

 cirkulære, §§ 12 og 13, yde støtte til offentlige styrelsers eksportarbejde  

 og til produktudvikling med henblik på eksport.
Folketingets Finansudvalg har  

 tiltrådt, at kommuner og amtskommuner på linje med statslige myndigheder vil  

 kunne søge andel i disse midler.
Det vil i givet fald være et vilkår for  

 tildeling af støtte, at cirkulærets bestemmelser følges.
Anmeldelse af eksportvirksomhed Som led i vurderingen af den mest hensigtsmæssige tilrettelæggelse af  

 offentlige styrelsers deltagelse i eksportforretninger, herunder  

 tilrettelæggelse af eventuelle støtteordninger, indsamler Industriministeriet  

 løbende statistiske oplysninger om det offentliges eksportvirksomhed.
Det må  

 tillægges stor betydning, at denne statistik også omfatter den kommunale  

 sektors eksport.
Indenrigsministeriet skal derfor henstille til kommuner og  

 amtskommuner, at oplysninger om eventuel eksportvirksomhed indsendes til  

 Industri- og Handelsstyrelsen, også selv om der ikke søges om tilskud fra de  

 nævnte støtteordninger.
Det samme gælder den forudgående orientering om  

 påtænkte eksportforretninger, jf. cirkulærets § 7.
 Man skal henlede opmærksomheden på, at Industri- og Handelsstyrelsen og  

 Udenrigstjenesten gerne bistår kommuner og amtskommuner med rådgivning i  

 forbindelse med eksportforretninger.
Almindelige kommunalretlige regler om kommunal virksomhed Det understreges, at cirkulæret ikke indebærer nogen ændring af de  

 rammer, som efter almindelige kommunalretlige regler gælder for kommunal  

 deltagelse i handels- og produktionsvirksomhed.
I den forbindelse skal Indenrigsministeriet bemærke, at kommuner som  

 udgangspunkt ikke lovligt kan beskæftige sig med almindelig handels- og  

 produktionsvirksomhed, medmindre der foreligger særlig lovhjemmel.
Dette  

 udgangspunkt modificeres efter de kommunalretlige regler på forskellig måde.  

 Modifikationen kan oversigtligt resumeres således:
Kommunerne kan lovligt producere til eget brug, samt afsætte biprodukter,  

 der opstår som en naturlig følge af varetagelsen af i øvrigt lovlige  

 kommunale opgaver, såfremt afsætningen kan ske på en økonomisk forsvarlig  

 måde.
Kommunerne kan endvidere varetage en række traditionelt bestemte  

 opgaver på forsyningsområdet.
Endelig kan kommunerne i en vis - begrænset -  

 udstrækning udføre opgaver som accessorisk virksomhed, dvs. en virksomhed,  

 der i princippet ikke er en lovlig kommunal opgave, men som knytter sig  

 naturligt og tæt til en i øvrigt lovlig kommunal opgave på en sådan måde, at  

 det ville forekomme urimeligt, at kommunen ikke kunne påtage sig opgaven.
Opsamlet viden (knowhow) kan betragtes som et biprodukt, som en kommune  

 lovligt vil kunne sælge.
I forbindelse med salg af biprodukter, herunder  

 knowhow, vil det være lovligt at foretage en forarbejdning og udføre et  

 salgsarbejde med henblik på en økonomisk forsvarlig afsætning.
Det vil dog  

 ikke være lovligt, at biproduktet forarbejdes så meget, at det kun udgør en  

 mindre del af det nye forarbejdede produkt.
Tilsvarende må salgsarbejdet ikke  

 være så omfattende, at det får karakter af en ny selvstændig virksomhed.
Det skal understreges, at udnyttelsen af biprodukter kun kan ske, såfremt  

 det er økonomisk forsvarligt for kommunen.
Kommunen skal derfor have alle  

 sine omkostninger ved forarbejdning og salgsarbejde dækket, og det vil ikke  

 med det formål at fremme afsætningen være lovligt for kommuner at yde tilskud  

 til denne virksomhed.
Indenrigsministeriet, den 22. september 1988 Med venlig hilsen Thor Pedersen / Kåre Stevns Bilag 2 Industriministeriets cirkulære af 22. september 1988 Cirkulære om offentlige styrelsers deltagelse i eksportforretninger (Systemeksport) Industrimin. j.nr. 87-4941-2 § 1. Med henblik på at fremme den  

 samlede danske eksport kan offentlige styrelser, herunder indtægtsdækkede  

 virksomheder, deltage i eksportforretninger.
 Stk. 2. I skrivelse af 22. september til kommuner og amtskommuner  

 har Indenrigsministeriet henstillet, at cirkulærets regler i videst muligt  

 omfang finder anvendelse inden for den kommunale sektor.
 Stk. 3. Indenrigsministeriets skrivelse er optrykt som bilag til  

 nærværende cirkulære.
 § 2. Deltagelse i eksportforretninger kan kun finde sted med  

 henblik på eksport af viden, systemer eller tjenesteydelser, som ligger inden  

 for eller i umiddelbar forlængelse af styrelsens ordinære og primære opgaver.
 Stk. 2. Deltagelsen forudsætter, at styrelsens primære opgaver  

 fortsat varetages på forsvarlig vis.
 § 3. En styrelses eksport kan finde sted ved:
 1) Eksport på underleverandørvilkår gennem danske virksomheder.
 2) Udlån af medarbejdere til danske eller udenlandske virksomheder eller  

 myndigheder.
 3) Direkte eksport til offentlige eller private købere i udlandet,  

 forudsat at eventuelle private eksportører ikke påføres ubillig konkurrence  

 derved.
 Stk. 2. Medarbejdere, der udlånes, bevarer deres løn- og  

 pensionsmæssige stilling i udlånsperioden.
§ 4. Eksport fra det offentlige må ikke påføre danske virksomheder  

 ubillig konkurrence og må ikke give enkelte danske virksomheder en urimelig  

 fortrinsstilling.
Industri- og Handelsstyrelsen behandler eventuelle klager  

 fra danske virksomheder vedrørende offentlige styrelsers overholdelse af  

 bestemmelserne i §§ 2, 3 og 5. Principielle spørgsmål vedrørende de i §§ 2, 3  

 og 5 fastlagte vilkår for systemeksport forelægges Samarbejdskomiteen for  

 Systemeksport til udtalelse.
 Stk. 2. Industri- og Handelsstyrelsens afgørelser i klagesager kan  

 kræves indbragt for vedkommende minister efter indhentet udtalelse fra  

 Samarbejdskomiteen.
Stk. 3. Samarbejdskomiteen består af repræsentanter for  

 Industriministeriet, Finansministeriet, Udenrigsministeriet, Industrirådet og  

 Arkitekt-Ingeniørrådet.
Industriministeren udpeger Komiteens formand blandt  

 medlemmerne.
Komiteens sekretariatsforretninger varetages af Industri- og  

 Handelsstyrelsen.
§ 5. Priskalkulationer i forbindelse med deltagelse i  

 systemeksport skal være i overensstemmelse med anvisningerne i  

 Finansministeriets regler vedrørende indtægtsdækket virksomhed.
De fastsatte  

 priser skal give dækning for samtlige direkte såvel som indirekte  

 omkostninger.
 Stk. 2. Offentlige styrelser, der gennem deres virksomhed opnår  

 viden om konkrete forhold i private virksomheder, må i almindelighed ikke  

 videregive denne viden til andre eller anvende den kommercielt uden de  

 pågældende virksomheders samtykke.
§ 6. De styrelser, der har hjemmel til at udføre indtægtsdækket  

 virksomhed, optager indtægter og udgifter samt personaleforbrug på budgettet  

 og regnskabet for denne virksomhed, jf.
Finansministeriets regler vedrørende  

 indtægtsdækket virksomhed.
De styrelser, der ikke har hjemmel til at udføre  

 indtægtsdækket virksomhed på tidspunktet for eksportkontraktens indgåelse,  

 optager indtægter og udgifter samt personaleforbrug på styrelsens almindelige  

 budget og regnskab med hjemmel i tekstanmærkning til finansloven under  

 Industriministeriet.
Der kan disponeres over disse eksportindtægter på samme  

 måde som over indtægter indtjent under indtægtsdækket virksomhed.
 Stk. 2. Styrelserne skal føre særskilt internt regnskab og budget  

 over eksportvirksomheden og aktiviteter til forberedelse heraf.
§ 7. Styrelserne må, før de indgår eksportkontrakter, sikre sig,  

 at den påtænkte eksport ikke strider mod Danmarks udenrigs- og  

 handelspolitik, planlagte eksportfremstød m.v., og at der anvendes en  

 hensigtsmæssig og forsvarlig kontraktudformning.
Styrelserne bør derfor  

 tidligst muligt orientere Industri- og Handelsstyrelsen og  

 Udenrigsministeriet om påtænkte eksportforretninger.
Udenrigsministeriet vil  

 orientere de interesserede styrelser om internationale forhold af betydning  

 for deres eksportvirksomhed og om den bistand, som udenrigstjenesten kan yde.
 § 8. Kopi af indgåede eksportkontrakter skal snarest muligt og  

 senest 10 dage efter kontraktindgåelsen indsendes til Industri- og  

 Handelsstyrelsen, som kan påtale en eventuel urimelig fortrinsstilling for  

 bestemte virksomheder, som måtte følge af kontrakten.
 § 9. Industri- og Handelsstyrelsen fører register over de i  

 henhold til § 8 indberettede eksportkontrakter og indkalder derudover  

 nødvendige oplysninger fra de enkelte styrelser.
 § 10. Industri- og Handelsstyrelsen yder og formidler - bl.a. med  

 baggrund i arbejdet i Samarbejdskomiteen - rådgivning om eksportspørgsmål til  

 styrelserne og rådgiver om mulighederne for eksportsamvirke.
§ 11. Med henblik på den løbende vurdering af udviklingen på  

 systemeksportområdet orienterer Industri- og Handelsstyrelsen  

 Samarbejdskomiteen for Systemeksport om styrelsernes indberetninger om  

 indgåede kontrakter.
Generelle og statistiske oplysninger om udviklingen i  

 systemeksporten optages i Industri- og Handelsstyrelsens årsberetning.
 § 12. Industri- og Handelsstyrelsen kan yde støtte til offentlige  

 styrelser til forundersøgelser og markedsføring, så vidt muligt efter  

 tilsvarende regler som gælder for tilskud til private virksomheder under  

 eksportfremmeordningen, herunder reglerne om betinget tilbagebetaling.
 § 13. Industri- og Handelsstyrelsen kan yde lån og tilskud til  

 offentlige styrelser til udvikling af systemer og serviceydelser til eksport.  

 Medfinansieringen sker ved ydelse af lån eller tilskud med betinget  

 tilbagebetalingspligt på vilkår, der så vidt muligt svarer til vilkårene for  

 tilsvarende ydelser til private virksomheder.
 § 14. Offentlige styrelser kan på samme vilkår som private  

 virksomheder forsikre sig hos Eksportkreditrådet mod de risici, der er  

 forbundet med betalingen for deres eksport.
 § 15. Dette cirkulære træder i kraft den 1. oktober 1988. Samtidig  

 ophæves Industriministeriets cirkulære af 20. marts 1985 vedrørende  

 offentlige styrelsers deltagelse i eksportforretninger.
Industriministeriet, den 22. september 1988 Nils Wilhjelm / H.
Boesgaard Bilag 3 Nr. 11322. september 1988 Cirkulære om adgangen til at udføre indtægtsdækket virksomhed Finansmin. j.nr.
BP.1.87-455-5 Forudsætninger for oprettelse af  

 indtægtsdækket virksomhed § 1. Statsinstitutioner og selvejende institutioner, som modtager  

 statsligt driftstilskud på mindst 50 pct. af driftsudgifterne, kan opnå  

 hjemmel til at udføre indtægtsdækket virksomhed.
 Stk. 2. Hjemmel til at udføre indtægtsdækket virsomhed opnås ved  

 bevillingslov.
 § 2. For indtægtsdækket virksomhed gælder som udgangspunkt de  

 samme budget- og bevillingsregler som for andre statslige aktiviteter, dog  

 med de nedenfor beskrevne undtagelser.
 § 3. Indtægtsdækket virksomhed kan kun oprettes og drives på  

 aktivitetsområder, der er naturlige udløbere af institutionens ordinære og  

 primære aktivitet.
 Stk. 2. Udgifter og indtægter ved den produktion af varer eller  

 tjenesteydelser, der udføres som indtægtsdækket virksomhed, skal kunne  

 adskilles fra institutionens øvrige aktivitet.
Stk. 3. Den indtægtsdækkede virksomheds aftagere må ikke være  

 forpligtet til at købe de pågældende varer eller tjenesteydelser.
Der må ikke  

 diskrimineres mellem købere.
 § 4. Den indtægtsdækkede virksomhed henhører under institutionens  

 ansvarlige ledelse.
Regler for prisfastsættelsen § 5. Prisen for den enkelte vare eller tjenesteydelse fastsættes  

 således, at den indtægtsdækkede virksomhed opnår dækning for de langsigtede  

 gennemsnitsomkostninger ved produktionen, og således at der ikke sker ubillig  

 konkurrence over for evt. private eller offentlige konkurrenter.
 Stk. 2. Ved fastsættelsen af priser skal der opnås dækning for de  

 direkte omkostninger, som f.eks. løn incl. pensionsbidrag og andre løndele  

 samt over- og merarbejde, tjenesterejser, materialer og specielt anskaffet  

 apparatur.
 Stk. 3. Endvidere skal der opnås dækning for de indirekte  

 omkostninger såsom indirekte lønomkostninger og produktionens andel af  

 fællesomkostninger til f.eks. ledelse, administration, husleje, udstyr,  

 udvikling m.v.
 Stk. 4. Endelig skal der opnås dækning for de indirekte  

 omkostninger, som ikke direkte fremgår af institutionens budget og regnskab,  

 f.eks. pensionsforpligtelser, forrentning af driftskapital, forrentning og  

 afskrivning af anlægsværdier, beregnede omkostninger til lokaler, der er  

 stillet gratis til rådighed for institutionen m.v.
 Stk. 5. En nærmere beskrivelse af de elementer, der bør ligge til  

 grund for prisfastsættelsen, er indeholdt i vedhæftede vejledning.
 § 6. Såfremt den indtægtsdækkede virksomhed har monopol eller  

 befinder sig i en monopollignende situation, udgør den pris, der sikrer  

 dækning af de langsigtede gennemsnitsomkostninger, samtidig et maksimum for  

 prisfastsættelsen på den pågældende vare eller tjenesteydelse, når  

 afsætningen sker i Danmark, jf. § 24.
Regler for disponeringen § 7. Den indtægtsdækkede virksomhed kan oppebære driftsindtægter  

 og afholde driftsudgifter, anlægsudgifter og udgifter til ejendomskøb.
Der  

 kan ikke erhverves finansielle aktiver.
Eventuelle renteindtægter og  

 -udgifter optages på sædvanlig måde under § 3. Rentekonto.
Stk. 2. Den indtægtsdækkede virksomhed kan tillige oppebære  

 indtægter og afholde udgifter vedrørende aktiviteter, der finansieres af  

 programbevillinger, gaver og licens/royalties eller af tilskud fra fonde  

 eller organisationer.
Sådanne aktiviteter er undtaget fra reglerne om  

 ikke-disponibel andel af omsætningen, jf. § 16, stk. 2. Der skal ved sådanne  

 aktiviteter opnås dækning for de langsigtede omkostninger, jf. § 5, bortset  

 fra de i § 5, stk. 4, nævnte omkostninger.
 Stk. 3. Ved indtægtsdækket virksomhed kan der løbende afholdes  

 udgifter svarende til aktivitetsniveauet og de disponible indtægter, jf. dog  

 § 18.
 § 8. I tilfælde, hvor der produceres varer eller tjenesteydelser  

 efter ordre, kan der ydes kredit med betalingen efter sædvanlige vilkår for  

 den pågældende branche, dog højst i 12 mdr. fra leverancens begyndelse.  

 Såfremt leverancen ikke er afsluttet i løbet af 12 mdr., må der udskrives  

 delfaktura på den gennemførte del af produktionen.
§ 9. Indtægtsdækket virksomhed er omfattet af statens  

 selvforsikringsordning.
Da forsikring inden for kontraktsforhold ikke er  

 omfattet af selvforsikringsordningen, kan der tegnes de sædvanlige  

 forsikringer for de pågældende kontraktsforhold.
 § 10. Institutionen skal føre særskilte interne budgetter og  

 løbende regnskaber for de enkelte aktiviteter.
 § 11. Indtægtsdækket virksomhed er ikke omfattet af  

 budgetteringsrammer eller lønsumsrammer, men alene af totalrammer.
 Stk. 2. Under driftsudgiftsbevillingen er der ingen begrænsning i  

 adgangen til at overføre midler mellem lønudgifter og øvrige driftsudgifter.
Regler for personaleforbruget § 12. til indtægtsdækket virksomhed, herunder aktiviteter efter §  

 7, stk. 2, må der kun ansættes personale i et sådant omfang, at udgifterne  

 hertil vil kunne dækkes af indtægterne ved virksomheden, jf. § 18.
 Stk. 2. I det omfang det skønnes nødvendigt for at sikre dette,  

 skal ansættelse af personale direkte til indtægtsdækket virksomhed eller som  

 erstatningspersonale ved den ordinære virksomhed være tids- eller  

 opgavebegrænset.
 § 13. Personale, der antages direkte til den indtægtsdækkede  

 virksomhed, skal ansættes på de for staten almindeligt gældende løn- og  

 ansættelsesvilkår for den pågældende personalekategori.
 § 14. Der kan ikke ansættes tjenestemænd eller  

 tjenestemandslignende personale med ret til rådighedsløn/ventepenge eller  

 aktuel pension ved evt. afskedigelse direkte til den indtægtsdækkede  

 virksomhed.
Stk. 2. Tjenestemænd eller tjenestemandslignende personale ansat  

 ved institutionens ordinære virksomhed kan udføre arbejde ved den  

 indtægtsdækkede virksomhed.
Der kan i disse tilfælde ansættes  

 erstatningspersonale ved den ordinære virksomhed i overensstemmelse med  

 reglerne for personale ansat direkte til den indtægtsdækkede virksomhed.
Stk. 3. Såfremt der til den indtægtsdækkede virksomhed helt eller  

 delvis er udlånt tjenestemænd eller tjenestemandslignende personale i  

 bevillingslønramme 35 eller derover, søges det samlede antal årsværk på  

 bevillingslovene under hovedkontoen for den ordinære virksomhed.
På forslag  

 til tillægsbevillingslov opføres den ordinære virksomheds faktiske forbrug af  

 årsværk i de respektive bevillingslønrammer.
 § 15. Lønudgifter til personale, der medvirker delvis ved  

 indtægtsdækket virksomhed, konteres under den indtægtsdækkede virksomhed  

 eller den ordinære virksomhed i overensstemmelse med den faktiske fordeling  

 af tidsforbruget.
Ikke-disponibel andel af omsætningen og resultatopgørelse § 16. Institutionen kan normalt disponere over 9/10 af den  

 samlede omsætning.
 Stk. 2. Institutionen kan dog disponere i fuldt omfang over  

 omsætning oppebåret efter § 7, stk. 2.
 Stk. 3. Efter en konkret vurdering af omkostningsforholdene kan  

 der for den enkelte institution med forudgående godkendelse i  

 Finansministeriet søges hjemmel til at disponere over en anden andel af  

 omsætningen end 9/10.
 § 17. Den indtægtsdækkede virksomhed kan overføre overskud og  

 underskud i et finansår til henholdsvis forbrug eller udligning i et senere  

 finansår.
 Stk. 2. Overskud eller underskud fra tidligere år reguleres til  

 årets pris- og lønniveau svarende til de generelle prisstigninger.  

 Reguleringsprocenten fastsættes af Finansministeriet i forbindelse med  

 indkaldelse af bidrag til forslag til tillægsbevillingslov.
 § 18. Årets resultat opgøres på følgende måde:
Indtægter i alt - ikke-disponibel andel af omsætningen - udgifter i alt (incl. anlæg) + provenu af eventuelle træk på statslige investerings- og lånepuljer m.v.
 - tilbagebetaling og forrentning af eventuelle træk på statslige  

 investerings- og lånepuljer m.v.
+ diverse TB-bevillinger (f.eks. udløst af statens selvforsikring) --------------------------------------------------------------------- = årets resultat --------------------------------------------------------------------- Stk. 2. Den indtægtsdækkede virksomhed skal til enhver tid udvise  

 enten balance eller overskud, når de tre seneste års resultater opreguleret  

 til årets pris- og lønniveau summeres.
Såfremt denne sum udviser underskud,  

 skal det pågældende ministerium umiddelbart underrette Finansministeriet, som  

 herefter tager stilling til eventuel ansøgning om hjemmel til videreførelse  

 af den indtægtsdækkede virksomhed.
 Stk. 3. På grundlag af det afsluttede regnskab for et finansår kan  

 den indtægtsdækkede virksomhed opgøre det overskud eller underskud, der skal  

 overføres til næste finansår, således:
Årets resultat + overskud fra forrige år (kumulativt) - underskud fra forrige år (kumulativt) + opregning af overskud eller - opregning af underskud --------------------------------------------------------------------- = overskud/underskud at overføre til næste år --------------------------------------------------------------------~ Optagelse på bevillingslovene § 19. Indtægtsdækket virksomhed budgetteres på særskilt  

 hovedkonto.
På driftssiden oprettes hovedkontoen så vidt muligt umiddelbart  

 efter hovedkontoen for den ordinære virksomhed.
 Stk. 2. For flere institutioner inden for samme ministerområde,  

 hvor der kun periodisk kan forventes udført indtægtsdækket virksomhed, kan  

 der oprettes en fælles hovedkonto for den indtægtsdækkede virksomhed.
 Stk. 3. På anlægssiden samles indtægtsdækket virksomhed på et  

 fælles underafsnit 19 under afsnit 20 for det enkelte ministerområde.
 Stk. 4. Betegnelsen »indtægtsdækket virksomhed« skal  

 fremgå af navnet på den pågældende hovedkonto.
Stk. 5. Denne budgetteringsmåde anvendes også for indtægtsdækket  

 virksomhed, der udføres af tilskudsmodtagende selvejende institutioner.  

 Eventuelle forhold, der følger af den selvejende institutions særlige status,  

 anføres i anm.
II.
 § 20. På finanslovforslaget budgetteres udgifterne under den  

 indtægtsdækkede virksomhed på grundlag af dels de forventede direkte  

 omkostninger, dels den forventede anvendelse af disponible indtægter i  

 øvrigt.
 Stk. 2. De forventede indtægter budgetteres på sædvanlig måde,  

 idet dog den andel af omsætningen, som institutionen ikke kan disponere over,  

 konteres på særskilt løbenummer 01 under den relevante indtægtskonto.
§ 21. I anm.
II til finanslovforslaget redegøres for de  

 indtægtsdækkede aktiviteters art, budgetterede omfang og afgrænsning over for  

 institutionens øvrige opgaver.
 Stk. 2. Det budgetterede dækningsbidrag (omsætning fratrukket  

 direkte omkostninger, jf. § 5) angives i kr. og i procent af den budgetterede  

 samlede omsætning i året excl. indtægter efter § 7, stk. 2.
 Stk. 3. Det oplyses særskilt, hvor store udgifter og indtægter  

 samt hvilket personaleforbrug der vedrører aktiviteter efter § 7, stk. 2.
 Stk. 4. Det budgetterede personaleforbrug ved den indtægtsdækkede  

 virksomhed angives.
 Stk. 5. Årets budgetterede provenu fra eventuelle træk på  

 statslige investerings- og lånepuljer m.v. samt aftalte forløb af  

 tilbagebetaling og forrentning vises i en oversigt i årets pris- og  

 lønniveau.
 § 22. På forslag til tillægsbevillingslov justeres udgifts- og  

 indtægtsbevillingerne for den indtægtsdækkede virksomhed i overensstemmelse  

 med de seneste forventninger til årets resultat.
Stk. 2. I anm.
II opgøres det forventede resultat for året i en  

 oversigt som vist i § 18, stk. 1.
 Stk. 3. Summen af de to seneste regnskabsresultater opreguleret  

 til årets pris- og lønniveau, jf. § 17, stk. 2, og det forventede resultat  

 for året angives.
 Stk. 4. Det forventede overskud eller underskud at overføre til  

 næste finansår opgøres i en oversigt som vist i § 18, stk. 3.
 Stk. 5. Det oplyses særskilt, hvor store udgifter og indtægter  

 samt hvilket personaleforbrug der vedrører aktiviteter efter § 7, stk. 2.
 Stk. 6. Det forventede personaleforbrug ved den indtægtsdækkede  

 virksomhed anføres.
 Stk. 7. Det forventede dækningsbidrag (omsætning fratrukket  

 direkte omkostninger, jf. § 5) angives i kr. og i procent af årets forventede  

 omsætning excl. indtægter efter § 7, stk. 2.
 Stk. 8. Årets forventede provenu fra eventuelle træk på statslige  

 investerings- og lånepuljer m.v. samt aftalte forløb af tilbagebetaling og  

 forrentning vises i en oversigt i årets pris- og lønniveau.
Særlige regler for eksportforretninger § 23. Den indtægtsdækkede virksomhed kan gennemføre eksport af  

 viden, systemer og tjenesteydelser (systemeksport), når dette sker efter  

 reglerne i Industriministeriets cirkulære om offentlige styrelsers deltagelse  

 i eksportforretninger.
 Stk. 2. Ved igangsætning af systemeksport indhentes vejledning i  

 Udenrigsministeriet og Industri- og Handelsstyrelsen.
 Stk. 3. Alle systemeksportforretninger skal registreres i  

 Industri- og Handelsstyrelsen.
 § 24. Ved systemeksportforretninger fastsættes prisen for den  

 enkelte ydelse således, at der mindst opnås dækning for de langsigtede  

 gennemsnitsomkostninger, jf. § 5. Der gælder således intet maksimum for  

 prisfastsættelsen ved systemeksportforretninger.
 § 25. Der kan for systemeksport tegnes kreditforsikring for  

 importørens betaling mod sædvanlig præmie i Eksportkreditrådet.
Ikrafttræden § 26. Nærværende cirkulære har virkning fra og med finansåret  

 1989. Dog træder bestemmelserne vedrørende eksportforretninger i §§ 23-25,  

 jf. herved § 10, i kraft 1. oktober 1988 samtidig med ikrafttrædelsen af  

 Industriministeriets cirkulære om offentlige styrelsers adgang til at deltage  

 i eksportforretninger (systemeksport).
 Stk. 2. Reglerne i Finansministeriets Budgetvejledning 1985, pkt.  

 59.2 og pkt. 74, ophæves med virkning fra 1. januar 1989.
Finansministeriet, den 22. september 1988 Palle Simonsen Bilag 4 Eksempler på eksisterende statslige erhvervsmæssige aktiviteter Selskaber:
 Chemcontrol A/S (Miljøministeriet).
 Oilchem Recovery A/S (Miljøministeriet).
 Danroad A/S (Trafikministeriet).
 Samarbejdsaftaler:
 Interessegruppe vedrørende energitræningsprogrammer. (Energiministeriet,  

 Undervisningsministeriet, Boligministeriet).
 Danrail Consult, markedsføring (Trafikministeriet).
 Ad hoc-samarbejder:
 Byggeeksportfremme (Boligministeriet).
 Systemeksport inden for hospitalssektoren (Sundhedsministeriet).
 Forsknings- og undervisningseksportfremme (Undervisningsministeriet).
 Også Landbrugsministeriet, Fiskeriministeriet, Industriministeriet,  

 Socialministeriet og Skatteministeriet har systemeksportaktiviteter.
 For yderligere eksempler henvises til anmærkninger til finanslovforslaget  

 for 1992, de enkelte institutioners underkonto 90, der vedrører  

 indtægtsdækket virksomhed.
