Vestre Landsrets dom af 13. december 1990 Entreprenør T blev dømt for skattesvig af særlig grov karakter efter  

 straffelovens § 289, idet han havde unddraget person- og selskabsskatter i  

 alt 1.603.503 kr., samt for overtrædelse af skattekontrollovens § 13, stk. 2,  

 med hensyn til unddragelse af person- og selskabsskatter i alt 196.152 kr.
T  

 blev endvidere dømt for overtrædelse af momsloven ved forsætligt og groft  

 uagtsomt at have unddraget moms med henholdsvis 159.361 kr. og 1.947 kr.  

 Overtrædelserne var bl.a. gennemført ved, at T i regnskaberne for en  

 personligt drevet entreprenørvirksomhed og for et aktieselskab, som han  

 beherskede, til dels på grundlag af omfakturering fratrak private udgifter  

 til ferie og istandsættelse af en privat ejendom mv.
T havde endvidere ydet  

 et ikke fradragsberettigende tilskud til aktieselskabet, som han på grundlag  

 af overfakturering samt fakturering af fiktive ydelser fra selskabet til  

 entreprenørvirksomheden bragte til fradrag i sin personlige indkomst.  

 Straffen blev fastsat til betinget fængsel i 1 år samt en tillægsbøde på 1,8  

 mio. kr.
T blev endvidere dømt til at efterbetale unddragne person- og  

 selskabsskatter.
Forældelse: T's forældelsesindsigelse vedrørende straf for overtrædelse af  

 momsloven blev afvist, idet det udtaltes, at overtrædelserne af  

 skattekontrolloven og momsloven udsprang af de samme handlinger, hvorfor  

 forældelsesfristen var 10 år også for overtrædelse af momsloven.
Endvidere  

 blev T's forældelsesindsigelse vedrørende skattekravet afvist, idet der ikke  

 var grundlag for at antage, at skattemyndighederne i en periode af 5 år forud  

 for anklageskriftets indlevering til byretten havde haft tilstrækkelige  

 oplysninger til, at kravet kunne gøres gældende mod T.
