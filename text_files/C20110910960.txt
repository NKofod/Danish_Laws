Vejledning om organiske gødningsstoffer og jordforbedringsmidler med animalsk indhold Afsnit I Indholdsfortegnelse og formål Indholdsfortegnelse:
  Afsnit I: Indholdsfortegnelse og formål.
  Afsnit II: Lovgivning.
  Afsnit III: Definitioner.
  Afsnit IV: Anvendelsesrestriktioner.
  Afsnit V: Forarbejdning.
  Afsnit VI: Patogenbekæmpelse.
  Afsnit VII: Tilsætning af en bestanddel, der hindrer OGJ's anvendelse som foder.
  Afsnit VIII: Forebyggelse af krydskontaminering af foder med OGJ.
  Afsnit IX: Restriktioner for afgræsning og høst af foderafgrøder.
  Afsnit X: Emballering, mærkning, oplagring og transport.
  Afsnit XI: Brugerens fortegnelser og indberetning til GHI.
  Afsnit XII: Offentlig kontrol.
Organiske gødningsstoffer og jordforbedringsmidler med animalsk indhold vil i resten af vejledningen blive forkortet OGJ. Husdyrgødning er ikke omfattet af bestemmelserne i bekendtgørelsen.
Forarbejdet husdyrgødning kan indgå som en bestanddel i OGJ, hvor det har til formål at give OGJ en ubehagelig smag, så OGJ ikke kan anvendes som foderstof.
Derfor nævnes husdyrgødning i både bekendtgørelsen og i vejledningen.
En forordning er umiddelbart gældende for alle medlemsstater og må således ikke implementeres ved national lovgivning, som det f.eks. er tilfældet med et direktiv.
Når bestemmelserne i en forordning skal gengives i en bekendtgørelse, skal teksten fra forordningen gengives ordret, hvilket vil gøre teksten i bekendtgørelsen vanskelig at forstå.
Derfor har Fødevarestyrelsen valgt at lave både en bekendtgørelse og en vejledning.
I bekendtgørelsen fastsættes primært de regler, som skal gælde i Danmark, og som ikke allerede følger af biproduktforordningen.
I vejledningen forklares de forskellige bestemmelser i forordningen på en mere letforståelig måde, da der ikke her er krav om ordret gengivelse af forordningsteksten.
Formålet med denne vejledning er at give en samlet oversigt over kravene vedrørende OGJ som anført i biproduktforordningen, gennemførelsesforordningen og bekendtgørelse om anvendelse af organisk gødning.
Kravene skal overholdes af producenter, transportører og brugere.
Producenter, transportører og brugere skal være opmærksomme på, at der i anden lovgivning kan være andre krav vedrørende fremstilling, mærkning, transport og anvendelse af OGJ.
Opmærksomheden skal specielt henledes på TSE-forordningen, som fastsætter bestemmelser om forbud mod fodring af visse dyrearter med animalsk protein samt bestemmelser, der skal hindre krydskontaminering af dyrefoder med animalsk protein, f.eks. fra OGJ.
Afsnit II Lovgivning Vejledningen omfatter bestemmelser fra følgende lovgivning:
 Biproduktforordningen: Europa-Parlamentets og Rådets Forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002 (forordningen om animalske biprodukter).
 Gennemførelsesforordningen: Kommissionens Forordning (EU) Nr. 142/2011 af 26. februar 2011 om gennemførelse af Europa-Parlamentet og Rådets Forordning (EF) nr. 1069/2009 om sundhedsbestemmelser for animalske biprodukter og afledte produkter, som ikke er bestemt til konsum, og om gennemførelse af Rådets direktiv 97/78/EF for så vidt angår visse prøver og genstande, der er fritaget for veterinærkontrol ved grænsen som omhandlet i samme direktiv.
 TSE-forordningen: Europa-Parlamentets og Rådets Forordning (EF) Nr. 999/2001 af 22. maj 2001 om fastsættelse af regler for forebyggelse af, kontrol med og udryddelse af visse transmissible spongiforme encephalopatier.
 Bekendtgørelse om anvendelse af organisk gødning: Bekendtgørelse nr. 302 af 14. april 2011 om anvendelse af organiske gødningsstoffer og jordforbedringsmidler med animalsk indhold.
Afsnit III Definitioner Organiske gødningsstoffer og jordforbedringsmidler med animalsk indhold: Materialer af animalsk oprindelse, der sammen eller hver for sig anvendes til opretholdelse eller forbedring af jordbundens plantenæringsværdi, af dens fysiske og kemiske egenskaber og af dens biologiske aktivitet.
 Husdyrgødning: Alle ekskrementer eller urin med eller uden strøelse fra opdrættede dyr, bortset fra opdrættede fisk.
 Forarbejdet animalsk protein: Animalsk protein, der udelukkende kommer fra kategori 3-materiale, som er behandlet i overensstemmelse med bilag X, kapitel II, afsnit 1 i gennemførelsesforordningen (herunder blodmel og fiskemel), således at de er egnet til direkte anvendelse som fodermiddel eller til anden anvendelse i foderstoffer, herunder foder til selskabsdyr, eller til anvendelse i OGJ; omfatter dog ikke blodprodukter, mælk, mælkebaserede produkter, produkter afledt af mælk, colostrum, colostrumprodukter, centrifuge- eller separatorslam, gelatine, hydrolyseret protein og dicalciumphosphat, æg og ægprodukter, herunder æggeskaller, tricalciumphosphat eller kollagen.
 Kød- og benmel: Animalsk protein afledt af forarbejdet kategori 1- eller kategori 2-materiale ved en af forarbejdningsmetoder, der er beskrevet i gennemførelsesforordningens bilag IV, kapitel III.
 Bestanddel: Et stof, der tilsættes organiske gødningsstoffer og jordforbedringsmidler med animalsk indhold, for at give blandingen en smag, som er ubehagelig for dyr, eller som på anden måde gør blandingen uegnet som fodermiddel.
 Big bags: Storsække.
 GHI: Gødnings- og Husdyrindberetningen.
Afsnit IV Anvendelsesrestriktioner Den enkelte medlemsstat i EU kan indføre nationale restriktioner for anvendelsen af OGJ, hvis sådanne er begrundet af hensynet til folke- og dyresundheden, jf. biproduktforordningen, artikel 32, stk. 1, sidste afsnit.
Fødevarestyrelsen har indført restriktioner for hvilke forarbejdningsmetoder, der må anvendes ved fremstillingen af OGJ, hvis produktet efterfølgende skal anvendes i Danmark.
Dette gøres for at hindre, at der kan ske spredning med smitsomme husdyrsygdomme via OGJ fra andre dele af EU, hvor der kan forekomme husdyrsygdomme, som ikke findes i Danmark.
Da der ikke må stilles diskriminerende krav til produkter fra samhandelslande på grund af det indre marked, gælder samme restriktioner for anvendelse af OGJ produceret af danske produkter, som for OGJ produceret af udenlandske produkter.
Afsnit V Forarbejdning OGJ må udelukkende fremstilles af animalske biprodukter af kategori 2- og kategori 3-materiale forarbejdet på godkendte virksomheder eller anlæg, jf. artikel 32, stk. 1, litra c i biproduktforordningen.
Det er forbudt at anvende kategori 1-materiale til fremstilling af OGJ.
 OGJ må kun anvendes, hvis de er produceret af:
  Kategori 2-materiale, som er forarbejdet ved forarbejdningsmetode 1.
 Kategori 3-materiale, som er forarbejdet ved en af forarbejdningsmetoderne 1-5, som angivet i gennemførelsesforordningens bilag IV, kapitel III, eller  kategori 3-materiale, som er forarbejdet ved varmebehandling ved mindst 90 ºC i mindst 60 minutter med en partikelstørrelse på maksimalt 50 mm.
 Sidstnævnte forarbejdningsmetode er tilladt af Fødevarestyrelsen, da den er effektiv til inaktivering af termoresistente vira.
 Uanset kravene til forarbejdning af OGJ er det tilladt at anvende følgende materialer uforarbejdet på jordarealer som OGJ, jf. biproduktforordningen, artikel 13, litra f:
  Husdyrgødning.
  Mælk, mælkebaserede produkter, colostrum og colostrumbaserede produkter.
 Fødevarestyrelsen kan forbyde anvendelsen af ovennævnte uforarbejdede materialer, hvis der opstår risiko for en alvorlig overførbar sygdom.
Afsnit VI Patogenbekæmpelse Producenterne skal sikre, at patogenbekæmpelse er foretaget, inden OGJ bringes i omsætning, jf. gennemførelsesforordningens bilag XI, kapitel II, afsnit 1, punkt 5. Patogenbekæmpelsen skal ske i overensstemmelse med gennemførelsesforordningens bilag X, kapitel I, som omhandler nul-tolerance krav for indhold af salmonella samt krav til det maksimalt tilladte indhold af enterobakterier.
Afsnit VII Tilsætning af en bestanddel, der hindrer OGJ's anvendelse som foder OGJ, der er fremstillet af kød- og benmel afledt af kategori 2-materiale eller forarbejdet animalsk protein, skal være blandet med en bestanddel, der hindrer efterfølgende anvendelse af blandingen som foder ved f.eks. at give blandingen en ubehagelig smag, jf. biproduktforordningen, artikel 32, stk. 1, litra d og gennemførelsesforordningen, bilag XI, kapitel II, afsnit I, stk. 2.
Bestanddelen skal være godkendt af den kompetente myndighed i den medlemsstat, hvor OGJ skal anvendes.
Opblandingen kan ske på en virksomhed eller et anlæg, som er godkendt til fremstilling af OGJ, jf. biproduktforordningen artikel 24. Opblandingen kan også ske på en virksomhed eller et anlæg, som ikke fremstiller OGJ, men som udelukkende blander OGJ med en bestanddel, jf. gennemførelsesforordningen, bilag XI, kapitel II, afsnit 1, punkt 2. En sådan virksomhed eller anlæg skal registreres efter artikel 23 i biproduktforordningen.
Opblandingen sker ved tilsætning af en bestanddel i tilstrækkelig mængde.
 Den virksomhed eller det anlæg, som sælger OGJ til den endelig forbruger, er ansvarlig for at sikre, at der er sket opblanding af OGJ med en godkendt bestanddel forud for salget.
 Spørgsmålet om, hvem der kan retsforfølges for ikke at have iblandet bestanddelen, skal i den konkrete situation afgøres på baggrund af biproduktforordningens bestemmelser og kan derfor ikke gøres til genstand for regulering i bekendtgørelsen.
 I Danmark er det tilladt at anvende følgende stoffer som sådanne bestanddele:
  Kalk.
  Husdyrgødning.
  Nedbrydningsaffald fra biogas- eller komposteringsanlæg.
 jf. gennemførelsesforordningen, bilag XI, kapitel II, afsnit 1, stk. 3, litra a og b.
Hvis en virksomhed, der producerer OGJ, ønsker at anvende andre stoffer end de ovenfor nævnte som bestanddele, skal virksomheden indsende en ansøgning til Fødevarestyrelsen herom.
Fødevarestyrelsen vil efterfølgende foretage en vurdering af stoffets egnethed som bestanddel og på denne baggrund afvise eller tillade anvendelsen af det pågældende stof som bestanddel i OGJ.
Det er tilladt at forhandle OGJ i big bags i Danmark.
OGJ, der forhandles i big bags, skal være tilsat en bestanddel, som beskrevet ovenfor.
 OGJ i salgsklar emballage med en vægt på højst 50 kg bestemt til anvendelse af den endelige forbruger skal ikke være tilsat en bestanddel, jf. gennemførelsesforordningen, bilag XI, kapitel II, afsnit 1, stk. 4, litra a.
Afsnit VIII Forebyggelse af krydskontaminering af foder med OGJ Som et led i at hindring smittespredning med kogalskab (BSE) er der blevet indført et fodringsforbud i EU.
Fodringsforbuddet omfatter blandt andet følgende:
 Fodring af drøvtyggere med animalsk protein og foder, der indeholder animalsk protein, er forbudt, jf.
TSE-forordningen, bilag IV, punkt 1, litra b.
 Fodring af opdrættede dyr, undtagen kødædende pelsdyr, med blandt andet forarbejdet animalsk protein, er forbudt, jf.
TSE-forordningen, bilag IV, punkt 1, litra a.
For at forhindre krydskontaminering af foder med OGJ, fastsætter TSE-forordningen bestemmelser vedrørende lagring og transport af OGJ, jf. bilag IV, afsnit III, punkt C.
Der er ligeledes fastsat bestemmelser om kategorisering, sporbarhed, indsamling, transport og bortskaffelse i biproduktforordningen og gennemførelsesforordningen blandt andet med henblik på at hindre kontaminering af foder til opdrættede dyr med animalske biprodukter, der ikke må anvendes til foder.
Afsnit IX Restriktioner for afgræsning og høst af foderafgrøder Det er ikke tilladt at høste foderafgrøder eller lade opdrættede dyr afgræsse arealer, hvorpå der er anvendt OGJ, før der er gået mindst 21 dage siden den seneste anvendelse, jf. biproduktforordningen, artikel 11, stk. 1, litra c.
 Disse restriktioner gælder dog ikke, hvis der kun er anvendt følgende typer af OGJ på et areal:
  Husdyrgødning.
  Mælk, mælkebaserede produkter, colostrum og colostrumbaserede produkter.
Der skal gøres opmærksom på, at rå mælk, colostrum og produkter afledt heraf, der frembringes, opbevares, bortskaffes eller anvendes på oprindelsesbedriften, ikke er omfattet af biproduktforordningen, jf. biproduktforordningen, artikel 2, stk. 2, litra e.
Fødevarestyrelsen kan dog forbyde anvendelsen af disse materialer på oprindelsesbedriften, hvis der opstår risiko for en alvorlig overførbar sygdom, som f.eks. mund- og klovesyge, med hjemmel i anden gældende EU-lovgivning på området.
Det skal bemærkes, at biproduktforordningen ikke tilsidesætter EF's veterinære bestemmelser, der har til formål at bekæmpe og udrydde dyresygdomme, jf. biproduktforordningen, artikel 2, stk. 3.
Afsnit X Emballering, mærkning, oplagring og transport OGJ skal være mærket under transport og opbevaring.
 OGJ skal oplagres og transporteres efter gennemførelsesforordningen, bilag XI, kapitel II, afsnit 2, litra a og b:
 I løs vægt, under passende betingelser, der hindrer kontaminering, eller  emballeret eller i big bags, hvis der er tale om OGJ bestemt til salg til den endelige forbruger.
 OGJ af kategori 2- og kategori 3-materiale skal i besætninger opbevares utilgængeligt for opdrættede dyr, jf. gennemførelsesforordningen, bilag XI, kapitel II, afsnit 2, litra c.
En etiket, der er anbragt på emballagen, containeren eller køretøjet skal klart angive om OGJ indeholder kategori 2- eller kategori 3-materiale.
Hvis der er tale om en blanding, vil OGJ blive betragtet som kategori 2-materiale.
Desuden skal etikken være mærket med en tydelig og letlæselig påskrift med ordlyden: Organiske gødningsstoffer eller jordforbedringsmidler  ingen græsning for opdrættede dyr eller anvendelse af afgrøder som foder i mindst 21 dage efter anvendelsen, jf. gennemførelsesforordningen, bilag VIII, kapitel II, stk. 2, litra a og litra b, xi.
 Hvis der anvendes big bags skal disse være mærket som angivet ovenfor.
 Ovennævnte mærkning er ikke påkrævet for OGJ pakket i salgsklar emballage på maksimalt 50 kilo beregnet til salg til den endelige forbruger, jf. gennemførelsesforordningen, bilag VIII, kapitel II, stk. 2, litra c, i.
 OGJ skal ledsages af et handelsdokument under transporten, jf. gennemførelsesforordningen, bilag VIII, kapitel III, stk. 1.
 Dog skal OGJ, der leveres af detailhandlere til private forbrugere, ikke være ledsaget af handelsdokument, jf. gennemførelsesforordningen, bilag VIII, kapitel III, stk. 1, litra a.
Afsnit XI Brugerens fortegnelser og indberetning til GHI Den, der har ansvaret for arealer, hvorpå der anvendes OGJ, og hvortil opdrættede dyr har adgang, eller hvor der høstes foderafgrøder til opdrættede dyr, skal sikre, at der føres fortegnelser over følgende, jf. gennemførelsesforordningen, bilag VIII, kapitel IV, afsnit 4, stk. 1, 2 og 3:
  Mængderne af anvendt OGJ.
  Datoer og steder for anvendelsen.
  Datoer for hvornår opdrættede husdyr har fået adgang til de pågældende arealer, eller foderafgrøder er blevet høstet på de pågældende arealer.
 Fortegnelserne skal opbevares i mindst to år og på forlangende forevises den kompetente myndighed.
Anvendelsen af OGJ skal indberettes til GHI.
Den, der har ansvaret for arealer, hvorpå der anvendes OGJ, skal sikre, at denne indberetning foretages.
Afsnit XII Offentlig kontrol Den kompetente myndighed skal kontrollere fremstillings- og anvendelseskæden for OGJ, herunder kontrollen med iblandingen af en bestanddel, lagre af OGJ på bedrifterne og overholdelse af restriktionerne for afgræsning af arealer og afhøstning af foderafgrøder på arealer, hvor der er anvendt OGJ, jf. gennemførelsesforordningen, bilag XVI, kapitel III, afsnit 7.
