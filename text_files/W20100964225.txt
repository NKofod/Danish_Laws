Særligt om forældelse i sager om seksuelle overgreb mod børn og unge mennesker, nævnets j.nr. 09-520-14321 N.j.nr. 09-520-14321 En værge søgte på vegne af en 17-årig ansøger om godtgørelse for tort som følge af seksuelle overgreb i perioden fra maj 1995 til maj 1997. Nævnet gav afslag på ansøgningen.
Afslaget skyldtes, at det ikke med tilstrækkelig sikkerhed kunne antages, at skaden var sket ved en overtrædelse af straffeloven, jf. offererstatningslovens § 1. Nævnet lagde vægt på, at Fyns Politi i 2009 opgav at rejse tiltale i sagen.
Politiet lagde i den forbindelse vægt på, at videre forfølgning ikke kunne ventes at føre til, at sigtede blev fundet skyldig til straf.
Politiet lagde navnlig lagt vægt på, at der mod sigtedes benægtelse ikke på nuværende tidspunkt i 2009 kunne føres det til domfældelse i en straffesag fornødne bevis.
 Nævnet lagde videre vægt på, at ansøgers forklaringer ikke bekræftedes af politiets undersøgelser eller objektive spor.
Nævnet bemærkede, at fordringen endvidere var forældet såvel efter den dagældende 1908-lov, som efter den nugældende forældelseslov (3-årig forældelse), jf. lov nr. 522 af 06-06-07 med senere ændring, § 3, stk. 1, jf. § 30, stk. 1. Efter sidstnævnte bestemmelse finder loven anvendelse også på tidligere stiftede fordringer, som ikke inden den 01-01-2008 er forældet efter de hidtil gældende regler.
Der var i ansøgers sag ikke oplyst omstændigheder, som gav grundlag for at anvende de særlige undtagelsesregler i nugældende forældelseslovs § 2 og § 3 om afbrydelse af forældelsesfristen.
