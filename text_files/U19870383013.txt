Efter lovindgrebet den 31. marts 1985 var arbejdet på Berlingske  

 Tidende nedlagt 1. april og den 2. april indtil kl. 23.30, hvor medlemmerne  

 af de klagende forbund Dansk Metalarbejderforbund og Dansk El-Forbund mødte  

 og arbejdede til næste dag kl. 6. Denne dag genoptog de øvrige  

 personalegrupper arbejdet, bortset fra arbejderne i pakkeriet.
Da disse om  

 eftermiddagen meddelte ledelsen, at de først ville genoptage arbejdet den 9.  

 april (tirsdag efter påske), blev de øvrige medarbejdere hjemsendt indtil den  

 9. april.
 Antaget, at hjemsendelsen uden løn af de arbejdere, der ikke skulle  

 være mødt på arbejde i påskedagene var uberettiget, mens hjemsendelsen af de  

 arbejdere, der skulle have arbejdet i påskedagene var berettiget.
 Der fandtes dog ikke grundlag for at pålægge virksomheden bod, da det  

 i den foreliggende situation havde været nødvendigt for ledelsen at handle  

 omgående, således at virksomheden ikke havde haft tid til at undersøge de  

 enkelte arbejderes tjenestetider i påsken.
 Virksomheden havde oplyst, at den havde udbetalt sædvanlig løn til de  

 klagende forbunds medlemmer.
 Under denne sag har Landsorganisationen i Danmark for Dansk  

 Metalarbejderforbund og Dansk El-Forbund indklaget Dansk Arbejdsgiverforening  

 for Danske Dagblades Forenings Forhandlingsorganisation for Det Berlingske  

 Officin A/S for Arbejdsretten for overenskomstbrud.
 Klagerne har nedlagt påstand om, at indklagede Det Berlingske Officin A/S  

 har handlet overenskomststridigt ved den 3. april 1985 at have hjemsendt de  

 ansatte medlemmer af de to forbund, at indklagede til Dansk  

 Metalarbejderforbund og Dansk El-Forbund tilpligtes at betale en efter  

 rettens skøn fastsat bod, og at spørgsmålet om betaling til de ansatte  

 henskydes til afgørelse ad sædvanlig fagretslig vej.
 De indklagede har påstået frifindelse.
 Sagens omstændigheder er efter det oplyste følgende:
 I protest mod lov nr. 123 af 31. marts 1985 om fornyelse og forlængelse af  

 kollektive overenskomster og aftaler m.v., der bragte de på arbejdsmarkedet  

 lovligt iværksatte konflikter til ophør fra den 1. april 1985, forekom der  

 fra denne dato arbejdsnedlæggelser hos et meget stort antal virksomheder over  

 hele landet.
 Hos Det Berlingske Officin nedlagde medlemmer af Dansk Typograf-Forbund,  

 Dansk Metalarbejderforbund, Dansk El-Forbund, Lager- og Handelsarbejdernes  

 fagforening, Kvindeligt Arbejderforbund i Danmark og Gastronomisk  

 Landsforbund arbejdet hele døgnet mandag den 1. april 1985.
Tirsdag den 2. april 1985 var arbejdet fortsat nedlagt hele døgnet, dog  

 mødte medlemmerne af Dansk Metalarbejderforbund og Dansk El-Forbund på  

 arbejde kl. 23.30 og arbejdede til næste dag kl. 6. Denne dag, onsdag den 3.  

 april 1985, der var onsdag før Påsken, blev arbejdet genoptaget af de  

 forskellige arbejdsgrupper, bortset fra arbejderne i pakkeriet, som fortsatte  

 deres arbejdsnedlæggelse.
Da de strejkende pakkeriarbejdere onsdag  

 eftermiddag meddelte ledelsen, at de først ville genoptage arbejdet tirsdag  

 den 9. april 1985, besluttede ledelsen at hjemsende de øvrige  

 medarbejdergrupper indtil tirsdag den 9. april.
På et fællesmøde den 26. april 1985 gjorde man fra de to forbunds side  

 gældende, at der var arbejde nok til deres medlemmer, og at medlemmerne havde  

 krav på løn under hjemsendelsen og på søgnehelligdagsbetaling i henhold til  

 overenskomstens § 3, stk. 1. Fra arbejdsgiverside gjorde man gældende, at  

 hjemsendelsen var begrundet i andre arbejdstageres overenskomststridige  

 arbejdsnedlæggelser.
Arbejdsgiversiden bestred, at der var arbejde at udføre  

 for de pågældende, og at overenskomstens § 3, stk. 1, kunne finde anvendelse,  

 idet der var tale om en hjemsendelse alene betinget af produktionsmæssige  

 forhold.
 I overenskomstens § 3, stk. 1, er bestemt:
»For søn- og helligdage, som er: Skærtorsdag, Langfredag, 2.  

 Påskedag, Store Bededag, Kristi Himmelfartsdag, 2. Pinsedag, 1. Juledag, 2.  

 Juledag og Nytårsdag, afkortes ikke i den faste ugeløn, medmindre helligdagen  

 falder umiddelbart mellem 2 forsømmelsesdage.
Fridage, der er anordnede af  

 Huset, må ikke fradrages håndværkeren.« Tillidsmand for metalarbejderne Ejgil Nielsen har forklaret, at af de 33  

 ansatte metalarbejdere skulle kun 8 møde til arbejde i påskedagene.
Uanset at  

 aviserne ikke udkom i disse dage, var der arbejde nok at udføre for  

 metalarbejderne, idet en del af den almindelige vedligeholdelse og de løbende  

 reparationer af maskinerne udføres bedst, når maskinerne står stille.  

 Metalarbejderne har tidligere været indkaldt til arbejde under andre  

 arbejdstagergruppers konflikter, og de har fornylig indgået en aftale med  

 ledelsen om, at de ikke hjemsendes, når de kan påvise arbejdsopgaver.
 Tillidsmand for elektrikerne Finn Nielsen har forklaret, at af de 29  

 ansatte elektrikere skulle 13 have været på arbejde i påskedagene.  

 Elektrikerne har under tidligere lignende situationer nogle gange været  

 indkaldt til arbejde.
Direktør Erik Jensen har forklaret, at han onsdag eftermiddag fik at vide,  

 at pakkerne ikke ville gå i arbejde igen før efter påsken.
Man kunne derfor  

 ikke udsende aviserne, og de øvrige medarbejdergruper blev hjemsendt.  

 Metalarbejdernes og elektrikernes tillidsmand oplyste, at der var arbejde for  

 deres folk, og de fik lov til at arbejde til fyraften.
Det ville være  

 vanskeligt at beskæftige dem i de følgende dage med vedligeholdelsesarbejder,  

 fordi der ikke var forberedt sådanne arbejder.
Det er normalt at hjemsende  

 alle medarbejdergrupper i sådanne tilfælde, men der er undertiden i  

 enkeltstående tilfælde gjort undtagelser herfra.
Man hjemsender  

 medarbejdergrupperne som helhed, fordi man på grund af det store antal  

 medarbejdere ikke kan nå at undersøge, om nogle ikke skulle være mødt på  

 arbejde i hjemsendelsesperioden.
 Ved en opmandskendelse af 3. december 1985 i en faglig voldgift blev det  

 afgjort, at 3 medlemmer af Kvindeligt Arbejderforbund i Danmark, som også var  

 blevet hjemsendt om onsdagen, ikke havde krav på løn under hjemsendelsen,  

 fordi hjemsendelsen var begrundet i pakkernes overenskomststridige  

 arbejdsnedlæggelse.
 Under en senere faglig voldgift blev der den 24. juni 1986 indgået et  

 forlig, hvorved indklagede forpligtede sig til at yde betaling til de  

 hjemsendte metalarbejdere, og elektrikere for søgnehelligdagene den 4., 5. og  

 8. april 1985 i henhold til overenskomstens § 3, stk. 1.
Klagerne har anført, at der ikke har foreligget saglige, driftsmæssige  

 grunde bag hjemsendelsen af metalarbejderne og elektrikerne, og at formålet  

 med hjemsendelsen af dem må antages at være et ønske om at slippe for at  

 betale søgnehelligdagsbetaling.
For de arbejdere, som skulle være mødt til  

 arbejde i påskedagene, havde der efter tillidsmændenes forklaringer været  

 vedligeholdelsesarbejder at udføre, og det havde rent driftsmæssigt været  

 hensigtsmæssigt at få disse arbejder udført, når maskinerne ikke var i brug.  

 For de arbejdere, som ikke skulle møde til arbejde i påskedagene, - og det er  

 flertallet - kan hjemsendelsen ikke begrundes med driftsmæssige eller andre  

 saglige hensyn.
Hjemsendelserne har derfor været overenskomststridige, og der  

 bør pålægges virksomheden en bod.
De indklagede har anført, at hjemsendelserne var retmæssige, fordi en  

 virksomhed efter almindelig arbejdsretlig praksis er berettiget til at  

 hjemsende arbejderne, når der på grund af andre arbejdergruppers  

 overenskomststridige arbejdsnedlæggelser ikke er arbejde til dem.
Som følge  

 af pakkernes fortsatte strejke kunne aviserne ikke udkomme i påskedagene, og  

 der var herefter ikke arbejde til metalarbejderne og elektrikerne, som  

 løbende udfører vedligeholdelses- og reparationsarbejder samtidig med  

 avisernes udgivelse.
Det er i sådanne tilfælde almindeligt at hjemsende de  

 andre arbejdergrupper kollektivt, og der er i en så stor virksomhed heller  

 ikke tid til at undersøge de enkelte arbejderes arbejdsprogrammer.
Efter  

 forliget af 24. juni 1986 har Berlingske Tidende udbetalt sædvanlig løn til  

 de to forbunds medlemmer og anser derved betalingsspørgsmålet som ude af  

 verden.
 Arbejdsretten skal udtale:
 Det er en almindelig arbejdsretlig grundsætning, at arbejdere, hvis  

 arbejdskraft i en periode bliver overflødig på grund af andre arbejderes  

 overenskomststridige arbejdsnedlæggelser, kan hjemsendes uden løn, også i  

 tilfælde, hvor overenskomsten ikke indeholder en force majeurebestemmelse.
For de arbejdere, som skulle være mødt til arbejde i påskedagene, findes  

 hjemsendelsen herefter at have været berettiget.
Det findes nemlig ikke  

 godtgjort, at det arbejde, som eventuelt kunne udføres i påskedagene, ikke  

 lige så godt kunne udføres efter arbejdets almindelige genoptagelse efter  

 påske.
Hvis arbejde var udført i påskedagene, ville der derfor være  

 fremkommet arbejdsmangel i dagene efter påsken.
 For de arbejdere, der ikke skulle møde på arbejde i påskedagene, må  

 hjemsendelsen uden løn, der var begrænset til påskedagene, derimod anses for  

 uberettiget og dermed overenskomststridig.
 I den situation, der opstod om eftermiddagen onsdagen før påsken ved  

 pakkernes meddelelse om fortsat arbejdsnedlæggelse til tirsdag efter påske,  

 var Berlingske Tidende nødt til at handle omgående, og der findes ikke at  

 være grundlag for at pålægge virksomheden bod, fordi den hjemsendte de andre  

 arbejdergrupper uden at undersøge de enkelte arbejderes tjenestetider i  

 påsken.
 Således som sagen er oplyst for Arbejdsretten, henstår det som ganske  

 usikkert, om der består yderligere lønkrav, og der tages derfor ikke  

 yderligere stilling til klagernes sidste påstand.
 Sagens omkostninger, 2.000 kr., skal betales med halvdelen af hver part.
 T h i k e n d e s f o r r e t :
Det Berlingske Officin A/S har handlet overenskomststridigt ved den 3.  

 april 1985 at have hjemsendt medlemmer af Dansk Metalarbejderforbund og Dansk  

 El-Forbund uden løn i dagene fra den 4. til og med den 8. april 1985, uanset  

 at de pågældende ikke skulle være mødt på arbejde i disse dage.
Iøvrigt  

 frifindes de indklagede.
 Der pålægges ikke Det Berlingske Officin A/S bod.
 Sagens omkostninger, 2.000 kr., skal betales af hver af parterne med  

 halvdelen.
 (* 1) Henvisninger: Per Jacobsen, s.491 (note 216), s.575 og s.576 (note  

 134), K 10.956.
 Om søgne-helligdagsbetaling til de hjemsendte arbejdere: se Rønnow Bruun  

 Ugeskrift for Retsvæsen 1986 B s.400 ff, særligt s.403 ff.
