Skriftlig fremsættelse (25. januar 2023) Erhvervsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af selskabsloven m.fl. (Implementering af mobilitetsdirektivet m.v.) (Lovforslag nr.
L 20) Formålet med lovforslaget er at harmonisere reglerne for selskabers grænseoverskridende fusioner, spaltninger og omdannelser.
Dette skal bidrage til at fjerne hindringer for etableringsfriheden og samtidig sikre en passende beskyttelse af kapitalejere, kreditorer og medarbejdere.
 Herudover har lovforslaget til formål at afskaffe MobiltReg, som er et offentligt tilgængeligt register over mobilt gadesalg, lagersalg samt markeder og messer.
 Lovforslaget indebærer også en ændring af territorialbestemmelsen i lov om sikkerhed til søs, så de dele af loven, der vedrører farvandsafmærkning og navigationssystemer, kan sættes i kraft for Færøerne ved kongelig anordning.
 Lovforslaget har desuden til formål at indføre en safety net bestemmelse i patentloven, der sikrer, at et europæisk patent, der får afslag på anmodning om ensartet retsvirkning, fortsat kan gøres gældende i Danmark gennem en forlængelse af den eksisterende valideringsfrist.
 Endelig har lovforslaget til formål at gennemføre enkelte, nødvendige ændringer i lov om kapitalmarkeder og lov om finansiel virksomhed som følge af DLT-forordningen, så virksomheder baseret på DLT (distribueret hovedbogsteknologi) kan teste DLT-teknologien i et reguleret miljø, eksempelvis udvikle løsninger til handel med og afvikling af transaktioner i kryptoaktiver på en blockchain.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
