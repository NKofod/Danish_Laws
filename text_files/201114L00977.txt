Betænkning afgivet af Skatteudvalget den 6. september 2012 Betænkning over Forslag til lov om ændring af pensionsbeskatningsloven og forskellige andre love (Afskaffelse af fradragsret m.v. for indbetalinger til kapitalpension og adgang til fusion mellem pensionskasser m.v. og forsikringsselskaber m.v.) [af skatteministeren (Thor Möger Pedersen)] 1. Ændringsforslag Der er stillet 21 ændringsforslag til lovforslaget, herunder om deling af lovforslaget.
Skatteministeren har stillet ændringsforslag nr. 1-17 og 21 og Dansk Folkepartis medlemmer af udvalget har stillet ændringsforslag nr. 18-20.
2. Udvalgsarbejdet Lovforslaget blev fremsat den 14. august 2012 og var til 1. behandling den 20. august 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 2. juli 2012 dette udkast til udvalget, jf. alm. del  bilag 309. Den 15. og 16. august 2012 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 9 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, RV, SF og KF) vil stemme for ændringsforslag nr. 1 om deling af lovforslaget.
Flertallet indstiller de under A og B nævnte lovforslag til vedtagelse med de af skatteministeren under nr. 1-17 og 21 stillede ændringsforslag.
Flertallet vil stemme imod de af et mindretal under nr. 18-20 stillede ændringsforslag.
Venstres og Det Konservative Folkepartis medlemmer af udvalget udtaler, at Venstre og Det Konservative Folkeparti er en del af skatteaftalen.
Det skyldes, at Venstre og Det Konservative Folkeparti fik afgørende indrømmelser til aftalen i forhold til regeringens udspil til en skattereform.
For Venstre og Det Konservative Folkeparti var det helt afgørende, at boligejerne skulle kunne fortsætte med den tryghed, som skattestoppet siden 2001 under VK-regeringen har betydet.
For Venstre og Det Konservative Folkeparti var det helt afgørende, at der ikke blev foretaget et angreb på folkepensionens grundbeløb, som regeringen lagde op til i sit udspil.
For Venstre og Det Konservative Folkeparti var det endvidere afgørende, at den foreslåede aldersdiskrimination, som regeringen lagde op til i sit udspil, blev fjernet.
Endelig var det helt centralt, at skattereformen indeholder reelle skattelettelser for knap 8 mia. kr., jf. skatteministerens svar af 3. september 2012 på L 194  spørgsmål 19.
Venstre og Det Konservative Folkeparti havde gerne set, at en endnu større del af skatteaftalen var blevet finansieret med midler uden for skattesystemet.
Venstre og Det Konservative Folkeparti opnåede dog så store indrømmelser, at aftalen indeholder reelle skattelettelser for knap 8 mia. kr.
Venstre og Det Konservative Folkeparti finder, at det er helt afgørende, at det skal kunne betale sig at arbejde.
Derfor indførte VK-regeringen i sin tid beskæftigelsesfradraget, afskaffede mellemskatten og løftede hundredetusinder ud af topskatten.
Lempelserne med skatteaftalen ligger derfor i fin forlængelse af VK-regeringens tiltag på skatteområdet: højere gevinst ved at være i beskæftigelse i forhold til at være på passiv forsørgelse, og at færre skal betale den højeste marginalskat.
Begge elementer gavner arbejdsudbuddet og giver en større tilskyndelse til både at være i beskæftigelse, uddanne sig og yde en ekstra indsats.
Fra begyndelsen af forløbet omkring skatteaftalen har Venstre og Det Konservative Folkeparti gjort det klart, at en række af de aftalte skattefinansieringsforslag bestemt ikke er uproblematiske.
Desværre har regeringen ikke været indstillet på at forbedre skatteaftalen, bl.a. når det gælder skatteforholdene for udsendte danskere.
Venstre og Det Konservative Folkeparti står naturligvis ved den indgåede aftale, men ærgrer sig over, at regeringen ikke har været villig til at lytte til den berettigede kritik.
 Venstre og Det Konservative Folkeparti bemærker, at der i skatteaftalen alene er to bindinger på aftalepartierne.
For det første ligger boligejernes skatteforhold fast frem til 2020. Venstre og Det Konservative Folkeparti har siden 2001 stået vagt om trygheden for boligejerne.
At aftalen indeholder, at også regeringen er bundet til denne målsætning de kommende år, er positivt og sikrer tryghed for den enkelte boligejer og boligmarkedet generelt.
For det andet betyder de ændrede skatteforhold for kapitalpensioner, herunder rabatten ved udbetaling i 2013, at der er betydelig usikkerhed om provenuet af denne del af skatteaftalen.
For Venstre og Det Konservative Folkeparti har det været afgørende, at måtte provenuet blive større end regeringens vurderinger, vil merprovenuet ubeskåret gå til at nedbringe statens gæld.
Uden denne binding ville der være en risiko for, at et ekstraprovenu ville blive anvendt som kortvarig finansiering, og dermed ville der mangle finansiering i fremtiden.
Et mindretal i udvalget (DF og LA) vil stemme for ændringsforslag nr. 1 om deling af lovforslaget.
Mindretallet indstiller det under A nævnte lovforslag til forkastelse ved 3. behandling.
Mindretallet vil stemme for de af skatteministeren stillede ændringsforslag under nr. 1-17 og 21 og de under nr. 18-20 stillede ændringsforslag.
Mindretallet indstiller det under B nævnte lovforslag til vedtagelse.
 Dansk Folkepartis medlemmer af udvalget udtaler, at Dansk Folkeparti er modstandere af fremrykningen af pensionsbeskatningen, da det reelt er en fremrykning af likviditet, som man ellers ville få i kassen, når pensionen skulle udbetales.
Dansk Folkeparti mener, fremrykningen er en dårlig ide, da der er risiko for, at det udhuler den langsigtede finansiering af velfærdssamfundet, da vi får brug for pengene senere.
Pengene varmer i kassen nu, men de mangler så om 30 år, hvis man bruger dem, og da partierne bag skattereformen ikke er forligsbundet af skattereformen, er der ingen sikkerhed for, at det umiddelbare merprovenu ved fremrykningen af beskatningen ikke bruges.
 Dansk Folkeparti finder, at det er problematisk, at pensionsopsparingen og den fremsynethed, som tidligere tiders centrale politiske beslutningstagere og arbejdsmarkedets parter etablerede af hensyn til sikringen af en langsigtet finansiering af helt afgørende elementer i velfærdssamfundet, nu bliver ofret på grund af meget kortsigtede hensyn.
En del af lovforslaget er, at man laver en periode, hvor man kan omlægge sin nuværende pension imod at få en skatterabat på 2,7 pct.
Regeringen regner med at få 5 mia. kr. i kassen på det i 2013, men ikke nogen effekt på lang sigt.
Den umiddelbare provenuberegning på 5 mia. kr. tror Dansk Folkeparti ikke holder, da kapitalpensionsformuen udgør i størrelsesordenen 300-350 mia. kr.
Hvis beskatningen af hele denne formue fremrykkes til 2013 mod betaling af en afgift på 37,3 pct., vil det give et fremrykket engangsskatteprovenu i størrelsesordenen 110-130 mia. kr. i 2013.
Når man får en skatterabat på 2,7 pct., er det svært at forestille sig andet, end at de fleste pensionsrådgivere vil anbefale, at man omlægger sin pension.
Hvis man forestiller sig, at det bare er 100 mia. kr., der omlægges, er det 37,3 mia. kr., som pensionsselskaberne skal ud og finde.
Det har en masse uheldige afledte effekter, som der ikke er taget højde for i lovforslaget.
 Det er derfor Dansk Folkepartis holdning, at det er uansvarligt at finde engangsfinansiering på den måde.
Et andet mindretal i udvalget (EL) vil stemme for ændringsforslag nr. 1 om deling af lovforslaget.
Mindretallet indstiller det under A nævnte lovforslag til vedtagelse med de af skatteministeren under nr. 2 og 3 stillede ændringsforslag.
Mindretallet vil stemme imod det af skatteministeren under nr. 4 stillede ændringsforslag og imod de af et mindretal under nr. 18-20 stillede ændringsforslag.
Mindretallet vil stemme hverken for eller imod de af skatteministeren under nr. 5-17 og 21 stillede ændringsforslag.
Mindretallet indstiller det under B nævnte lovforslag til vedtagelse.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af udvalget:
 1) Lovforslaget deles i to lovforslag med følgende titler og indhold:
 »A. »Forslag til lov om ændring af pensionsbeskatningsloven og forskellige andre love (Afskaffelse af fradragsret m.v. for indbetalinger til kapitalpension)« omfattende § 1, nr. 1-31 og 33-38, §§ 2-7, §§ 9 og 10 og § 11, stk. 1, 2 og 4-10.
B. »Forslag til lov om ændring af pensionsbeskatningsloven og selskabsskatteloven (Adgang til fusion mellem pensionskasser m.v. og forsikringsselskaber m.v.)« omfattende § 1, nr. 32, § 8 og § 11, stk. 1 og 3.« [Forslag om deling af lovforslaget] b Ændringsforslag til det under A nævnte lovforslag Til § 1 2) Efter nr. 14 indsættes som nyt nummer:
»01. I § 22 A, stk. 1, 1. pkt., ændres »4. pkt.« til: »5. pkt.«« [Ændret henvisningsbestemmelse som følge af lovforslagets § 1, nr. 12] 3) I den under nr. 19 foreslåede § 25 A indsættes i stk. 5 efter »indbetalte beløb«: », jf. dog stk. 6«.
[Indsættelse af en henvisningsbestemmelse som følge af ændringsforslag nr. 4] Af skatteministeren, tiltrådt af et flertal (udvalget med undtagelse af EL):
 4) I den under nr. 19 foreslåede § 25 A indsættes som stk. 6:
»Stk. 6. I løbet af det indkomstår, der følger efter det indkomstår, hvori der er indbetalt beløb over beløbsgrænsen som angivet i stk. 5, kan sådanne for meget indbetalte beløb overføres til en pensionsordning omfattet af kapitel 1, bortset fra aldersforsikring, aldersopsparing og supplerende engangssum.
Der betales en afgift på 4 pct. af det overførte beløb.
Overførslen har virkning for det indkomstår, hvor der er foretaget indbetaling over beløbsgrænsen som angivet i stk. 5.« [Adgang til at overføre indbetalte beløb over beløbsgrænsen til en ordning, hvor præmier og bidrag er fradrags- eller bortseelsesberettigede] 5) I den under nr. 31 foreslåede affattelse af § 37 indsættes som 4. pkt.:
»1. pkt. gælder ikke for konvertering af en kapitalpension efter § 25, stk. 1, nr. 9, eller ved konvertering af en supplerende engangsydelse efter § 29 A, stk. 1, 2. pkt.« [Kapitalpension m.v. fortsat omfattet af pensionsbeskatningslovens kapitel 1 ved konvertering til aldersforsikring m.v.] 6) Efter nr. 36 indsættes som nye numre:
 »02. § 56, stk. 3, affattes således:
»Stk. 3. Har en pensionskasse som nævnt i § 2, nr. 4, jf. § 3, anvendt en del af det indbetalte medlemsbidrag til supplerende engangssum omfattet af § 29 A, stk. 1, eller har pensionskassen med Det Finansielle Virksomhedsråds godkendelse tegnet gruppelivsforsikringer for medlemmerne, anvendes reglerne i stk. 1, 1. pkt., på den del af medlemsbidraget, der er anvendt til supplerende engangssum henholdsvis på præmien til gruppelivsforsikringerne.
Supplerende engangssum behandles i øvrigt efter reglerne i § 29 A og gruppelivsforsikringen efter reglerne i § 53 A.« 03. § 56, stk. 5, affattes således:
»Stk. 5. Har en arbejdsgiver og en arbejdstager aftalt, at en aldersforsikring, aldersopsparing eller gruppelivsforsikring, der ikke er fradragsberettiget, indgår som en ikke adskilt del af en pensionsordning, der er omfattet af § 19, anvendes reglerne i stk. 1, 1. pkt., på indbetalingerne til disse ordninger.
I øvrigt behandles aldersforsikringen efter reglerne i § 10 A, aldersopsparingen efter reglerne i § 12 A og gruppelivsforsikringen efter reglerne i § 53 A.«« [Indbetalinger til aldersforsikring m.v. på integrerede ordninger, hvori der også indgår bortseelsesberettigede komponenter] Til § 3 7) Før nr. 1 indsættes som nyt nummer:
 »01. I § 43, stk. 1, indsættes som 2. pkt.:
»Arbejdsgiverens indbetaling til gruppelivsforsikring, aldersforsikring, aldersopsparing og supplerende engangssum som nævnt i pensionsbeskatningslovens § 56, stk. 3 og 5, anses dog ikke for A-indkomst.«« [Arbejdsgiverens indbetaling til aldersforsikring m.v. anses ikke for A-indkomst] 8) Nr. 1 affattes således:
 »1. I § 49 D indsættes som stk. 5:
»Stk. 5. For indbetalinger, der udelukkende sker til aldersforsikring, jf. pensionsbeskatningslovens § 10 A, aldersopsparing, jf. pensionsbeskatningslovens § 12 A, eller supplerende engangssum, jf. pensionsbeskatningslovens § 29 A, opgør arbejdsgiveren, den tidligere arbejdsgiver eller den relevante offentlige myndighed bidragsgrundlaget og beregner bidragets størrelse.
Arbejdsgiverens indbetalinger til ordninger som nævnt i 1. pkt., der indgår som en ikke adskilt del af en pensionsordning, der er omfattet af pensionsbeskatningslovens § 19, jf. pensionsbeskatningslovens § 56, stk. 3 eller 5, behandles efter stk. 1.«« [Præcisering af pligt for enten arbejdsgiver eller pensionsinstitut til at opgøre og beregne arbejdsmarkedsbidrag af arbejdsgiverens indbetalinger til aldersforsikring m.v. samt redaktionel ændring] 9) I den under nr. 2 foreslåede ændring af § 55, stk. 1, indsættes efter »stk. 5«: »og 6«.
[Konsekvensændring som følge af ændringsforslag nr. 4] 10) I den under nr. 3 foreslåede ændring af § 60, stk. 1, indsættes efter »stk. 5«: »og 6«.
[Konsekvensændring som følge af ændringsforslag nr. 4] 11) I den under nr. 4 foreslåede ændring af § 61, stk. 1, indsættes efter »stk. 5«: »og 6«.
[Konsekvensændring som følge af ændringsforslag nr. 4] 12) I den under nr. 5 foreslåede ændring af § 62, stk. 1, indsættes efter »stk. 5«: »og 6«.
[Konsekvensændring som følge af ændringsforslag nr. 4] Til § 9 13) Før nr. 1 indsættes som nye numre:
 »01. I § 7, stk. 2, nr. 1, indsættes efter »pensionsbeskatningslovens § 19«: », eller § 56, stk. 3 eller 5«.
 02. I § 8 B, stk. 1, nr. 9, ændres »bekendt, og« til: »bekendt,«.
 03. I § 8 B, stk. 1, nr. 10, ændres »19.« til: »19, og«.
 04. I § 8 B, stk. 1, indsættes som nr. 11:
»11) forfaldne såvel som indbetalte forsikringspræmier og indskud én gang for alle efter fradrag af det af forsikringsselskabet m.fl. indeholdte arbejdsmarkedsbidrag til aldersforsikringer, supplerende engangssum og gruppelivsforsikring.«« [Konsekvensændring som følge af ændringsforslag nr. 6 og indberetningspligt for pensionsinstitutterne for indbetalinger til aldersforsikring m.v. på integrerede ordninger] 14) Efter nr. 1 indsættes som nye numre:
 »05. I § 8 F, stk. 1¸ nr. 7, ændres »bekendt, og« til: »bekendt,«.
 06. I § 8 F, stk. 1¸ nr. 8, ændres »3.« til: »3, og«.
 07. I § 8 F, stk. 1, indsættes som nr. 9:
»9) indbetalinger efter fradrag af det af banken og sparekassen m.v. indeholdte arbejdsmarkedsbidrag til aldersopsparing og gruppelivsforsikring.«« [Indberetningspligt for pensionsinstitutterne for indbetalinger til aldersforsikring m.v. på integrerede ordninger] Nye paragraffer 15) Efter paragraf 10 indsættes som nye paragraffer:
»§ 01 I lov om arbejdsløshedsforsikring m.v., jf. lovbekendtgørelse nr. 642 af 22. juni 2012, foretages følgende ændringer:
 1. I § 74 a, stk. 1, nr. 5, ændres »§ 74 j, stk. 3, 4, 7 og 8« til: »§ 74 j, stk. 3, 4, 8 og 9«.
 2. I § 74 j, stk. 1, ændres »stk. 2-12« til: »stk. 2-13«.
 3. I § 74 j, stk. 2, ændres »stk. 3-12« til: »stk. 3-13«.
 4. I § 74 j indsættes efter stk. 4 som nyt stykke:
»Stk. 5. Ved indberetning af depotet, jf. stk. 4, 3. pkt., af aldersforsikring efter pensionsbeskatningslovens § 10 A, aldersopsparing efter pensionsbeskatningslovens § 12 A og supplerende engangssum efter pensionsbeskatningslovens § 29 A skal pengeinstitutter, livsforsikringselskaber og pensionskasser m.v. foretage en bruttoficering af depotet, jf. dog 3. pkt.
Den del af ordningen, som hidrører fra indbetalinger, der forfaldt den efter 31. december 1979, og afkast, der vedrører tiden efter denne dag, bruttoficeres ved at dividere depotværdien af denne del med 0,627, mens resten bruttoficeres ved at dividere med 0,767, jf. dog 3. pkt.
Den del af ordningen, som hidrører fra en arbejdstagers egne indbetalinger før den 1. januar 1972, og afkastet heraf bruttoficeres ikke.« Stk. 5-13 bliver herefter stk. 6-14.
 5. I § 74 j, stk. 5, der bliver stk. 6, ændres »jf. dog stk. 9 og 11« til: »jf. dog stk. 10 og 12«.
 6. I § 74 j, stk. 6, der bliver stk. 7, ændres »stk. 5« til: »stk. 6«, og »jf. dog stk. 10 og 11« ændres til: »jf. dog stk. 11 og 12«.
 7. I § 74 j, stk. 7, 3. og 4. pkt., der bliver stk. 8, 3. og 4. pkt., ændres »stk. 5« til: »stk. 6«.
 8. I § 74 j, stk. 7, 5. pkt., der bliver stk. 8, 5. pkt., ændres »stk. 9« til: »stk. 10«.
 9. I § 74 j, stk. 10, der bliver stk. 11, ændres »stk. 9« til: »stk. 10«, og »stk. 11« ændres til: »stk. 12«.
 10. I § 74 j, stk. 11, der bliver stk. 12, ændres »stk. 10« til: »stk. 11«.
 11. I § 74 j, stk. 12, der bliver stk. 13, ændres »stk. 11« til: »stk. 12«.
 12. I § 74 k, stk. 1, ændres »§ 74 j, stk. 2-11« til: »§ 74 j, stk. 2-12«.
§ 02 I lov om fleksydelse, jf. lovbekendtgørelse nr. 871 af 6. juli 2007, som ændret senest ved lov nr. 1367 af 28. december 2011, foretages følgende ændringer:
 1. I § 18 indsættes efter stk. 2 som nyt stykke:
»Stk. 3. Ved indberetning af depotet, jf. stk. 2, 3. pkt., af aldersforsikring efter pensionsbeskatningslovens § 10 A, aldersopsparing efter pensionsbeskatningslovens § 12 A og supplerende engangssum efter pensionsbeskatningslovens § 29 skal pengeinstitutter, livsforsikringselskaber og pensionskasser m.v. foretage en bruttoficering af depotet, jf. dog 3. pkt.
Den del af ordningen, som hidrører fra indbetalinger, der forfaldt efter den 31. december 1979, og afkast, der vedrører tiden efter denne dag, bruttoficeres ved at dividere depotværdien af denne del med 0,627, mens resten bruttoficeres ved at dividere med 0,767, jf. dog 3. pkt.
Den del af ordningen, som hidrører fra en arbejdstagers egne indbetalinger før den 1. januar 1972, og afkastet heraf bruttoficeres ikke.« Stk. 3-13 bliver herefter stk. 4-14.
 2. I § 18, stk. 4, 3. pkt., der bliver stk. 5, 3. pkt., ændres »stk. 10« til: »stk. 11«.
 3. I § 18, stk. 4, 4. pkt., der bliver stk. 5, 4. pkt., ændres »stk. 5« til: »stk. 6«.
 4. I § 18, stk. 5, der bliver stk. 6, ændres »stk. 11« til: »stk. 12«.
 5. I § 18, stk. 6, 2. pkt., der bliver stk. 7, 2. pkt., ændres »stk. 3« til: »stk. 4«.
 6. I § 18, stk. 6, 3. og 4. pkt., som bliver stk. 7, 3. og 4. pkt., ændres »stk. 4« til: »stk. 5«.
 7. I § 18, stk. 6, 5. pkt., der bliver stk. 7, 5. pkt., ændres »stk. 10« til: »stk. 11«.
 8. To steder i § 18, stk. 8, der bliver stk. 9, ændres »stk. 2-7 og 10« til: »stk. 2-8 og 11«.
 9. I § 18, stk. 9, der bliver stk. 10, ændres »stk. 8« til: »stk. 9«.
 10. I § 18, stk. 10, 1. pkt., der bliver stk. 11, 1. pkt., ændres »stk. 3, 3 pkt.« til: »stk. 4, 3. pkt.«.
 11. I § 18, stk. 10, 4. pkt., der bliver stk. 11, 4. pkt., ændres »stk. 11« til: »stk. 12«.
 12. I § 18, stk. 12, der bliver stk. 13, ændres »stk. 10« til: »stk. 11«.
§ 03 I lov om delpension, jf. lovbekendtgørelse nr. 1096 af 16. november 2005, som ændret ved § 8 i lov nr. 523 af 24. juni 2005, lov nr. 1541 af 20. december 2006, § 7 i lov nr. 429 af 28. april 2010 og lov nr. 1366 af 28. december 2011, foretages følgende ændringer:
 1. I § 4, stk. 2, ændres »§ 4 a, stk. 10« til: »§ 4 a, stk. 11«.
 2. I § 4 a indsættes efter stk. 2 som nyt stykke:
»Stk. 3. Ved indberetning af depotet, jf. stk. 2, 3. pkt., af aldersforsikring efter pensionsbeskatningslovens § 10 A, aldersopsparing efter pensionsbeskatningslovens § 12 A og supplerende engangssum efter pensionsbeskatningslovens § 29 A skal pengeinstitutter, livsforsikringselskaber og pensionskasser m.v. foretage en bruttoficering af depotet, jf. dog 3. pkt.
Den del af ordningen, som hidrører fra indbetalinger, der forfaldt efter den 31. december 1979, og afkast, der vedrører tiden efter denne dag, bruttoficeres ved at dividere depotværdien af denne del med 0,627, mens resten bruttoficeres ved at dividere med 0,767, jf. dog 3. pkt.
Den del af ordningen, som hidrører fra en arbejdstagers egne indbetalinger før den 1. januar 1972, og afkastet heraf bruttoficeres ikke.« Stk. 3-13 bliver herefter stk. 4-14.
 3. I § 4 a, stk. 4, 2. pkt., der bliver stk. 5, 2. pkt., ændres »stk. 3, 3. pkt.« til: »stk. 4, 3. pkt.«.
 4. I § 4 a, stk. 4, 4. pkt., der bliver stk. 5, 4. pkt., ændres »stk. 8« til: »stk. 9«.
 5. I § 4 a, stk. 4, 5. pkt., der bliver stk. 5, 5. pkt., ændres »stk. 7« til: »stk. 8«.
 6. I § 4 a, stk. 5, 2. pkt., der bliver stk. 6, 2. pkt., ændres »stk. 3« til: »stk. 4«.
 7. I § 4 a, stk. 5, 3. og 4. pkt., der bliver stk. 6, 3. og 4. pkt., ændres »stk. 4« til: »stk. 5«.
 8. I § 4 a, stk. 5, 5. pkt., der bliver stk. 6, 5. pkt., ændres »stk. 8« til: »stk. 9«.
 9. I § 4 a, stk. 7, der bliver stk. 8, ændres »stk. 9« til: »stk. 10«.
 10. To steder i § 4 a, stk. 8, der bliver stk. 9, ændres »stk. 4« til: »stk. 5«.
 11. I § 4 a, stk. 9, der bliver stk. 10, ændres »stk. 8« til: »stk. 9«.
 12. I § 4 a, stk. 10, der bliver stk. 11, ændres »stk. 4, 5 og 7-9« til: »stk. 5, 6 og 8-10«.
 13. I § 4 a, stk. 11, der bliver stk. 12, ændres »stk. 4« til: »stk. 5«.
 14. I § 4 a, stk. 13, der bliver stk. 14, ændres »§ 74 j, stk. 13« til: »§ 74 j, stk. 14«.
 15. I § 4 d, stk. 1, ændres »§ 4 a, stk. 2-9« til: »§ 4 a, stk. 2-10«.
16. I § 13 ændres »§ 4 a, stk. 3, § 4 a, stk. 6,« til: »§ 4 a, stk. 4, § 4 a, stk. 7,«.« [Bruttoficering af beskattede pensionsordninger] Til § 11 16) Stk. 1 affattes således:
»Stk. 1. Loven træder i kraft dagen efter bekendtgørelsen i Lovtidende.« [Ændring af lovens ikrafttræden] 17) I stk. 2 ændres »2-5« til: »3-5«.
[Redaktionel ændring] Af et mindretal (DF), tiltrådt af et mindretal (LA):
 18) I stk. 6 ændres »2013« to steder til: »2013-2017«.
[Forlængelse af afgiftsrabatordningen til og med 2017] 19) I stk. 7 ændres »2013« tre steder til: »2013-2017«.
[Lavere afgift ved udbetaling af kapitalpension til og med 2017 som følge af forlængelsen af afgiftstrabatordningen] 20) I stk. 8 ændres »2013« til: »2013-2017«.
[Lavere afgift ved dispositioner over kapitalpension til og med 2017 som følge af forlængelsen af afgiftstrabatordningen] Af skatteministeren, tiltrådt af et flertal (udvalget med undtagelse af EL):
 21) I stk. 10 ændres »stk. 10« til: »stk. 9«.
[Redaktionel ændring] Bemærkninger Til nr. 1 Det foreslås at dele lovforslaget i to forslag.
Det ene forslag (A) vedrører afskaffelse af fradragsret m.v. for indbetalinger til kapitalpension.
Det andet forslag (B) vedrører adgang til fusion mellem pensionskasser m.v. og forsikringsselskaber m.v.
Til nr. 2 Med ændringsforslaget ændres en henvisningsbestemmelse.
Med lovforslagets § 1, nr. 12, indsættes i pensionsbeskatningslovens § 19, stk. 1, et nyt punktum efter 3. pkt.
Pensionsbeskatningslovens § 22 A, stk. 1, 1. pkt., indeholder en henvisning til pensionsbeskatningslovens § 19, stk. 1, 4. pkt.
Som følge af lovforslagets § 1, nr. 12, skal henvisningen i pensionsbeskatningslovens § 22 A, stk. 1, 1. pkt., til pensionsbeskatningslovens § 19, stk. 1, 4. pkt., ændres til § 19, stk. 1, 5. pkt.
Til nr. 3 Med ændringsforslaget indsættes en henvisningsbestemmelse.
 Med lovforslagets § 1, nr. 19, skal der efter pensionsbeskatningslovens § 25 A, stk. 5, betales en afgift på 20 pct. af indbetalte beløb til aldersforsikring, aldersopsparing og supplerende alderssum, der overstiger beløbsgrænsen på 27.600 kr. (2013-niveau).
Det foreslås i ændringsforslag nr. 4 at give mulighed for, at indbetalte beløb over beløbsgrænsen i stedet kan overføres til en fradragsberettiget eller bortseelsesberettiget ordning mod betaling af en afgift på 4 pct. af det beløb, der overføres.
Det foreslås derfor i pensionsbeskatningslovens § 25 A, stk. 5, om 20-procents-afgiften at indsætte en henvisning til den modificerende bestemmelse i pensionsbeskatningslovens § 25 A, stk. 6, om, at indbetalte beløb over beløbsgrænsen i stedet kan overføres til en fradragsberettiget eller bortseelsesberettiget ordning mod betaling af en afgift på 4 pct.
Til nr. 4 Med lovforslagets § 1, nr. 19, skal der efter pensionsbeskatningslovens § 25 A, stk. 5, i det tilfælde, hvor de samlede præmier og bidrag til en aldersforsikring, aldersopsparing og den del af et pensionskassemedlems årlige bidrag, der anvendes til finansiering af supplerende engangssummer, betales en afgift på 20 pct. af det beløb, der er indbetalt for meget, dvs. over beløbsgrænsen på 27.600 kr. (2013-niveau). Afgiften påhviler pensionsopspareren og opkræves via årsopgørelsen for det indkomstår, hvor overskridelsen er sket.
Formålet med afgiften er at forhindre, at der spekuleres i at indbetale beløb over beløbsgrænsen.
Uden bestemmelsen ville der kunne spekuleres i, at afkastet af det for meget indbetalte beløb alene ville blive beskattet med pensionsafkastskat på 15,3 pct. i stedet for som positiv kapitalindkomst med op til 42 pct. (2014-niveau). Afgiften er dermed en simpel teknisk løsning på udfordringen med at værne om beløbsgrænsen.
I forbindelse med høringen over lovforslaget rejste pensionsbranchen ønske om, at der gives mulighed for, at overskydende beløb enten kan udbetales afgiftsfrit inden for en kort periode efter årsopgørelsen eller overføres til en fradragsberettiget ordning.
Det fremgår af høringsnotatet om dette ønske, at Skatteministeriet er i dialog med Forsikring & Pension herom.
 De drøftelser, som Skatteministeriet herefter har haft med Forsikring & Pension, har resulteret i en model, hvorefter det overskydende beløb som et alternativ til afgiften på 20 pct. kan overføres til en fradragsberettiget eller bortseelsesberettiget ordning mod betaling af en afgift på 4 pct. af det beløb, der overføres.
 Det foreslås at fastsætte regler for adgangen til at overføre for meget indbetalte beløb til en fradrags- eller bortseelsesberettiget ordning i pensionsbeskatningslovens § 25 A, stk. 6.
Det foreslås i 1. pkt., at det for meget indbetalte beløb kan overføres til en fradrags- eller bortseelsesberettiget pensionsordning i løbet af det indkomstår, der følger efter det indkomstår, hvori der er indbetalt beløb over beløbsgrænsen.
Det beløb, der skal overføres, opgøres som det beløb, der ligger over beløbsgrænsen på 27.600 kr. (2013-niveau).
Der skal efter 2. pkt. betales en afgift på 4 pct. af det overførte beløb.
Afgiften har til formål at neutralisere, at afkastet af det for meget indbetalte beløb bliver stående på pensionsordningen til PAL-beskatning, samtidig med at det for meget indbetalte overføres til en fradragsberettiget ordning.
Det står pensionsopspareren frit at beslutte, om der skal ske overførsel af et for meget indbetalt beløb og i givet fald hvor meget af det for meget indbetalte beløb, der skal overføres.
Det betyder, at pensionsopspareren i stedet for at betale 20 pct. af det for meget indbetalte beløb, der efter forslaget herefter kan blive stående på ordningen, kan nøjes med kun at betale 4 pct. af det beløb, der overføres til en fradragsberettiget eller bortseelsesberettiget ordning.
Endvidere betales der af forskellen mellem det for meget indbetalte beløb og det overførte beløb en afgift på 20 pct., jf. § 25 A, stk. 5.
 Eksempel:
 Der er indbetalt 10.000 kr. over beløbsgrænsen på 27.600 kr. (2013-niveau), hvilket udløser en afgift på 20 pct. svarende til 2.000 kr.
A.
Pensionsopspareren overfører 10.000 kr. til en fradragsberettiget ordning, hvorved afgiften reduceres til 400 kr. og der opnås fradrag for 10.000 kr.
B.
Pensionsopspareren overfører 0 kr., og afgiften reduceres derfor ikke.
C.
Pensionsopspareren overfører 6.000 kr. til en fradragsberettiget ordning, hvorved afgiften reduceres til 1.040 kr. (20 pct. af 4.000 kr. + 4 pct. af 6.000 kr.). Der opnås fradrag for 6.000 kr.
 Afgiften opkræves ligesom 20-procents-afgiften efter pensionsbeskatningslovens § 25 A, stk. 5, via årsopgørelsen, jf. ændringsforslagene til kildeskatteloven i lovforslagets § 3.
Det foreslås i 3. pkt., at overførslen har skattemæssig virkning for det indkomstår, hvori der er sket indbetaling over beløbsgrænsen, og ikke det indkomstår, hvori overførslen sker.
Det svarer til den gældende regel i pensionsbeskatningslovens § 21 A, der bl.a. regulerer indbetalinger til ratepension, der overstiger loftet for ratepensionsindbetalinger.
Overføres et for meget indbetalt beløb til en fradragsberettiget m.v. ordning, har det som konsekvens, at der skal udsendes en årsopgørelse til pensionsopspareren, hvor 20-procents-afgiften reguleres, således at der opkræves en afgift på 4 pct. af det overførte beløb og 20-procents-afgiften fastholdes for forskellen mellem det for meget indbetalte beløb og det overførte beløb, jf. pkt.
C i eksemplet ovenfor.
 Det bemærkes i øvrigt, at Skatteministeriet og pensionsbranchen ved førstkommende lejlighed vil indgå i en dialog om de forskellige regler for indbetalinger over lofterne for ratepension og aldersforsikring m.v. med henblik på en eventuel revision af disse regler, herunder spørgsmålet om muligheden for at foretage korrigerende overførsler allerede i indbetalingsåret og ikke først i overførselsåret.
Til nr. 5 Det er i pensionsbeskatningslovens § 37 fastsat, at når der er indtrådt afgiftspligt af en ordning, er ordningen ikke længere omfattet af pensionsbeskatningslovens kapitel 1. Det betyder, at pensionsopspareren ikke har fradragsret for sine indbetalinger til ordningen og er skattepligtig af arbejdsgivers bidrag til ordningen.
Hvor afgiftspligten kun omfatter en del af ordningens værdi, er det dog kun denne del af ordningen, der ikke længere er omfattet af pensionsbeskatningslovens kapitel 1.
 Pensionsbeskatningslovens § 37 er med lovforslagets § 1, nr. 31, foreslået udvidet, så reglen finder tilsvarende anvendelse for udbetalinger m.v. fra aldersforsikringer m.v., herunder undtagelsesreglen om, at en deludbetaling ikke medfører, at den resterende del af ordningen falder ud af pensionsbeskatningslovens kapitel 1.
Imidlertid tager lovforslagets § 1, nr. 31, ikke højde for den situation, hvor en kapitalpension konverteres til en aldersforsikring m.v.
Som pensionsbeskatningslovens § 37 vil være formuleret med ændringen i lovforslagets § 1, nr. 31, vil en konvertering umiddelbart betyde, at aldersforsikringen m.v. ikke vil være omfattet af pensionsbeskatningslovens kapitel 1. Det vil bl.a. betyde, at afkastet af aldersforsikringen m.v. ikke beskattes lempeligt med 15,3 pct. efter pensionsafkastbeskatningsloven, men som kapitalindkomst med op til 42 pct. (ekskl. kirkeskat). Det er ikke hensigten, hvorfor det foreslås at justere lovforslagets § 1, nr. 31, således at en konvertering ikke medfører, at aldersforsikringen m.v. falder ud af pensionsbeskatningslovens kapitel 1.
Til nr. 6 I det fremsatte lovforslag foreslås det, at det er arbejdsgiveren, der afregner A-skat og arbejdsmarkedsbidrag af aldersforsikring m.v.
 Forsikring & Pension anførte i sit høringssvar, at dette principielt set også klart er at foretrække for pensionsselskaberne, men anførte også, at det er forventningen, at ganske mange arbejdsgivere vil få endog meget vanskeligt ved at administrere dette.
Det er ved udarbejdelsen af det fremsatte lovforslag anset for administrativt mest praktisk for arbejdsgiveren, at indbetalingen til aldersopsparing, aldersforsikring og supplerende engangssum i relation til arbejdsgiverens indeholdelse fuldt ud behandles på samme måde som almindelig løn, der udbetales til den ansatte.
Reglerne for arbejdsgiverens m.v. indeholdelse af A-skat og arbejdsmarkedsbidrag er fastsat ud fra hensynet til arbejdsgiverens administration.
Det har imidlertid vist sig, at mange arbejdsgivere vil få meget vanskeligt ved at administrere denne fremgangsmåde.
Det er tilfældet, når arbejdsgiverens samlede betaling af præmier og bidrag til pensionsinstituttet omfatter såvel indbetalinger, som den ansatte har bortseelsesret for, som indbetalinger, som den ansatte ikke har bortseelsesret for, og hvor arbejdsgiveren ikke har kendskab til, hvordan de samlede præmier og bidrag fordeler sig på herpå.
Det er således kun pensionsinstituttet, der kender fordelingen, idet pensionsinstituttet fordeler den samlede indbetaling på de enkelte pensionsordninger.
Arbejdsgiveren vil således have meget vanskeligt ved hver måned at sikre, at det rette beløb indbetales til pensionsselskabet uden bortseelsesret.
Forslaget giver dermed arbejdsgivere en masse administration og usikkerhed.
Forsikring & Pension foreslog derfor en alternativ model, som Skatteministeriet efter forslagets fremsættelse har drøftet med Forsikring & Pension.
Det foreslås nu at indføje denne model i lovforslaget.
Efter den foreslåede model er indbetalingen til aldersforsikring og aldersopsparing i visse nærmere angivne tilfælde B-skattepligtig  og ikke A-skattepligtig som i lovforslaget.
Det svarer til retsstillingen for ikke fradragsberettigede integrerede gruppelivsforsikringer, jf. pensionsbeskatningslovens § 56, stk. 5, der foreslås udvidet til også at gælde aldersforsikringer og aldersopsparinger, der er integreret i en bortseelsesberettiget pensionsordning.
Har en arbejdsgiver og en arbejdstager således aftalt, at en aldersforsikring eller en aldersopsparing skal indgå som en ikke adskilt del af en pensionsordning, der er omfattet af bortseelsesret efter pensionsbeskatningslovens § 19, skal pensionsinstituttet indberette pensionsbidraget og afregne arbejdsmarkedsbidrag af aldersforsikringen eller aldersopsparingen.
Skatten af indbetalingen til aldersforsikringen m.v. afregnes via årsopgørelsen.
Det svarer til gældende ret for gruppelivsforsikringer, i tilfælde hvor en arbejdsgiver og en arbejdstager har aftalt, at en gruppelivsforsikring skal indgå som en ikke adskilt del af en pensionsordning, der er omfattet af bortseelsesret efter pensionsbeskatningslovens § 19.
 Af pensionsbeskatningslovens § 56, stk. 3, følger, at har en pensionskasse med Forsikringsrådets  det nuværende Det Finansielle Virksomhedsråd  godkendelse tegnet gruppelivsforsikringer for medlemmerne, er præmiebetalingerne hertil B-skattepligtige, og pensionskassen afregner arbejdsmarkedsbidrag, svarende til gældende ret for integrerede gruppelivsforsikringer i livforsikringsselskaber, jf. pensionsbeskatningslovens § 56, stk. 5.
På samme måde som udvidelsen af pensionsbeskatningslovens § 56, stk. 5, foreslås den tilsvarende regel for pensionskasser i § 56, stk. 3, derfor udvidet, så den også kommer til at omfatte supplerende engangssummer.
Henvisningen til Forsikringsrådet ændres i øvrigt til Det Finansielle Virksomhedsråd.
Det bemærkes, at modellen alene vil gælde sådanne integrerede aftaler, og altså ikke arbejdsgiverens indbetalinger til aldersforsikringer m.v., der er adskilt fra indbetalinger til pensionsordninger, hvor den ansatte har bortseelsesret for arbejdsgiverens indbetaling.
Her vil det være lovforslagets A-skattemodel, der vil gælde, sådan at arbejdsgiveren har pligt til at indeholde A-skat og arbejdsmarkedsbidrag af pensionsindbetalingen.
Pensionsindbetalingen behandles altså fuldt ud på samme måde som almindelig løn, der udbetales til den ansatte.
 Det bemærkes, at såfremt modellen måtte give anledning til uhensigtsmæssigheder, herunder i relation til den daglige administration og skattebetalingen, vil modellen blive taget op til revision i samarbejde med pensionsbranchen.
Til nr. 7 Forslaget skal ses i sammenhæng med ændringsforslag nr. 6.
Kildeskattelovens § 43 definerer, hvilke indkomster der henregnes til A-indkomst.
Til A-indkomst henregnes enhver form for vederlag i penge og i forbindelse hermed ydet fri kost og logi for personligt arbejde i tjenesteforhold, herunder løn, feriegodtgørelse, honorar, tantieme, provision, drikkepenge og lignende ydelser.
 Det foreslås at ændre kildeskattelovens § 43, stk. 1, således at i det tilfælde, hvor arbejdsgiveren m.v. indbetaler et samlet beløb til pensionsinstituttet, hvoraf en del ikke er bortseelsesberettiget for den ansatte, skal arbejdsgiveren undlade at indeholde A-skat af den samlede indbetaling, jf. ændringsforslag nr. 6, hvortil der henvises.
Pensionsinstituttet skal indberette den del af indbetalingen, der ikke er bortseelsesberettiget for den ansatte, til SKAT.
Den pågældende indkomst behandles skattemæssigt som B-indkomst.
Pensionsinstituttet indeholder og afregner arbejdsmarkedsbidraget af B-indkomsten.
Skatten af denne opkræves, ved at B-indkomsten indgår i den ansattes forskudsopgørelse som bidragsfri B-indkomst.
Derved indgår indkomsten i beregningen af den ansattes skattekortfradrag og trækprocent med den virkning, at den A-skat, som den skattepligtiges arbejdsgiver indeholder af den øvrige indkomst for den ansatte, får en størrelse, der i videst muligt omfang også dækker skatten af B-indkomsten.
Til nr. 8 Det er i kildeskattelovens § 49 D, stk. 5, jf. lovforslagets § 3, nr. 1, foreslået, at for indbetalinger til aldersopsparing, aldersforsikring og supplerende engangssummer som nævnt i pensionsbeskatningslovens § 16, stk. 1, 1. pkt., opgør arbejdsgiveren, den tidligere arbejdsgiver eller den relevante offentlige myndighed grundlaget for arbejdsmarkedsbidraget og beregner arbejdsmarkedsbidragets størrelse.
 Som følge af ændringsforslag nr. 6, hvorved der indføres en model for den særlige situation, hvor en arbejdsgiver og en arbejdstager har aftalt, at en aldersforsikring eller en aldersopsparing skal indgå som en ikke adskilt del af en pensionsordning, der er omfattet af bortseelsesret efter pensionsbeskatningslovens § 19, med den konsekvens, at det er pensionsinstituttet, der skal opgøre arbejdsmarkedsbidraget, foreslås det at nyaffatte lovforslagets § 3, nr. 1.
 Det foreslås således for det første at præcisere, at for arbejdsgiverindbetalinger, der udelukkende sker til aldersforsikring, aldersopsparing eller supplerende engangssum, opgør arbejdsgiveren, den tidligere arbejdsgiver eller den relevante offentlige myndighed bidragsgrundlaget og beregner bidragets størrelse, jf. også kildeskattelovens § 46 og arbejdsmarkedsbidragslovens § 2, stk. 1, nr. 1.
 Det foreslås for det andet at præcisere, at er der til gengæld tale om, at arbejdsgiverindbetalinger til aldersforsikring, aldersopsparing eller supplerende engangssum, der indgår som en ikke adskilt del af en pensionsordning, der er omfattet af § 19, jf. pensionsbeskatningslovens § 56, stk. 3 eller 5, opgør pensionsinstituttet bidragsgrundlaget og beregner bidragets størrelse, jf. også kildeskattelovens § 49 D, stk. 1, og arbejdsmarkedsbidragslovens § 2, stk. 1, nr. 4.
 Endvidere foreslås en redaktionel ændring.
 Der henvises i øvrigt til bemærkningerne til ændringsforslag nr. 6.
Til nr. 9-12 Det fremgår af kildeskattelovens §§ 55, 60, 61 og 62, jf. lovforslagets § 3, nr. 2-5, at afgiften på 20 pct. af indbetalinger på aldersopsparing, aldersforsikring og supplerende engangssummer, der overstiger beløbsgrænsen på 27.600 kr. (i 2013-niveau), af administrative grunde opkræves via den skattepligtiges årsopgørelse.
 Det foreslås, at den foreslåede afgift på 4 pct. af overskydende beløb, der overføres til en fradragsberettiget eller bortseelsesberettiget pensionsordning efter pensionsbeskatningslovens § 25 A, stk. 6, jf. ændringsforslag nr. 4, af administrative grunde ligeledes opkræves via den skattepligtiges årsopgørelse.
Til nr. 13 og 14 Til § 9, nr. 01 Ændringen er en konsekvensændring som følge af ændringsforslag nr. 6 om en ny affattelse af § 56, stk. 3 og 5.
Til § 9, nr. 02-07 Forfaldne præmier og indbetalinger til aldersforsikring, aldersopsparing, supplerende engangssum og gruppelivsforsikringer, der indgår som en ikke adskilt del af en aftalt pensionsordning mellem en arbejdsgiver og en arbejdstager, er ikke omfattet af bortseelsesretten i pensionsbeskatningslovens § 19. Da det alene er pensionsinstituttet, der kan opgøre, hvor stor en del af den samlede indbetaling fra arbejdsgiveren, der anvendes til disse ikke fradragsberettigede ordninger, skal arbejdsgiveren heller ikke foretage indeholdelse af arbejdsmarkedsbidrag og A-skat af denne del af den samlede præmie.  Pensionsinstitutterne pålægges i stedet ved de foreslåede ændringer i skattekontrollovens § 8 B og § 8 F en pligt til at oplyse SKAT om størrelsen af den del af de i alt modtagne præmier og indbetalinger, der anvendes til de nævnte ordninger uden bortseelsesret.
Disse beløb kan herved medtages ved opgørelsen af den skattepligtige indkomst, når årsopgørelsen for ejeren bliver dannet.
Til nr. 15 Til § 01, nr. 1-3 og 5-12 Forslaget er en nødvendig følge af og skal ses i sammenhæng med ændringsforslagets § 01, nr. 4, om bruttoficering ved pensionsinstitutters m.v. indberetning af værdien af depotet af beskattede pensionsordninger (aldersforsikring efter § 10 A, aldersopsparing efter § 12 A og supplerende engangssum efter § 29 A i pensionsbeskatningsloven).
Til § 01, nr. 4 Efter den gældende § 74 j, stk. 2, i lov om arbejdsløshedsforsikring m.v. medfører pensionsordninger, der er omfattet af afsnit I i pensionsbeskatningsloven, nedsættelse af efterlønnen.
Efterlønnen nedsættes dog ikke af opsparing i Arbejdsmarkedets Tillægspension og pensionsordninger, som er omfattet af pensionsbeskatningslovens § 2, nr. 4, litra c-f, (invalidepension, ægtefælle- eller samleverpension og børnepension).
Efter den gældende § 74 j, stk. 4, i lov om arbejdsløshedsforsikring m.v. skal pengeinstitutter, livsforsikringsselskaber og pensionskasser m.v. indberette værdien af de omfattede pensionsrettigheder, kort før medlemmet når efterlønsalderen.
For pensionsordninger med løbende livsvarige udbetalinger indberettes et beregnet årligt livsvarigt beløb, og for andre pensionsordninger indberettes depotværdien.
De indberettede beløb er før skat.
Fremrykning af beskatningen af kapitalpensioner vil umiddelbart betyde en lempeligere modregning i efterlønnen for pensionsordninger og dermed en forøgelse af udgiften til efterløn.
Det skyldes, at beregningsgrundlaget for modregning af kapitalpensioner vil blive mindre, fordi nyoprettede aldersforsikringer m.v. og konverterede kapitalpensioner vil indgå i beregningsgrundlaget med et beskattet beløb i stedet for med et ubeskattet beløb.
 Det er ikke hensigten med skattereformen, at fremrykningen af beskatningen af kapitalpensioner skal ændre på beregningsgrundlaget for modregning af pensioner i efterløn.
 Det foreslås derfor, at pengeinstitutter, livsforsikringsselskaber og pensionskasser m.v. skal indberette værdien af depotet af de beskattede pensionsordninger (aldersforsikring efter § 10 A, aldersopsparing efter § 12 A og supplerende engangssum efter § 29 A i pensionsbeskatningsloven) med en bruttoværdi.
 En person, der i 2013 konverterer eller overfører en kapitalpension til en aldersforsikring, aldersopsparing eller supplerende engangssum, vil kunne være omfattet af op til tre afgiftssatser i forbindelse med konverteringen/overførslen:
  Efter pensionsbeskatningslovens § 26 A og lovforslagets § 11, stk. 6, betales 37,3 pct. af den del af ordningen, der hidrører fra indbetalinger, der forfaldt efter den 31. december 1979, og afkastet på ordningen siden denne dag, jf. dog pkt. 3.
  Efter pensionsbeskatningslovens § 26 A og lovforslagets § 11, stk. 6, betales 23,31 pct. af den del af ordningen, der hidrører fra indbetalinger, der forfaldt før den 1. januar 1980 og afkastet heraf frem til den 1. januar 1980, dvs. af den samlede værdi af policen eller kontoen pr. 31. december 1979, jf. dog pkt. 3. Havde ordningen eksempelvis en værdi på 50.000 kr. den 31. december 1979, er det 50.000 kr., der skal afgiftsberigtiges med 23,31 pct.
  Der betales ingen afgift af den del af ordningen, der hidrører fra en arbejdstagers egne indbetalinger frem til den 1. januar 1972 plus afkastet heraf frem til konverteringen, jf. pensionsbeskatningslovens § 27, stk. 1, nr. 4.
 Ved konvertering/overførsel i 2014 og senere vil afgiftssatserne udgøre 40 pct. (i stedet for 37,3 pct.) henholdsvis 25 pct. (i stedet for 23,31 pct.) og 0 pct.
 Det foreslås derfor, at bruttoværdien af den del af ordningen, som hidrører fra indbetalinger, der forfaldt efter den 31. december 1979, og afkastet på ordningen siden denne dag, bruttoficeres ved at dividere depotværdien af denne del med 0,627. Resten af depotværdien bruttoficeres ved at dividere med 0,767.
 Der skal dog ikke ske bruttoficering af den del af ordningen, som hidrører fra en arbejdstagers egne indbetalinger før den 1. januar 1972, og af afkastet heraf frem til tidspunktet for indberetningen af værdien af depotet.
Formålet med bruttoficeringen er, at efterlønsmodtagerne ikke skal stilles anderledes end efter nuværende regler og satser.
Særlig for så vidt angår konverteringen m.v. af eksisterende kapitalpensioner, betyder de foreslåede bruttoficeringssatser, at uanset om fremrykningen af beskatningen af pensionen sker i 2013 eller senere, vil beregningsgrundlaget for modregning i efterløn isoleret set ikke blive højere, end det ville have været, såfremt pensionen ikke havde været beskattet.
Det bemærkes, at beregningsgrundlaget for modregningen i efterløn kan have ændret sig mellem konverteringen/overførslen og opgørelsen af beregningsgrundlaget af andre årsager som en indirekte følge af konverteringen/overførslen.
Det kan f.eks. være tilfældet, hvis personen som led i konverteringen/overførslen i samråd med pensionsinstituttet vælger en anden aktivsammensætning/risikoprofil, som viser sig at resultere i et større eller mindre afkast end den oprindelige aktivsammensætning m.v.
Det skønnes med betydelig usikkerhed, at ved uændrede regler ville den årlige merudgift til efterløn, fleksydelse og delpension være på 60 mio. kr. før skat.
Det skønnes endvidere, at med forslaget vil merudgiften til efterløn, fleksydelse og delpension falde til ca. 0,1 mio. kr. i 2013 og 0,2 mio. kr. i 2014, og på længere sigt 6,5 mio. kr. før skat.
Til § 02, nr. 1 Efter den gældende § 18, stk. 1, i lov om fleksydelse medfører pensionsordninger, der er omfattet af afsnit I i pensionsbeskatningsloven, nedsættelse af fleksydelsen.
Fleksydelsen nedsættes dog ikke af opsparing i Arbejdsmarkedets Tillægspension og pensionsordninger, som er omfattet af pensionsbeskatningslovens § 2, nr. 4, litra c-f, (invalidepension, ægtefælle- eller samleverpension og børnepension).
Efter det gældende § 17, stk. 2, i lov om fleksydelse skal pengeinstitutter, livsforsikringsselskaber og pensionskasser m.v. indberette værdien af de omfattede pensionsrettigheder, kort før medlemmet når fleksydelsesalderen.
For pensionsordninger med løbende livsvarige udbetalinger oplyses et beregnet årligt livsvarigt beløb, og for andre pensionsordninger oplyses depotværdien.
De indberettede beløb er før skat.
Fremrykning af beskatningen af kapitalpensioner vil umiddelbart betyde en lempeligere modregning i fleksydelsen for pensionsordninger og dermed en forøgelse af udgiften til fleksydelse.
Det skyldes, at beregningsgrundlaget for modregning af kapitalpensioner vil blive mindre, fordi nyoprettede aldersforsikringer m.v. og konverterede kapitalpensioner vil indgå i beregningsgrundlaget med et beskattet beløb i stedet for med et ubeskattet beløb.
 Det er ikke hensigten med skattereformen, at fremrykningen af beskatningen af kapitalpensioner skal ændre på beregningsgrundlaget for modregning af pensioner i fleksydelse.
 Det foreslås derfor, at pengeinstitutter, livsforsikringsselskaber og pensionskasser m.v. skal indberette værdien af depotet af de beskattede pensionsordninger (aldersforsikring efter § 10 A, aldersopsparing efter § 12 A og supplerende engangssum efter § 29 A i pensionsbeskatningsloven) med en bruttoværdi.
 En person, der i 2013 konverterer eller overfører en kapitalpension til en aldersforsikring, aldersopsparing eller supplerende engangssum, vil kunne være omfattet af op til tre afgiftssatser i forbindelse med konverteringen/overførslen:
  Efter pensionsbeskatningslovens § 26 A og lovforslagets § 11, stk. 6, betales 37,3 pct. af den del af ordningen, der hidrører fra indbetalinger, der forfaldt efter den 31. december 1979, og afkastet på ordningen siden denne dag, jf. dog pkt. 3.
  Efter pensionsbeskatningslovens § 26 A og lovforslagets § 11, stk. 6, betales 23,31 pct. af den del af ordningen, der hidrører fra indbetalinger, der forfaldt før den 1. januar 1980, og afkastet heraf frem til den 1. januar 1980, dvs. af den samlede værdi af policen eller kontoen pr. 31. december 1979, jf. dog pkt. 3. Havde ordningen eksempelvis en værdi på 50.000 kr. den 31. december 1979, er det 50.000 kr., der skal afgiftsberigtiges med 23,31 pct.
  Der betales ingen afgift af den del af ordningen, der hidrører fra en arbejdstagers egne indbetalinger frem til den 1. januar 1972 plus afkastet heraf frem til konverteringen, jf. pensionsbeskatningslovens § 27, stk. 1, nr. 4.
 Ved konvertering/overførsel i 2014 og senere vil afgiftssatserne udgøre 40 pct. (i stedet for 37,3 pct.) henholdsvis 25 pct. (i stedet for 23,31 pct.) og 0 pct.
 Det foreslås derfor, at bruttoværdien af den del af ordningen, som hidrører fra indbetalinger, der forfaldt efter den 31. december 1979, og afkastet på ordningen siden denne dag, bruttoficeres ved at dividere depotværdien med 0,627. Resten af depotværdien bruttoficeres ved at dividere med 0,767.
 Der skal dog ikke ske bruttoficering af den del af ordningen, som hidrører fra en arbejdstagers egne indbetalinger før den 1. januar 1972, og af afkastet heraf frem til tidspunktet for indberetningen af værdien af depotet.
Formålet med bruttoficeringen er, at fleksydelsesmodtagerne ikke skal stilles anderledes end efter nuværende regler og satser.
Særlig for så vidt angår konverteringen m.v. af eksisterende kapitalpensioner, betyder de foreslåede bruttoficeringssatser, at uanset om fremrykningen af beskatningen af pensionen sker i 2013 eller senere, vil beregningsgrundlaget for modregning i fleksydelse isoleret set ikke blive højere, end det ville have været, såfremt pensionen ikke havde været beskattet.
Det bemærkes, at beregningsgrundlaget for modregningen i fleksydelse kan have ændret sig mellem konverteringen/overførslen og opgørelsen af beregningsgrundlaget af andre årsager som en indirekte følge af konverteringen/overførslen.
Det kan f.eks. være tilfældet, hvis personen som led i konverteringen/overførslen i samråd med pensionsinstituttet vælger en anden aktivsammensætning/risikoprofil, som viser sig at resultere i et større eller mindre afkast end den oprindelige aktivsammensætning m.v.
 Med hensyn til de økonomiske konsekvenser af ændringsforslaget henvises til bemærkningerne til ændringsforslagets § 01, nr. 4.
Til § 02, nr. 2-12 Forslaget er en nødvendig følge af og skal ses i sammenhæng med forslagets § 02, nr. 1, om bruttoficering ved pensionsinstitutters m.v. indberetning af værdien af depotet af beskattede pensionsordninger (aldersforsikring efter § 10 A, aldersopsparing efter § 12 A og supplerende engangssum efter § 29 A i pensionsbeskatningsloven).
Til § 03, nr. 1 og 3-13 Forslaget er en nødvendig følge af og skal ses i sammenhæng med forslagets § 03, nr. 1, om bruttoficering ved pensionsinstitutters m.v. indberetning af værdien af depotet af beskattede pensionsordninger (aldersforsikring efter § 10 A, aldersopsparing efter § 12 A og supplerende engangssum efter § 29 A i pensionsbeskatningsloven).
Til § 03, nr. 2 Efter det gældende § 4 a, stk. 1, i lov om delpension medfører pensionsordninger, der er omfattet af afsnit I i pensionsbeskatningsloven, nedsættelse af delpensionen.
Delpensionen nedsættes dog ikke af opsparing i Arbejdsmarkedets Tillægspension og pensionsordninger, som er omfattet af pensionsbeskatningslovens § 2, nr. 4, litra c-f, (invalidepension, ægtefælle- eller samleverpension og børnepension).
Efter den gældende § 4 a, stk. 2, i lov om delpension skal pengeinstitutter, livsforsikringsselskaber og pensionskasser m.v. indberette værdien af de omfattede pensionsrettigheder, kort før medlemmet når delpensionsalderen.
For pensionsordninger med løbende livsvarige udbetalinger oplyses et beregnet årligt livsvarigt beløb, og for andre pensionsordninger oplyses depotværdien.
De indberettede beløb er før skat.
Fremrykning af beskatningen af kapitalpensioner vil umiddelbart betyde en lempeligere modregning i delpensionen for pensionsordninger og dermed en forøgelse af udgiften til delpension.
Det skyldes, at beregningsgrundlaget for modregning af kapitalpensioner vil blive mindre, fordi nyoprettede aldersforsikringer m.v. og konverterede kapitalpensioner vil indgå i beregningsgrundlaget med et beskattet beløb i stedet for med et ubeskattet beløb.
 Det er ikke hensigten med skattereformen, at fremrykningen af beskatningen af kapitalpensioner skal ændre på beregningsgrundlaget for modregning af pensioner i delpension.
 Det foreslås derfor, at pengeinstitutter, livsforsikringsselskaber og pensionskasser m.v. skal indberette værdien af depotet af de beskattede pensionsordninger (aldersforsikring efter § 10 A, aldersopsparing efter § 12 A og supplerende engangssum efter § 29 A i pensionsbeskatningsloven) med en bruttoværdi.
 En person, der i 2013 konverterer eller overfører en kapitalpension til en aldersforsikring, aldersopsparing eller supplerende engangssum, vil kunne være omfattet af op til tre afgiftssatser i forbindelse med konverteringen/overførslen:
  Efter pensionsbeskatningslovens § 26 A og lovforslagets § 11, stk. 6, betales 37,3 pct. af den del af ordningen, der hidrører fra indbetalinger, der forfaldt efter den 31. december 1979, og afkastet på ordningen siden denne dag, jf. dog pkt. 3.
  Efter pensionsbeskatningslovens § 26 A og lovforslagets § 11, stk. 6, betales 23,31 pct. af den del af ordningen, der hidrører fra indbetalinger, der forfaldt før den 1. januar 1980 og afkastet heraf frem til den 1. januar 1980, dvs. af den samlede værdi af policen eller kontoen pr. 31. december 1979, jf. dog pkt. 3. Havde ordningen eksempelvis en værdi på 50.000 kr. den 31. december 1979, er det 50.000 kr., der skal afgiftsberigtiges med 23,31 pct.
  Der betales ingen afgift af den del af ordningen, der hidrører fra en arbejdstagers egne indbetalinger frem til den 1. januar 1972 plus afkastet heraf frem til konverteringen, jf. pensionsbeskatningslovens § 27, stk. 1, nr. 4.
 Ved konvertering/overførsel i 2014 og senere vil afgiftssatserne udgøre 40 pct. (i stedet for 37,3 pct.) henholdsvis 25 pct. (i stedet for 23,31 pct.) og 0 pct.
 Det foreslås derfor, at bruttoværdien af den del af ordningen, som hidrører fra indbetalinger, der forfaldt efter den 31. december 1979, og afkastet på ordningen siden denne dag, bruttoficeres ved at dividere depotværdien med 0,627. Resten af depotværdien bruttoficeres ved at dividere med 0,767.
 Der skal dog ikke ske bruttoficering af den del af ordningen, som hidrører fra en arbejdstagers egne indbetalinger før den 1. januar 1972, og af afkastet heraf frem til tidspunktet for indberetningen af værdien af depotet.
Formålet med bruttoficeringen er, at delpensionisterne ikke skal stilles anderledes end efter nuværende regler og satser.
Særlig for så vidt angår konverteringen m.v. af eksisterende kapitalpensioner, betyder de foreslåede bruttoficeringssatser, at uanset om fremrykningen af beskatningen af pensionen sker i 2013 eller senere, vil beregningsgrundlaget for modregning i delpension isoleret set ikke blive højere, end det ville have været, såfremt pensionen ikke havde været beskattet.
Det bemærkes, at beregningsgrundlaget for modregningen i delpension kan have ændret sig mellem konverteringen/overførslen og opgørelsen af beregningsgrundlaget af andre årsager som en indirekte følge af konverteringen/overførslen.
Det kan f.eks. være tilfældet, hvis personen som led i konverteringen/overførslen i samråd med pensionsinstituttet vælger en anden aktivsammensætning/risikoprofil, som viser sig at resultere i et større eller mindre afkast end den oprindelige aktivsammensætning m.v.
 Med hensyn til de økonomiske konsekvenser af forslaget henvises til bemærkningerne til ændringsforslagets § 01, nr. 4.
Til nr. 16 Det foreslås at ensrette tidspunktet for ikrafttræden for lovforslaget til det tidspunkt for ikrafttræden, der anvendes i de samtidigt hermed fremsatte lovforslag nr.
L 194 om ændring af ligningsloven, lov om en børne- og ungeydelse, personskatteloven m.v. (Skattereformen  forhøjelse af beskæftigelsesfradraget og topskattegrænsen, ekstra beskæftigelsesfradrag for enlige forsørgere, aftrapning af børne- og ungeydelsen for familier med høje indkomster m.v.) og lovforslag nr.
L 195 om ændring af ligningsloven, kildeskatteloven og personskatteloven (Nedsættelse af loft over rejsefradrag, øget beskatning af fri bil, beskatning af fuldt skattepligtiges udenlandske lønindkomst, beskatning ved arbejdsudleje og udvidet beskatning af lønarbejde i Danmark).
I begge de nævnte lovforslag er det foreslået, at lovforslaget træder i kraft dagen efter bekendtgørelsen i Lovtidende.
Der foreslås derfor i lovforslagets § 11, stk. 1, at nærværende lovforslag træder i kraft dagen efter bekendtgørelsen i Lovtidende.
Til nr. 17 Ændringen er redaktionel.
 Det fremgår af lovforslagets § 11, stk. 2, at loven har virkning fra og med indkomståret 2013, jf. dog stk. 2-5. Henvisningen skal være til »stk. 3-5«, hvilket rettes med ændringsforslaget.
Til nr. 18 Ændringsforslaget indebærer, at muligheden for at omlægge eksisterende kapitalpensioner m.v. til aldersforsikring m.v. mod betaling af en reduceret afgift på 37,3 pct. forlænges til og med 2017.
Til nr. 19 Ændringsforslaget indebærer, at rettidige udbetalinger fra eksisterende kapitalpensioner m.v., der foretages i 2013 til og med 2017, pålægges en afgift på 37,3 pct.
Herved opnås, at rettidige udbetalinger af eksisterende kapitalpensioner m.v. sker til samme afgiftssats, hvad enten ordningen udbetales eller overføres til aldersforsikring m.v., der herefter udbetales.
Førtidige udbetalinger fra eksisterende kapitalpensioner m.v., der foretages i 2013 til og med 2017, pålægges tilsvarende en afgift på 49,84 pct.
Herved opnås, at en førtidig udbetaling af en kapitalpension kan ske til samme afgiftssats, hvad enten ordningen udbetales førtidigt, eller den overføres til en ny ordning, der herefter udbetales førtidigt.
Til nr. 20 Ændringsforslaget indebærer, at der ved overdragelse eller anden overførsel til eje eller pant og ved andre dispositioner m.v. i 2013 til og med 2017, der medfører, at en kapitalpension m.v. ikke længere opfylder betingelserne i pensionsbeskatningslovens kapitel 1, betales en afgift på 49,84 pct. af det beløb, som på tidspunktet for dispositionen m.v. kunne være udbetalt ved ordningens ophævelse.
Herved opnås, at de nævnte dispositioner over en kapitalpension m.v. vil udløse afgift med den samme afgiftssats, hvad enten der disponeres over ordningen, eller den overføres til en aldersforsikring, der derefter disponeres over.
Til nr. 21 Med ændringsforslaget ændres en henvisningsbestemmelse.
 Efter lovforslagets § 11, stk. 10, fastsættes den beregnede korrektion af kommunens og folkekirkens slutskat som følge af lovforslaget af økonomi- og indenrigsministeren på grundlag af de oplysninger, der foreligger pr. 1. maj 2015. Det fremgår af bestemmelsen, at korrektionen sker efter stk. 10. Korrektionen sker imidlertid efter stk. 9, hvilket rettes med ændringsforslaget.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
