Cirkulæreskrivelse om meddelelse om  

 manglende refusion ved svig.
Selvstændigt ansvarsgrundlag for  

 a-kassen Kommentar m.v.:
 En a-kasse mistede retten til refusion for udbetalte dagpenge, idet  

 a-kassen inden udbetalingen af dagpenge havde modtaget elektronisk meddelelse  

 fra AF om, at medlemmet var i jobtræning i en bestemt periode.
 Meddelelse om afgørelsen:
 Den 13. november 1995 modtog a-kassen fra AF en elektronisk meddelelse om,  

 at medlemmet var i jobtræning fra den 30. oktober 1995 til den 28.  

 april 1996. A-kassen modtog først den 27. februar 1996 kopi af  

 medlemmets reviderede handlingsplan, hvoraf det fremgik, at medlemmet i  

 forlængelse af et vejledningsforløb, der sluttede den 6. oktober  

 1995, var i et jobtræningsforløb som receptionist.
 På sine dagpengekort for perioden 30. oktober 1995 til 18. februar  

 1996 oplyste medlemmet, at hun ikke havde arbejdet i denne periode.
 Arbejdsgiveren oplyste, at medlemmet arbejdede 32 timer pr. uge i  

 perioden.
 DfA traf afgørelse om, at medlemmet skulle betale 39.498 kr.  

 tilbage til a-kassen.
 DfA fandt også, at medlemmet skulle slettes som medlem for svig.
 DfA traf endelig afgørelse om, at a-kassen ikke havde ret til  

 refusion af det fejludbetalte beløb, da a-kassen kunne have forhindret  

 den skete fejludbetaling.
 A-kassen klagede til Arbejdsmarkedets Ankenævn over den manglende  

 refusion.
 Ankenævnet fandt ligesom DfA, at a-kassen ikke havde ret til  

 refusion af det fejludbetalte beløb.
 Ankenævnet begrundede afgørelsen med, at a-kassen havde  

 modtaget den elektroniske meddelelse om påbegyndelse af  

 jobtræning og at a-kassen som følge heraf var i besiddelse af  

 oplysninger, der skulle have medført at dagpengeudbetalingen blev  

 standset.
 Ankenævnet bemærkede, at det forhold, at meddelelsen var sendt  

 via elektroniske medier ikke kan bevirke en anden bedømmelse end hvis  

 oplysningerne var sendt som almindeligt brev.
 Det forhold at a-kassen ikke reagerede på modtagelsen af  

 oplysningerne, var efter ankenævnets opfattelse, en fejl af en  

 sådan karakter, at a-kassen ikke var berettiget til refusion, jf.  

 reglen i refusionsbekendtgørelsens § 2.
Ankenævnet lagde endelig vægt på, at reglen i § 86, stk.  

 4, blev indføjet i arbejdsløshedsforsikringsloven ved lov nr.  

 236 af 6. juni 1986 om ændring af  

 arbejdsløshedsforsikringsloven.
Baggrunden for ændringen, som  

 var en skærpelse i forhold til de tidligere dagældende regler,  

 var ifølge lovforslaget "at øge kassernes økonomiske  

 incitament til at etablere et hensigtsmæssig administrationsapparat som  

 sikrer at der foretages en grundig gennemgang af udbetalingsmaterialet og  

 medlemmets forhold forinden en dagpenge- eller efterlønsudbetaling  

 finder sted".
