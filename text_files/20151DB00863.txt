Betænkning afgivet af Transport- og Bygningsudvalget den 19. maj 2016 Betænkning over Forslag til folketingsbeslutning om, at godskørsel for fremmed regning med varebiler omfattes af godskørselsloven m.v.
 [af Christian Rabjerg Madsen (S) og Rasmus Prehn (S)]:
1. Ændringsforslag Socialdemokratiets medlemmer af udvalget har stillet 1 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 1. april 2016 og var til 1. behandling den 11. maj 2016. Beslutningsforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet beslutningsforslaget i 1 møde.
3. Indstillinger Et flertal i udvalget (S, DF, EL, ALT og SF) indstiller beslutningsforslaget til vedtagelse med det stillede ændringsforslag.
 Et mindretal i udvalget (V, RV og KF) vil redegøre for sin stillingtagen til beslutningsforslaget og det stillede ændringsforslag ved 2. (sidste) behandling.
Er andet mindretal i udvalget (LA) indstiller beslutningsforslag til forkastelse.
Mindretallet vil stemme imod det stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til teksten At et mindretal (S), tiltrådt af et mindretal (DF, EL, ALT og SF):
 1) Efter første afsnit indsættes som nyt afsnit:
 »Der skal bl.a. stilles krav inden for følgende områder:
  Faglige kvalifikationer.
  Økonomi.
  Restancer til det offentlige.
  Vandel og god skik.
  Virksomhedsform og forretningssted.
  Uddannelse af varebilschauffører.
 Hviletidsregler efter svensk model.« [Præcisering af områder, der skal stilles krav inden for] Bemærkninger Til nr. 1 Ændringsforslaget opridser de områder, der skal stilles krav til vognmændene inden for.
Kravene præciseres i beslutningsforslagets bemærkninger, der herefter i sin helhed skal læses, som det fremgår herunder:
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 23, folketingsåret 2014-15, 1. samling.
Der henvises til www.folketingstidende.dk, Folketingstidende 2014-15, 1. samling, sektion A, B 23 som fremsat, sektion B, betænkning over B 23, og sektion F, møde 34 kl. 17.04 og møde 53 kl. 10.07. Der er i forhold til det tidligere beslutningsforslag tilføjet regulering af hviletidsreglerne og i bemærkningerne bl.a. indskrevet en beskrivelse af en tilladelsesordning for varebilskørsel med gods for fremmed regning.
 Indeværende forslag har til formål at sikre, at varebiler under 3.500 kg, der udfører godskørsel for fremmed regning, omfattes af godskørselslovens principper og reglerne for køre-hvile-tid.
 Definitionen af godskørsel for fremmed regning er kørsel mod betaling med gods i en lastbil eller et vogntog, hvor godset ikke tilhører eller på anden måde er knyttet til den registrerede bruger af bilen.
I forbindelse med ændringen af godskørselsloven i 2012 blev det fra flere sider foreslået, at varebiler under 3.500 kg også skulle være omfattet af bestemmelserne i godskørselsloven.
Det er disse ønsker, forslagsstillerne ønsker at imødekomme med henblik på at begrænse sort arbejde, socialt bedrageri og beskæftigelse af illegal arbejdskraft i transportbranchen.
Derudover vil indførelse efter svensk forbillede af regler for hviletid i forbindelse med varebilskørsel med gods for fremmed regning (Förordning (1994:1297) om vilotider vid vissa vägtransporter inom landet) bidrage positivt til trafiksikkerheden.
 Havarikommissionen for Vejtrafikulykker, der har undersøgt sammenhængen mellem varebiler og trafiksikkerhed, skriver i rapporten »Ulykker med store varebiler«, at 25 pct. af personskaderne i de analyserede ulykker ville have været mindre alvorlige, hvis de involverede biler i ulykkerne havde været personbiler frem for varebiler.
Dansk Transport og Logistik (DTL) vurderer, at der er omtrent 5.000 vognmænd, der kører godskørsel for fremmed regning med varebiler.
En betydelig andel af varebilerne køres allerede i dag af vognmænd, der også anvender lastbiler, og som derfor allerede har vognmandstilladelser.
Det gælder f.eks. den markant største aktør med ca. 3.000 varebiler  Post Danmark.
Flere forhold betyder, at godskørselsloven ikke uden videre kan udstrækkes til varebiler, men lovens principper bør gælde for varebiler i en tilpasset udgave.
Det samme gælder reglerne for hviletid.
 Forslagsstillerne foreslår, at der for varebiler kræves en tilladelse til kørsel med gods for fremmed regning i en tilpasset udgave af de gældende krav om tilladelser til godskørsel for fremmed regning, der gælder for lastbiler.
 Følgende krav skal stilles:
  Faglige kvalifikationer.
  Økonomi.
  Restancer til det offentlige.
  Vandel og god skik.
  Virksomhedsform og forretningssted.
  Uddannelse af varebilschauffører.
  Hviletidsregler efter svensk model.
Faglige kvalifikationer Inden for de seneste 10 år skal man have gennemgået et godsvognmandskursus, der er godkendt af Trafik- og Byggestyrelsen.
Der findes et kursus rettet mod lastbiler og et mod varebiler, hvoraf kurset rettet mod varebiler er det korteste.
 Det er muligt at blive fritaget fra kravet om kursus, hvis man kan dokumentere, at man igennem de seneste 5 år har haft en stilling med overordnede funktioner i en godstransportvirksomhed.
Økonomi Man kan dokumentere opfyldelse af kravet til økonomi ved  en erklæring om egenkapital afgivet af en statsautoriseret eller registreret revisor,  sikkerhedsstillelse i form af en garanti stillet af et pengeinstitut eller et forsikringsselskab eller  anvendelse af et selskabs seneste årsrapport, som er revideret eller gennemgået af en statsautoriseret eller registreret revisor.
Ved nystiftede selskaber lægges den egenkapital, der fremgår af åbningsbalancen, til grund.
Størrelsen af egenkapitalkravet/sikkerhedsstillelsen bestemmes af, hvor mange tilladelser man ønsker.
Kravet gælder i hele tilladelsesperioden.
Egenkapitalen/sikkerhedsstillelsen fastsættes efter en undersøgelse af, hvordan niveauet er i sammenlignelige lande.
Krav om egenkapital/sikkerhedsstillelse er lavere end for store lastbiler.
 Revisorerklæring og garanti skal udfærdiges med en særlig tekst, som fremgår af Trafik- og Byggestyrelsens vejledning om revisorerklæring og vejledning om garantistillelse.
Restancer til det offentlige Man kan ikke få udstedt en tilladelse, hvis man har forfalden gæld til det offentlige på 50.000 kr. og derover.
Trafik- og Byggestyrelsen indhenter oplysninger om forfalden gæld til det offentlige hos SKAT.
Vandel og god skik Man skal være vandelsmæssigt kvalificeret.
Det betyder, at man ikke må være dømt for et strafbart forhold, der kan begrunde fare for nye overtrædelser i forbindelse med driften af vognmandsvirksomheden.
Trafik- og Byggestyrelsen indhenter en fuldstændig straffeattest og eventuelt en udskrift fra Kriminalregisteret for at bedømme ansøgerens vandel.
Eksempelvis kan en dom for smugleri eller alvorlig straf for spirituskørsel føre til, at der ikke kan udstedes vognmandstilladelser.
Overtrædelser vil dog forældes efter et vist tidsrum.
 Man kan søge om forhåndsgodkendelse af vandelsmæssige kvalifikationer.
Man skal desuden sandsynliggøre, at man kan drive virksomhed på forsvarlig måde og i overensstemmelse med god skik inden for branchen.
Styrelsen kan nægte at udstede en tilladelse, hvis man tidligere  har drevet vognmandsvirksomhed, der har været under konkurs eller rekonstruktionsbehandling, og årsagerne til de økonomiske vanskeligheder ikke er undskyldelige, eller  igennem en længere periode har udført ulovlig vognmandskørsel.
 Styrelsen foretager en samlet vurdering af, om vognmandsvirksomheden kan drives på forsvarlig måde.
Virksomhedsform og forretningssted Driver man vognmandsvirksomheden som personligt ejet virksomhed, skal man opfylde de ovenstående krav.
 Drives vognmandsvirksomheden som aktieselskab, anpartsselskab eller interessentskab m.v., skal vognmandstilladelsen ansøges af og udstedes til selskabet.
Selskabet skal have ansat en transportleder, der faktisk og vedvarende skal forestå virksomhedens godskørsel.
Der skal foreligge en ansættelseskontrakt for transportlederen, hvoraf det fremgår, at vedkommende er transportleder, og hvad aflønningen for ansættelsen er.
Selskabet skal opfylde kravene om forretningssted, økonomi, restancer og god skik.
Transportlederen skal opfylde kravene om faglige kvalifikationer, restancer, vandel og god skik.
Ansættelseskontrakt Hvis transportlederen ikke ejer samtlige anparter/aktier, skal ansættelseskontrakten mellem transportlederen og selskabet indsendes til Trafik- og Byggestyrelsen.
Det skal af ansættelseskontrakten fremgå, at den pågældende ansættes som transportleder og får et minimumsvederlag.
Beløbet fastsættes efter nærmere undersøgelser, men skal være lavere end vederlaget for lastbilvognmænd.
Løn- og arbejdsvilkår for virksomhedens chauffører En indehaver af en vognmandstilladelse skal i udgangspunktet følge de bestemmelser om løn- og arbejdsvilkår for chauffører, der måtte findes i de kollektive overenskomster for varebiler.
 Før man indsender en ansøgning til Trafik- og Byggestyrelsen, skal virksomheden være registreret hos Erhvervsstyrelsen, have fået et cvr-nummer og være momsregistreret.
 Det er en betingelse for opretholdelsen af tilladelserne, at virksomheden råder over et eller flere motorkøretøjer med en samlet tilladt totalvægt på over 3,5 t.
 En indehaver af en tilladelse til godskørsel skal følge de i branchen sædvanlige løn- og arbejdsvilkår og bestemmelserne om løn- og arbejdsvilkår for varebilschauffører, når der måtte blive indgået kollektive overenskomster derom.
Kravet om vognmandstilladelse til varebiler bør varsles i så god tid og med en overgangsordning, så det vil være muligt for aktørerne, dvs. både vognmændene og uddannelsesstederne at håndtere opgaven.
Det skete også, da grænsen for godskørselstilladelser for en del år siden blev sænket fra 6 t til 3,5 t.
Uddannelse af varebilschauffører Ligesom for lastbilchauffører skal der stilles krav til en kvalifikationsuddannelse (grunduddannelse) og efteruddannelse for varebilschauffører.
Uddannelsens indhold skal være tilpasset varebiler og vil være af kortere varighed end for lastbilchauffører.
 Uddannelseskravet skal varsles i så god tid og med en overgangsordning, så det vil være muligt for aktørerne, dvs. både vognmændene og uddannelsesstederne at håndtere opgaven.
Hviletidsregler efter svensk model Hviletidsreglerne skal tilpasses forholdene i varebiltransportbranchen.
Eksempelvis kan de svenske regler for hviletider (Förordning (1994:1297) om vilotider vid vissa vägtransporter inom landet) implementeres, hvor chaufføren for hver løbende 24 timer skal dokumentere at have hvilet i 11 timer, hvilket svarer til 11-timersreglen.
Kim Christiansen (DF) nfmd.
Morten Marinus (DF) Peter Kofod Poulsen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Eva Flyvholm (EL) Christian Poll (ALT) Roger Matthisen (ALT) Johannes Lebech (RV) Karsten Hønge (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
