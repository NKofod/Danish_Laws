Kapitel 1   Anvendelsesområde og definitioner Kapitel 2   Indgåelse og opsigelse af aftale Kapitel 3   Basisaftale Kapitel 4   Tilvalgsmoduler Kapitel 5   Straffe- og ikrafttrædelsesbestemmelser Bilag 1 Bilag 2 Bilag 3 Bilag 4 Bilag 5 Bilag 6 Bekendtgørelse om sundhedsrådgivningsaftaler for kvægbesætninger I medfør af § 11, stk. 1, 3 og 4, § 12, stk. 3 og 4, § 13, stk. 2, § 14, stk. 4 og 5, § 15, § 17, § 35 og § 38, stk. 4, i lov nr. 433 af 9. juni 2004 om dyrlæger, som ændret ved lov nr. 401 af 21. april 2010, og 34 a, § 47, stk. 1, § 48, §§ 50-52, § 53, stk. 1, § 56, stk. 2-3 og 5, § 61, § 67 og § 70, stk. 3, i lov nr. 432 af 9. juni 2004 om hold af dyr, som ændret ved lov nr. 401 og lov nr. 402 af 21. april 2010, og til dels efter bemyndigelse af ministeren for fødevarer, landbrug og fiskeri, fastsættes:
Kapitel 1 Anvendelsesområde og definitioner § 1. Denne bekendtgørelse finder anvendelse på sundhedsrådgivning i kvægbesætninger, jf. § 14, stk. 1-3, i dyrlægeloven.
 § 2. I denne bekendtgørelse forstås ved:
 1) »Obligatorisk sundhedsrådgivningsaftale«: At den ansvarlige for besætningen har pligt til at indgå aftale om sundhedsrådgivning for en kvægbesætning, hvis størrelse overstiger en eller flere af de tærskelværdier for besætningsstørrelse, der er fastsat i bekendtgørelsen.
 2) »Frivillig sundhedsrådgivningsaftale«: At den ansvarlige for besætningen kan indgå aftale om sundhedsrådgivning for en kvægbesætning, hvis størrelse ikke overstiger en eller flere af de tærskelværdier for besætningsstørrelser, der er fastsat i bekendtgørelsen.
 3) »Besætning«: Den eller de kvægbesætninger, der er registreret på et CHR-nummer.
 4) »Besætningsdyrlæge«: Den dyrlæge, med hvem den ansvarlige for besætningen har indgået aftale om sundhedsrådgivning, jf. § 34 a, stk. 1-3, i lov om hold af dyr.
 5) »Stedfortræder«: Den dyrlæge, som efter aftale med og indberetning fra besætningsdyrlægen varetager dennes forpligtelser i henhold til sundhedsrådgivningsaftalen i tilfælde af besætningsdyrlægens barsels- eller sygeorlov eller andet længerevarende fravær.
6) »Mindre god landmandspraksis (MGLP)«: Den kategori, hvori en besætning placeres efter tildeling af bøde eller dom for overtrædelse af forhold vedrørende dyrevelfærd, dyresundhed eller anvendelse af lægemidler til dyr.
Placering i kategori MGLP gælder fra den dato, hvor Fødevarestyrelsen modtager underretning om vedkendelse af bøde eller endelig dom.
 7) »Tilfredsstillende landmandspraksis (TLP)«: Den kategori, hvori en besætning placeres efter et år i kategori MGLP og uden at have vedkendt sig yderligere bøde eller modtaget endelig dom for overtrædelse af forhold vedrørende dyrevelfærd, dyresundhed eller anvendelse af lægemidler til dyr.
 8) »God landmandspraksis (GLP)«: Den kategori, hvori en besætning placeres efter et år i kategori TLP og uden vedkendelse af bøde eller modtaget endelig dom for overtrædelse af forhold vedrørende dyrevelfærd, dyresundhed eller anvendelse af lægemidler til dyr.
 9) »Ungkvæg«: Handyr under 1 år samt hundyr, der endnu ikke har kælvet.
 10) »Voksent kvæg«: Handyr over 1 år samt hundyr, der har kælvet.
 11) »Audit«: Den systematiske og dokumenterede proces, hvorved besætningsdyrlægen gennemgår den besætningsansvarliges egenkontrolprogram, herunder dokumentation for egenkontrollens gennemførelse, samt handlinger i forhold til det, der er beskrevet i egenkontrolprogrammet.
 12) »Fagkonsulent«: En konsulent med naturvidenskabelig uddannelse.
 13) »Staldskole«: En sammenslutning af 5-8 besætninger i kategori GLP med basisaftale om sundhedsrådgivning.
 14) »Besætningsdiagnose«: Diagnosen for en sygdom, som optræder regelmæssigt i besætningen, og som er karakteriseret ved de af dyrlægen specifikt beskrevne symptomer.
 15) »Forskrift«: En entydig skriftlig instruktion, som besætningsdyrlægen har udfærdiget for lægemiddelanvendelsen i forbindelse med den enkelte besætningsdiagnose, og som skal omfatte oplysning om præparatnavn, dosis, behandlingsperiode, tilbageholdelsestid samt instruktion i anvendelsen af det pågældende præparat.
 16) »Kritisk symptom«: Et symptom, som medfører, at en dyrlæge skal tilkaldes.
 17) »Mælkeleverende kvægbesætninger«: Kvægbesætninger, som leverer mælk til konsum samt de kvæg af malkekvægrace, der hører til besætningerne.
 18) »Risikodyr i mælkeleverende besætninger«: Følgende grupper af dyr:
a) Nykælvere (alle køer, der har kælvet indenfor 5-19 dage), b) kalve (født indenfor 5-19 dage før rådgivningsbesøget) og c) køer før goldning (100-40 dage før forventet kælvning).
 19) »Risikodyr i ikke-mælkeleverende besætninger«: Følgende grupper af dyr:
a) Køer, der har kælvet siden sidste rådgivningsbesøg og b) kalve, der er født siden sidste rådgivningsbesøg.
Kapitel 2 Indgåelse og opsigelse af aftale § 3. En sundhedsrådgivningsaftale skal indgås mellem den ansvarlige for besætningen og en besætningsdyrlæge.
 § 4. En sundhedsrådgivningsaftale kan kun omfatte ét CHR-nummer.
 Stk. 2. En sundhedsrådgivningsaftale omfatter samtlige kvæg på CHR-nummeret.
 Stk. 3. Fødevarestyrelsen kan efter ansøgning i særlige tilfælde meddele dispensation fra kravet i stk. 2. Dispensation kan gøres betinget af nærmere angivne vilkår.
 Stk. 4. Fødevarestyrelsen kan tilbagekalde en dispensation ved grov eller gentagen overtrædelse af vilkårene eller af reglerne om sundhedsrådgivning.
 § 5. Den ansvarlige for besætningen skal indgå aftale om obligatorisk sundhedsrådgivning, hvis antallet af kvæg på CHR-nummeret (på stald eller udegående) er større end eller lig med en eller flere af følgende tærskelværdier:
1) 100 køer eller 2) 200 ungkvæg.
Stk. 2. Fødevarestyrelsen kan efter ansøgning i særlige tilfælde meddele dispensation fra kravet om obligatorisk sundhedsrådgivning i de tilfælde, der er nævnt i stk. 1, nr. 2, hvis der ikke findes kvæg på CHR-nummeret i en sammenhængende periode på mindst 3 måneder.
Dispensation kan gøres betinget af nærmere angivne vilkår.
 § 6. Den ansvarlige for besætningen kan indgå aftale om frivillig sundhedsrådgivning, hvis antallet af kvæg på CHR-nummeret er mindre end tærskelværdierne, der er nævnt i § 5, stk. 1.
 § 7. Hvis den ansvarlige for besætningen indgår aftale om frivillig sundhedsrådgivning, jf. § 6, skal denne udføre egenkontrol med dyrevelfærd i overensstemmelse med Justitsministeriets bekendtgørelse om egenkontrol med dyrevelfærd.
 § 8. En aftale om sundhedsrådgivning, jf. §§ 5 og 6, skal indgås i skriftlig form ved anvendelse af den kontrakt, der er optrykt som bilag 1 til bekendtgørelsen.
 Stk. 2. Besætningsdyrlægen skal inden 8 dage efter indgåelse af aftalen foretage indberetning herom på www.vetreg.dk.
Stk. 3. Besætningsdyrlægen skal opbevare den indgåede aftale og den ansvarlige for besætningen skal opbevare kopi heraf.
Dokumenterne skal opbevares i hele aftalens gyldighedsperiode og indtil 1 år efter aftalens ophør.
Dokumenterne skal på forlangende umiddelbart kunne forevises for og udleveres til kontrolmyndigheden.
 § 9. En aftale om sundhedsrådgivning kan opsiges af hver af parterne med en måneds varsel.
Stk. 2. Besætningsdyrlægen skal inden 8 dage efter opsigelse af aftalen foretage indberetning herom på § 10. Hvis en aftale om obligatorisk sundhedsrådgivning opsiges, skal den besætningsansvarlige indgå ny aftale med en anden dyrlæge.
Den nye aftale skal gælde fra den dato, hvor den tidligere aftale ophører.
 § 11. En aftale om sundhedsrådgivning ophæves automatisk, når besætningen er indberettet som ophørt i CHR.
Placering af besætninger i kategorier af landmandspraksis § 12. Når der første gang indgås aftale om sundhedsrådgivning for en besætning efter denne bekendtgørelse, placeres besætningen i kategori TLP, jf. dog § 14.
 § 13. Efter opsigelse og efterfølgende indgåelse af en anden aftale om sundhedsrådgivning fortsætter besætningen i den kategori, hvori den var placeret ved aftalens opsigelse, med samme rettigheder og med mulighed for at ændre kategori, jf. dog stk. 2 og § 2, nr. 6-8.
 Stk. 2. Vedkendelse af bøde eller endelig dom for overtrædelse af forhold vedrørende dyrevelfærd, dyresundhed eller anvendelse af lægemidler til dyr, som er begået forud for opsigelse og indgåelse af en anden sundhedsrådgivningsaftale, jf. stk. 1, medfører dog placering af besætningen i kategori MGLP, jf. § 2, nr. 6.
 § 14. Når der første gang indgås aftale om sundhedsrådgivning for en besætning efter denne bekendtgørelse, kan besætningen flyttes til kategori GLP inden 12 måneder på baggrund af en dyrlægeerklæring, jf. § 15.
 Stk. 2. Uanset stk. 1 kan der indgås aftale om sundhedsrådgivning med staldskole, jf. §§ 26-32, når der første gang indgås aftale om sundhedsrådgivning for en besætning efter denne bekendtgørelse.
 § 15. Besætningsdyrlægen kan på begæring fra den besætningsansvarlige udfærdige en erklæring, jf. § 14, stk. 1, hvis følgende betingelser er opfyldt:
1) Besætningen overskrider ikke nærmere fastsatte grænseværdier for antibiotikaforbrug og dødelighed, 2) den ansvarlige for besætningen fører optegnelser over anvendelsen af lægemidler i besætningen i overensstemmelse med gældende regler, 3) der foreligger et egenkontrolprogram for dyrevelfærd for besætningen, og 4) den ansvarlige for besætningen oplyser, at der ikke er a) verserende sager om overtrædelse af forhold vedrørende dyrevelfærd, dyresundhed eller anvendelse af lægemidler til dyr eller b) afgjorte sager herom, som indenfor de seneste 12 måneder har ført til bøde eller dom.
 Stk. 2. Den ansvarlige for besætningen skal med sin underskrift bekræfte rigtigheden af de forhold, der er nævnt i stk. 1, nr. 4.
Stk. 3. Besætningsdyrlægen skal opbevare erklæringen og den ansvarlige for besætningen skal opbevare kopi heraf.
Dokumenterne skal opbevares i mindst 1 år efter indberetning, jf. stk. 4, og skal på forlangende umiddelbart kunne forevises for og udleveres til kontrolmyndigheden.
 Stk. 4. Besætningsdyrlægen skal foretage indberetning om udstedelse af erklæringen på www.vetreg.dk, hvorefter besætningen kan ændre kategori.
Kapitel 3 Basisaftale § 16. Den ansvarlige for besætningen kan indgå en af følgende basisaftaler om sundhedsrådgivning:
1) Aftale om tværfaglig sundhedsrådgivning, jf. §§ 24-25, eller 2) aftale om sundhedsrådgivning med staldskole, jf. §§ 26-32.
 § 17. Den ansvarlige for besætningen skal være til stede ved rådgivningsbesøg.
 § 18. Besætningsdyrlægens rådgivning skal mindst omfatte besætningens dyrevelfærd.
 Stk. 2. Hvert rådgivningsbesøg skal mindst omfatte de punkter, der fremgår af bekendtgørelsens bilag 3.
 Stk. 3. Besætningsdyrlægen skal forud for hvert rådgivningsbesøg udtrække de nøgletal for besætningen, der er relevante for rådgivningen.
 § 19. Besætningsdyrlægen skal udføre audit af den besætningsansvarliges egenkontrol for dyrevelfærd.
Stk. 2. Besætningsdyrlægen skal senest 1 måned efter at have konstateret, at der foreligger et egenkontrolprogram for dyrevelfærd i besætningen, udarbejde en plan for auditeringen.
Datoen for udarbejdelsen skal fremgå af planen.
Besætningsdyrlægen skal revidere auditplanen med højst 12 måneders interval.
Auditplanen skal på forlangende umiddelbart kunne forevises for og udleveres til kontrolmyndigheden.
 Stk. 3. Auditeringen skal årligt omfatte de punkter, der fremgår af bekendtgørelsens bilag 2.
 § 20. Når besætningsdyrlægen har konstateret, at den besætningsansvarlige har etableret et egenkontrolprogram for dyrevelfærd i besætningen, jf. bilag 2, nr. 1, skal besætningsdyrlægen inden 8 dage foretage indberetning herom på www.vetreg.dk.
 § 21. Besætningsdyrlægen skal efter hvert rådgivningsbesøg udfærdige en skriftlig besøgsrapport, som mindst skal indeholde:
1) Beskrivelse af auditeringen af de punkter, der er nævnt i bilag 2, jf. dog § 19, stk. 3, 2) evaluering af den besætningsansvarliges efterlevelse af de dele af egenkontrolprogrammet, der er auditeret ved rådgivningsbesøget, og 3) beskrivelse og vurdering af de punkter, der er nævnt i bilag 3.
 Stk. 2. Besætningsdyrlægen skal senest 8 dage efter rådgivningsbesøget udlevere besøgsrapporten til den besætningsansvarlige i underskrevet stand.
Stk. 3. Besætningsdyrlægen skal opbevare kopi af besøgsrapporten i mindst 2 år.
Kopien skal på forlangende umiddelbart kunne forevises for og udleveres til kontrolmyndigheden.
 § 22. Den ansvarlige for besætningen skal underskrive den udleverede besøgsrapport.
Stk. 2. Den ansvarlige for besætningen skal opbevare besøgsrapporten i mindst 2 år.
Besøgsrapporten skal på forlangende umiddelbart kunne forevises for og udleveres til kontrolmyndigheden.
 § 23. Til besætninger, der er omfattet af en basisaftale om sundhedsrådgivning, kan besætningsdyrlægen kun ordinere eller udlevere receptpligtige lægemidler til den besætningsansvarlige til efterbehandling af eller til flokbehandling af ungkvæg i indtil 5 dage.
Tværfaglig sundhedsrådgivning § 24. Der kan indgås aftale om tværfaglig sundhedsrådgivning for besætninger placeret i kategorierne MGLP, TLP og GLP.
 § 25.  Aftalen skal omfatte mindst 2 årlige rådgivningsbesøg, jf. §§ 17-23, med samtidig deltagelse af en fagkonsulent.
Sundhedsrådgivning med staldskole § 26. Der kan indgås aftale om sundhedsrådgivning med staldskole for besætninger placeret i kategorien GLP, jf. dog § 14, stk. 2.
§ 27. Aftalen skal mindst omfatte 1) Et årligt rådgivningsbesøg, jf. §§ 17-23, og 2) deltagelse i staldskole.
 § 28. Besætningsansvarlige, som deltager i en staldskole, skal have mindst et årligt staldskolebesøg.
 Stk. 2. Den besætningsansvarlige skal årligt deltage i mindst 75 pct. af staldskolebesøgene hos staldskolens øvrige deltagere.
 § 29. Et staldskolebesøg skal mindst omfatte de punkter, der er anført i bilag 4.
 § 30. Staldskoledeltagerne skal udpege en tovholder for alle staldskolebesøg for en periode af mindst et år.
 Stk. 2. Tovholder skal være besætningsdyrlæge for mindst en af de deltagende besætningsansvarlige eller en fagkonsulent.
§ 31. Den besætningsansvarlige skal foranledige, at 1) der indkaldes til staldskolebesøg, 2) det relevante materiale sendes til staldskoledeltagerne forud for besøget, 3) tovholder udarbejder en rapport, jf. bilag 4, på baggrund af staldskolebesøget, og at 4) rapporten inden 8 dage efter besøget sendes til staldskoledeltagerne og besætningsdyrlægen, med mindre denne er tovholder.
 Stk. 2. Den besætningsansvarlige skal udpege mindst én løsningsmodel, jf. bilag 4, afsnit B, som skal gennemføres i besætningen inden næste staldskolebesøg.
§ 32. Den besætningsansvarlige og besætningsdyrlægenskal opbevare staldskolerapporten i mindst 2 år.
Staldskolerapporten skal på forlangende umiddelbart kunne forevises for og udleveres til kontrolmyndigheden.
Kapitel 4 Tilvalgsmoduler § 33. Besætningsdyrlægen kan træffe aftale med anden dyrlæge om varetagelse af indtil 50 pct. af de årlige rådgivningsbesøg.
 Stk. 2. Besætningsdyrlægen er ansvarlig for, at det krævede antal rådgivningsbesøg gennemføres.
 § 34. I tilfælde af besætningsdyrlægens barsels- eller sygeorlov eller andet fravær med forventet varighed på mindst 6 måneder kan besætningsdyrlægen træffe aftale med en stedfortræder om varetagelse af sundhedsrådgivningsaftalen i op til 24 måneder.
 Stk. 2. Besætningsdyrlægen skal, inden stedfortræderen midlertidigt overtager sundhedsrådgivningsaftalen, foretage indberetning herom på www.vetreg.dk.
 § 35. Dyrlægen skal udføre audit af den besætningsansvarliges egenkontrol for dyrevelfærd.
Stk. 2. Besætningsdyrlægen skal senest 1 måned efter at have konstateret, at der foreligger et egenkontrolprogram for dyrevelfærd i besætningen, udarbejde en plan for auditeringen.
Datoen for udarbejdelsen skal fremgå af planen.
Besætningsdyrlægen skal revidere auditplanen med højst 12 måneders interval.
Auditplanen skal på forlangende umiddelbart kunne forevises for og udleveres til kontrolmyndigheden.
 Stk. 3. Auditeringen skal årligt omfatte de punkter, der er anført i bilag 2.
 § 36. Når besætningsdyrlægen har konstateret, at den besætningsansvarlige har etableret et egenkontrolprogram for dyrevelfærd i besætningen, jf. bilag 2, nr. 1, skal besætningsdyrlægen inden 8 dage foretage indberetning herom på www.vetreg.dk.
 § 37. Den ansvarlige for besætningen skal være til stede ved rådgivningsbesøg.
 § 38. Den ansvarlige for besætningen skal mellem rådgivningsbesøgene føre optegnelser over medicinanvendelse, sygdomstilfælde og dødsfald i besætningen.
 Stk. 2. Optegnelserne skal forelægges dyrlægen ved det førstkommende rådgivningsbesøg.
Stk. 3. Den ansvarlige for besætningen skal mindst hver 3. måned foretage en opgørelse af medicinregnskabet, herunder anføre årsag til eventuel difference.
Opgørelsen skal sammen med øvrige optegnelser, jf. stk. 1-2, forelægges dyrlægen ved det førstkommende rådgivningsbesøg.
 § 39. Dyrlægen skal mindst hver 3. måned, jf. dog § 48, stk. 2, udarbejde en skriftlig rapport på baggrund af rådgivningsbesøgene i besætningen, jf. § 48 (tilvalgsmodul 1) og § 58 (tilvalgsmodul 2).
 Stk. 2. Dyrlægen skal senest 8 dage efter rapportens udarbejdelse udlevere denne i underskrevet stand til den besætningsansvarlige.
§ 40. Den ansvarlige for besætningen skal underskrive den udleverede rapport.
Med sin underskrift bekræfter den besætningsansvarlige at ville iværksætte tiltag i henhold til de aftalte handlingsplaner, som fremgår af rapporten.
 § 41. Ved opsigelse af en aftale om sundhedsrådgivning, jf. § 9, skal besætningsdyrlægen på baggrund af rapporterne fra det seneste år udarbejde en skriftlig statusrapport for besætningen.
 Stk. 2. Rapporten skal indeholde:
1) En samlet beskrivelse af de forhold, som har haft betydning for besætningens velfærds- og sundhedsmæssige status, herunder sygdomsforekomst, staldforhold, fodring og produktion, samt 2) evaluering af effekten af de gennemførte behandlinger og af det samlede medicinforbrug samt øvrige tiltag i henhold til handlingsplanerne.
 Stk. 3. Besætningsdyrlægen skal senest ved aftalens ophør udlevere rapporten til den besætningsansvarlige i underskrevet stand.
 Stk. 4. Statusrapporten kan dog udelades, hvis opsigelsen sker i forbindelse med skift mellem dyrlæger med samme praksisnummer.
§ 42. Den ansvarlige for besætningen skal opbevare rapporter, jf. § 39 og § 41, i mindst 2 år.
Rapporterne skal på forlangende umiddelbart kunne forevises for og udleveres til kontrolmyndigheden.
 § 43. Besætningsdyrlægen skal føre en journal med optegnelser for hver kontakt med besætningen.
 Stk. 2. Journalen skal indeholde:
1) Oplysninger om ordinerede og udleverede lægemidler, herunder præparatnavne, mængde, dosering og behandlingsperiode, samt til hvilke sygdomme, lægemidlerne skal anvendes, 2) oplysninger om de tilbageholdelsestider, der er meddelt over for den besætningsansvarlige, 3) kopi af den besætningsansvarliges optegnelser over lægemiddelanvendelse eller en opgørelse udfærdiget på baggrund af optegnelserne siden sidste rådgivningsbesøg, samt oplysninger om ikke forbrugte lægemidler, 4) resultater af laboratorieundersøgelser og anden dokumentation, som danner baggrund for rådgivningsarbejdet, 5) konklusioner på hvert rådgivningsbesøg, og 6) kopi af rapporter.
Stk. 3. Besætningsdyrlægen skal opbevare journalen i mindst 2 år.
På forlangende skal den originale journal umiddelbart forevises for og udleveres til kontrolmyndigheden.
 § 44. Når en anden dyrlæge, jf. § 33, udfører rådgivningsbesøg, skal denne dyrlæge senest 8 dage efter rådgivningsbesøget sende kopi af konklusioner for besøget, jf. § 43, stk. 2, nr. 5, og øvrige journaloptegnelser til besætningsdyrlægen.
Tilvalgsmodul 1 § 45. En aftale om sundhedsrådgivning med tilvalgsmodul 1 skal for besætninger placeret i kategorierne MGLP og TLP omfatte mindst 12 årlige rådgivningsbesøg, jf. dog stk. 2.
 Stk. 2. For besætninger, som kun består af slagtedyr (ungkvæg), og som er placeret i kategorierne MGLP og TLP, skal aftalen dog omfatte mindst 6 årlige rådgivningsbesøg.
 § 46. En aftale om sundhedsrådgivning med tilvalgsmodul 1 skal for besætninger placeret i kategori GLP omfatte mindst 9 årlige rådgivningsbesøg, jf. dog stk. 2.
 Stk. 2. For besætninger, som kun består af slagtedyr (ungkvæg), og som er placeret i kategori GLP, skal aftalen dog omfatte mindst 4 årlige rådgivningsbesøg.
 § 47. Et rådgivningsbesøg skal mindst omfatte de punkter, der er anført i bilag 3 og bilag 5, afsnit A.
 Stk. 2. Mindst hver 3. måned, i forbindelse med udarbejdelse af rapport, jf. § 39, skal et rådgivningsbesøg tillige omfatte de punkter, der er anført i bilag 5, afsnit B og C.
 § 48. Rapporten, jf. § 39, skal indeholde:
1) Beskrivelse af auditeringen af de punkter, der er nævnt i bilag 2, jf. dog § 35, stk. 3, 2) evaluering af den besætningsansvarliges efterlevelse af de dele af egenkontrolprogrammet, der er auditeret siden sidste rapport, 3) beskrivelse og vurdering af de punkter, der er nævnt i bilag 3, 4) sammenfatning af de punkter, der er nævnt i bilag 5, siden sidste rapport, 5) klinisk vurdering af sundhedstilstanden og udviklingen af besætningens sundhedstilstand i de seneste 3 måneder, 6) beskrivelse af de besætningsdiagnoser, som forventes at blive behandlingskrævende for ungkvæg i de kommende 3 måneder, 7) vurdering af, om de besætningsdiagnoser for ungkvæg, som fremgår af den seneste rapport, fortsat er aktuelle, 8) vurdering af iværksatte tiltag i henhold til aftalte handlingsplaner beskrevet i den seneste rapport, 9) vurdering af medicinforbruget på baggrund af besætningens sundhedstilstand og de opstillede besætningsdiagnoser samt den besætningsansvarliges optegnelser siden sidste rapport, og 10) aftalte handlingsplaner for de kommende 3 måneder på baggrund af nr. 4-9.
Stk. 2. For besætninger, som kun består af slagtedyr (ungkvæg), i kategorierne MGLP og TLP, jf. § 45, stk. 2, skal dyrlægen mindst udarbejde en rapport hver 4. måned.
For besætninger, som kun består af slagtedyr (ungkvæg), i kategori GLP, jf. § 46, stk. 2, skal dyrlægen mindst udarbejde en rapport hver 6. måned.
 § 49. Til besætninger, der er omfattet af en sundhedsrådgivningsaftale med tilvalgsmodul 1, kan dyrlægen ordinere eller udlevere receptpligtige lægemidler til den besætningsansvarlige til:
1) Behandling i indtil 35 dage til besætninger i kategorierne MGLP og TLP, i kategori GLP i indtil 42 dage og til besætninger, som kun består af slagtedyr (ungkvæg), i indtil 63 dage af de af besætningens ungkvæg, der må forventes at blive angrebet af en sygdom, som dyrlægen allerede har diagnosticeret i besætningen, og for hvilken der foreligger en besætningsdiagnose, 2) efterbehandling i indtil 5 dage af voksent kvæg for en sygdom, som dyrlægen selv har indledt behandlingen af på hvert enkelt dyr, 3) efterbehandling i indtil 5 dage af ungkvæg for en sygdom, for hvilken der ikke foreligger en besætningsdiagnose, og som dyrlægen har indledt behandlingen af på hvert enkelt dyr, og 4) behandling i indtil 5 dage af en gruppe af ungkvæg for en sygdom, for hvilken der ikke foreligger en besætningsdiagnose.
Tilvalgsmodul 2 § 50. En aftale om sundhedsrådgivning med tilvalgsmodul 2 skal for mælkeleverende besætninger med flere end 250 køer placeret i kategorierne MGLP og TLP omfatte mindst 52 årlige rådgivningsbesøg.
 Stk. 2. For besætninger med mellem 50 og 250 køer skal aftalen omfatte mindst 26 årlige rådgivningsbesøg.
 Stk. 3. For besætninger med færre end 50 køer skal aftalen omfatte mindst 12 årlige rådgivningsbesøg.
 § 51. En aftale om sundhedsrådgivning med tilvalgsmodul 2 skal for mælkeleverende besætninger med flere end 250 køer placeret i kategori GLP omfatte mindst 26 årlige rådgivningsbesøg.
 Stk. 2. For besætninger med mellem 50 og 250 køer skal aftalen omfatte mindst 18 årlige rådgivningsbesøg.
 Stk. 3. For besætninger med færre end 50 køer skal aftalen omfatte mindst 12 årlige rådgivningsbesøg.
 § 52. En aftale om sundhedsrådgivning med tilvalgsmodul 2 skal for ikke-mælkeleverende kvægbesætninger omfatte mindst 12 årlige rådgivningsbesøg.
 § 53. Et rådgivningsbesøg skal mindst omfatte de punkter, der er nævnt i bilag 3 og bilag 6, afsnit A.
 Stk. 2. Mindst hver 3. måned, i forbindelse med udarbejdelse af rapport, jf. § 58, skal et rådgivningsbesøg tillige omfatte de punkter, der er anført i bilag 6, afsnit B og C.
 § 54. Til besætninger, der er omfattet af en sundhedsrådgivningsaftale med tilvalgsmodul 2, kan dyrlægen ordinere eller udlevere receptpligtige lægemidler til den besætningsansvarlige til:
1) Behandling i indtil 35 dage af de af besætningens kvæg, der forventes at blive angrebet af en sygdom, som dyrlægen allerede har diagnosticeret i besætningen, og for hvilken der foreligger en besætningsdiagnose, 2) efterbehandling i indtil 5 dage af kvæg for en sygdom, for hvilken der ikke foreligger en besætningsdiagnose, og som dyrlægen har indledt behandlingen af på hvert enkelt dyr, og 3) behandling i indtil 5 dage af en gruppe af ungkvæg for en sygdom, for hvilken der ikke foreligger en besætningsdiagnose.
 § 55. Besætningsdyrlægen eller anden dyrlæge, jf. § 33, kan stille besætningsdiagnose for en sygdom i besætningen, når følgende betingelser dokumenteres at være opfyldt:
1) Sygdommen er regelmæssigt forekommende i besætningen, og 2) sygdommen er karakteriseret ved flere specifikt beskrevne symptomer.
 Stk. 2. Dyrlægen skal for hver besætningsdiagnose beskrive målsætning og handlingsplan med henblik på at reducere sygdommens forekomst i besætningen.
§ 56. Dyrlægen skal for hver besætningsdiagnose udlevere udførlig skriftlig instruktion til den ansvarlige for besætningen.
Instruktionen skal mindst omfatte følgende:
1) Beskrivelse af de undersøgelser, som den besætningsansvarlige skal foretage, 2) beskrivelse af de symptomer, som den besætningsansvarlige skal have konstateret med henblik på at bekræfte tilstedeværelse af besætningsdiagnosen, 3) eventuelle kritiske symptomer, som skal medføre, at dyrlægen tilkaldes, 4) forskrift, jf. § 2, nr. 15, og 5) eventuelle krav om udtagelse af mælkeprøve, jf. § 57, før behandling indledes.
 Stk. 2. Besætningsdyrlægen skal opbevare kopi af den udleverede instruktion i journalen, jf. § 43.
§ 57. Når dyrlægen i en forskrift vedrørende yverbetændelse foreskriver behandling med andre antibiotika end simple penicilliner, skal den besætningsansvarlige eller dyrlægen udtage mælkeprøve til bakteriologisk undersøgelse og resistensundersøgelse, før behandling indledes.
Mælkeprøven skal analyseres af dyrlægen eller af et laboratorium med en akkrediteret undersøgelse.
 Stk. 2. Hvis resultatet af analysen medfører, at behandlingen skal korrigeres, skal dyrlægen straks give meddelelse herom til den ansvarlige for besætningen.
 § 58. Rapporten, jf. § 39, skal indeholde:
1) Beskrivelse af auditeringen af de i bilag 2 nævnte punkter, jf. dog § 35, stk. 3, 2) evaluering af den besætningsansvarliges efterlevelse af de dele af egenkontrolprogrammet, der er auditeret siden sidste rapport, 3) beskrivelse og vurdering af de punkter, der er nævnt i bilag 3, 4) sammenfatning af indholdet, der er nævnt i bilag 6, siden sidste rapport, 5) klinisk vurdering af sundhedstilstanden og udviklingen af besætningens sundhedstilstand i de seneste 3 måneder, 6) beskrivelse af de besætningsdiagnoser, som forventes at blive behandlingskrævende i de kommende 3 måneder, 7) vurdering af, om de besætningsdiagnoser, som fremgår af den seneste rapport, fortsat er aktuelle, 8) vurdering af iværksatte tiltag i henhold til aftalte handlingsplaner beskrevet i den seneste rapport, 9) vurdering af medicinforbruget på baggrund af besætningens sundhedstilstand og de opstillede besætningsdiagnoser samt den besætningsansvarliges optegnelser siden sidste rapport, og 10) aftalte handlingsplaner for de kommende 3 måneder på baggrund af punkterne 4-9.
 § 59. Den ansvarlige for besætningen skal efterleve de instruktioner, jf. § 56, stk. 1, som dyrlægen har udleveret til brug for behandling af sygdomme, for hvilke der er stillet en besætningsdiagnose.
Kapitel 5 Straffe- og ikrafttrædelsesbestemmelser § 60. Med bøde straffes den, der overtræder § 4, stk. 1 og 2, § 5, stk. 1, §§ 7 og 8, § 9, stk. 2, § 10, § 15, §§ 17-23, § 25, §§ 27-32, § 33, stk. 2, § 34, stk. 2, §§ 35-40, § 41, stk. 1-3, og §§ 42-59.
 Stk. 2. På samme måde straffes den, der overtræder et vilkår fastsat i henhold til § 4, stk. 3 eller § 5, stk. 2.
Stk. 3. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 61. Bekendtgørelsen træder i kraft den 1. juli 2010.
 Stk. 2. Dog finder § 14, stk. 1, og § 15 først anvendelse fra den 1. september 2010.
 Stk. 3. Samtidig ophæves bekendtgørelse nr. 926 af 21. november 2003 om sundhedsrådgivningsaftaler for kvægbesætninger og bekendtgørelse nr. 1045 af 20. oktober 2006 om Ny Sundhedsrådgivning i kvægbesætninger.
 Stk. 4. Sundhedsrådgivningsaftaler, der er indgået før bekendtgørelsens ikrafttræden, forbliver dog i kraft indtil den 1. september 2010, med mindre der forinden er indgået sundhedsrådgivningsaftale efter denne bekendtgørelse.
