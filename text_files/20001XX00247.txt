Skriftlig fremsættelse (10. januar  

 2001) Erhvervsministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om erhvervsdrivende virksomheders  

 aflæggelse af årsregnskab m.v. (årsregnskabsloven).
(Lovforslag nr.
L 138).
 Forslag til lov om ændring af lov om  

 aktieselskaber, lov om anpartsselskaber, lov om erhvervsdrivende fonde, lov  

 om erhvervsdrivende virksomheder, lov om statsautoriserede revisorer og lov  

 om registrerede revisorer. (Ændringer som følge af lov om  

 erhvervsdrivende virksomheders aflæggelse af årsregnskab  

 m.v.).
(Lovforslag nr.
L 139).
Lovforslagene, hvoraf sidstnævnte er et  

 følgelovsforslag til førstnævnte primært  

 indeholdende konsekvensændringer i andre love, har til formål at  

 modernisere lovgivningen for årsregnskaber.
Reglerne i den  

 gældende årsregnskabslov og  

 årsregnskabsbekendtgørelse har på en række  

 fundamentale områder været uændret siden  

 årsregnskabslovens fremkomst i 1981, og er således ikke fulgt med  

 den betydelige udvikling i udlandet, herunder ikke mindst i de internationale  

 regnskabsstandarder.
I de kommende år må man forvente en  

 stærk international påvirkning af den danske økonomi.
Den  

 stigende internationalisering vil kræve, at der i større og  

 større omfang indføres internationale regnskabsregler.
Samtidig er der kommet nye brugere af årsregnskaber.  

 Disse nye brugere har ofte ikke den samme baggrund i regnskabsvæsen som  

 de traditionelle regnskabsbrugere.
Dette kræver, at såvel  

 indholdet i årsregnskaber i traditionel forstand, men også  

 indholdet i det stigende antal af andre beretninger om virksomhedens forhold,  

 som hører naturligt sammen med årsregnskabet, skal være  

 endnu mere rettet mod brugere med mindre regnskabsteknisk kunnen.
Blandt  

 andet derfor har verbal og ikke-finansiel information i langt højere  

 grad end tidligere betydning, når regnskabsbrugere skal træffe  

 økonomiske beslutninger om virksomheden.
Disse udviklingstræk gør det  

 nødvendigt at ændre de nuværende regnskabsregler  

 væsentligt, så danske virksomheder kan aflægge  

 årsregnskaber m.v. med kvalitet på højde med og efter  

 samme standarder som udenlandske virksomheder.
Derved kan virksomhederne  

 bedre drage fordel af finansiering via de udenlandske kapitalmarkeder,  

 ligesom rapporteringen kan danne grundlag for kreditvurdering i forbindelse  

 med international samhandel.
Grundlaget for lovforslagene er stadig de europæiske  

 selskabsdirektiver.
Ved at udnytte 4. direktivs rummelighed er der  

 indført en række elementer fra det værdibaserede  

 regnskabskoncept, som er det koncept, der nu anvendes internationalt.
Det  

 værdibaserede regnskabskoncept medfører, at årsregnskabet  

 i højere grad skal sigte mod at opgøre virksomhedens reelle  

 værdier fremfor som tidligere alene at tage udgangspunkt i historiske  

 kostpriser.
 Værdibaserede og fremadrettede regnskaber reducerer  

 ikke nødvendigvis regnskabsoplysningernes pålidelighed.  

 Markederne for mange aktiver og forpligtelser har nemlig de senere år  

 udviklet sig og udvikler sig stadig så meget, at virksomhederne i  

 fremtiden langt bedre kan opgøre aktivers og forpligtelsers  

 værdi til markedsbaserede værdier.
Den internationale standardudstedende organisation,  

 International Accounting Standards Committee, har udviklet en række  

 regnskabsstandarder på kerneområderne for regnskabsrapportering.  

 Den internationale sammenslutning af børstilsyn, International  

 Organisation of Securities Commissions, er gået ind for disse  

 kernestandarder som et regelsæt for alle børsnoterede  

 virksomheder, uanset på hvilken fondsbørs virksomheden er  

 noteret.
International Accounting Standards Committee viderefører  

 arbejdet med henblik på at udvikle standarder på alle  

 områder.
Deres standarder bygger på det værdibaserede  

 koncept.
 Europakommissionen har taget de internationale  

 regnskabsstandarder til sig og har foreslået, at alle  

 børsnoterede selskaber i EU skal følge standarderne.  

 Lovforslagene skal ses i lyset af, at også andre virksomheder end de  

 børsnoterede vil have behov for at leve op til mere  

 værdibaserede principper i regnskabsrapporteringen.
Forslaget til en ny årsregnskabslov bygger på  

 en rapport fra Regnskabsrådet, som er et rådgivende organ for  

 Erhvervs- og Selskabsstyrelsen med henblik på regnskabsmæssige  

 emner.
Forslaget følger i det store hele konklusionerne i rapporten.
 Lovforslagenes væsentligste elementer er:
Administrative lettelser -	Afskaffelse af pligten til at aflægge driftsøkonomisk  

 årsregnskab for små virksomheder uden begrænset  

 hæftelse og visse meget små virksomheder med begrænset  

 hæftelse.
 -	Årsregnskabsloven bygges op efter en byggeklodsmodel, som  

 bevirker, at loven især for de små virksomheder bliver mere  

 overskuelig.
-	Alle bestemmelser vedrørende årsregnskaber samles i  

 én lov.
Dog vil de finansielle virksomheder fortsat være  

 omfattet af særlovgivning på Finanstilsynets område.
 -	Afskaffelse af kravet om to revisorer i børsnoterede og  

 statslige selskaber.
Internationalisering -	Årsregnskabsloven tilpasses i stor  

 udstrækning de grundlæggende principper i de internationale  

 regnskabsstandarder IAS (International Accounting Standards). På denne  

 måde sikres det, at danske virksomheder kan følge den  

 internationale udvikling på regnskabsområdet.
 -	Erhvervs- og Selskabsstyrelsen kan fastsætte  

 pligt for de børsnoterede selskaber til at følge IAS fuldt ud.  

 Dette er i tråd med tendensen i andre europæiske lande og de  

 udmeldinger, som er kommet fra EU-kommissionen.
-	Der bliver givet mulighed for, at  

 årsregnskabslovens rammer kan udfyldes med standarder.
Standarderne vil  

 skulle udstedes af et privat organ udpeget af Erhvervs- og Selskabsstyrelsen.  

 De fleste andre europæiske lande har i lighed med USA og andre  

 industrialiserede lande allerede et sådant standardudstedende  

 organ.
Modernisering -	Årsregnskabet vil i højere grad vise  

 virksomhedens reelle værdier.
Balancen bliver mere aktuel, særlig  

 med hensyn til de finansielle aktiver, og flere immaterielle aktiver,  

 herunder goodwill, skal indgå i balancen.
-	Mellemstore og store virksomheder skal give  

 yderligere oplysninger om de risici, virksomheden er udsat for.
Herudover  

 skal de give oplysninger om deres videnressourcer, hvis de er af særlig  

 betydning for den fremtidige indtjening.
 -	Mellemstore og store virksomheder skal beskrive  

 virksomhedens påvirkning af det eksterne miljø og  

 foranstaltninger til forebyggelse, reduktion eller afhjælpning af  

 skader herpå.
-	Indsendelsesfristen for årsregnskaber til  

 Erhvervs- og Selskabsstyrelsen forkortes med én måned.
Dette  

 sker for at sikre regnskabsbrugerne aktuelle oplysninger.
 I lovforslagene indgår endvidere en modernisering af  

 reglerne om elektronisk indberetning m.v., der i overensstemmelse med  

 regeringens erhvervsstrategi .dk21 skal fremme den digitale forvaltning  

 (e-administration).
 Med disse bemærkninger, og idet jeg i øvrigt  

 henviser til lovforslagene og bemærkningerne til disse, skal jeg  

 anbefale forslagene til Folketingets velvillige behandling.
