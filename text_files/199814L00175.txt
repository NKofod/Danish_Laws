Betænkning Betænkning over Forslag til lov om ændring af lov om  

 miljøbeskyttelse (Opkrævning af gebyr for behandling af sager om  

 typegodkendelse m.v.) Udvalget har behandlet  

 lovforslaget i nogle møder og har herunder stillet  

 spørgsmål til miljø- og energiministeren, som denne har  

 besvaret skriftligt.
 Der er af et mindretal stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af Dansk  

 Folkepartis og Enhedslistens medlemmer) lovforslaget til vedtagelse  

 uændret.
Et mindretal inden for flertallet (Venstres og Det  

 Konservative Folkepartis medlemmer af udvalget) kan støtte  

 lovforslaget, da opkrævning af gebyr for typegodkendelse er normal  

 praksis.
Men mindretallet ønsker at understrege, at mindretallet  

 stemte imod lov om spildevandsrensning i det åbne land (lov nr. 325 af  

 14. maj 1997), der ligger til grund for lovforslaget, da det var en  

 unødvendig lov.
Mindretallet finder, at de kommunale myndigheder  

 allerede inden loven havde hjemmel til at skride ind mod forurenere i det  

 åbne land og var i stand til at indrette deres spildevandsplaner  

 på den miljømæssigt mest hensigtsmæssige  

 måde.
 Da mindretallet erkendte, at loven ville blive vedtaget af  

 et flertal i Folketinget, forsøgte mindretallet i lovbehandlingen at  

 sikre, at en typegodkendelse af minirenseanlæg blev etableret inden  

 lovens ikrafttræden med henblik på lodsejernes mulighed for at  

 kunne investere i tryghed til anlæg, der er på markedet.
 Det lykkedes ikke dengang, men når miljø- og  

 energiministeren har fremsat dette lovforslag om gebyr for en  

 typegodkendelse, tager mindretallet det naturligvis som udtryk for, at  

 ministeren nu finder tiden moden til at typegodkende  

 minirenseanlæg.
 Et mindretal (Dansk Folkepartis medlem af udvalget) indstiller  

 lovforslaget til forkastelse ved 3. behandling.
Lovforslaget giver ministeren hjemmel til at  

 fastsætte gebyrer for administration af en typegodkendelsesordning for  

 minirenseanlæg.
Disse minirenseanlæg skal tilsyneladende  

 løse små forureningsopgaver med spildevand fra husholdninger.  

 Dansk Folkeparti mener, at der allerede i dag findes gode, enkle, effektive  

 og billige løsninger på sådanne forureninger, og at der  

 derfor ikke er behov for lovgivning på området.
 Spildevandsproblemer fra husholdninger i det åbne  

 land løses i dag på en både miljørigtigt forsvarlig  

 og økonomisk fordelagtig måde.
Spildevandet ledes fra septiktanke til samlebrønde  

 og videre til faskiner, som mange steder er beplantet med buske.
Disse  

 optager det meste af spildevandet, de såkaldte rodzoneanlæg.  

 Husstanden afholder selv alle vedligeholdelsesudgifter og eventuel  

 slamsugning.
Denne metode til at løse små og mindre, lokale  

 spildevandsopgaver er både miljørigtig og økonomisk og  

 foregår endvidere uden kompliceret lovgivning og gebyrer til  

 staten.
 Dansk Folkeparti vil gerne være med til at  

 løse væsentlige forureningsproblemer, men finder ikke, at der  

 med det foreliggende lovforslag er tale om et forureningsproblem af en  

 størrelse, der er behov for at lovgive om.
 Et andet mindretal (Enhedslistens medlem af udvalget) indstiller  

 lovforslaget til vedtagelse med det af et mindretal stillede  

 ændringsforslag.
Ændringsforslag Af et mindretal (EL):
Til § 1 1) I nr. 1 indsættes efter det foreslåede § 7,  

 stk. 5, som nyt stykke:
»Stk. 6. Fastsættelse af betalingen skal afspejle resultatet  

 af en samlet miljøvurdering, således at de anlæg, som  

 medvirker til at nedsætte den samlede miljøbelastning mest,  

 afkræves den mindste betaling.« Det foreslåede stk. 6 bliver herefter stk. 7.
Til § 2 2) Paragraffen affattes således:
»§ 2 Stk. 1. Loven træder i kraft den 1. januar 1999,  

 jf. dog stk. 2.
Stk. 2. Miljø- og energiministeren  

 fastsætter tidspunktet for ikrafttræden af § 7, stk. 5-7, som  

 affattet ved denne lovs § 1, nr. 1, når de økologiske  

 spildevandsmetoder er færdigudviklet svarende til  

 standard-minirenseanlæggene.« Bemærkninger Til nr. 1 Ændringsforslaget stilles med henblik på at  

 optimere godkendelsesordningens mulighed for at medvirke til en samlet  

 nedsættelse af miljøbelastningen fra minirenseanlæg.
Det  

 er vigtigt at imødegå den situation, at en  

 miljøforbedring på ét punkt i kredsløbet  

 medfører en øget belastning på et andet punkt i  

 kredsløbet.
Derfor er det en væsentlig miljømæssig  

 forudsætning, at en godkendelsesordning baseres på en samlet  

 miljøvurdering, som tager stilling til alle dele af produktets  

 livscyclus, således at det sikres, at der f.eks. ikke anvendes  

 uønskede kemikalier i rensningsprocessen, eller at anlægget ikke  

 kræver et energiforbrug, som udløser en forurening at andet  

 sted.
Til nr. 2 Med ændringen forudsættes det, at ordningens  

 ikrafttræden udsættes, indtil de økologiske  

 spildevandsmetoder såsom separationstoiletter/komposttoiletter,  

 pilerenseanlæg og rodzoneanlæg m.v. er færdigudviklet  

 svarende til et standard-minirenseanlæg, således at de  

 økologiske spildevandsmetoder kan indgå i  

 typegodkendelsesordningen på lige fod med øvrige  

 præfabrikerede standardrenseanlæg.
Pernille Blach Hansen (S)  

Inger Bierbaum (S) Martin Glerup (S)
Lis Greibe (S)
Jens Peter Vernersen (S)   

 Steen Gade (SF) fmd.    Ebbe Kalnæs (CD)
Vibeke Peschardt (RV)
Søren Kolstrup (EL)
Hans Christian Schmidt (V)   

 Bodil Thrane (V) Jørgen Winther (V)
Jens Vibjerg (V)
Henriette Kjær (KF) nfmd.  

Frank Dahlgaard (KF)   

 Svend Aage Fauerholdt (DF)
Ole M.
Nielsen (KRF) Fremskridtspartiet havde ikke medlemmer i udvalget.
