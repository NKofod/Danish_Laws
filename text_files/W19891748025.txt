 En bevillingshaver opfyldte ikke kravet i hyrekørselsbekendtgørelsens  

 § 6 , stk. 1 om deponering af bevilling ved sygdom eller lignende.
 Tilbagekaldelsen ansås for uberettiget.
 I et udateret brev, der er modtaget i ministeriet den 6. januar 1989, har  

 De påklaget Greve Kommunes afgørelse af 19. december 1989, der er meddelt Dem  

 i kommunens brev af 22. december, om tilbagekaldelse af Deres bevilling (nr.  

 22-0023) til hyrekørsel.
 Kommunens afgørelse er truffet i medfør af § 8, stk. 1, i lov om  

 hyrekørsel, hvorefter en bevilling kan tilbagekaldes, såfremt indehaveren har  

 gjort sig skyldig igrov eller oftere gentagen overtrædelse af vilkårene for  

 bevillingen, af bestemmelserne i hyrekørselsloven eller af forskrifter  

 udstedt i medfør af loven.
Kommunen har begrundet afgørelsen med, at de har overtrådt § 6, stk. 1, i  

 bekendtgørelse af 14. september 1979 om hyrekørsel.
Denne bestemmelse  

 indebærer, at en bevillingshaver skal deponere sin bevilling, såfremt  

 vedkommende på grund af sygdom eller lignende i længere tid er afskåret fra  

 at udnytte sin bevilling.
Som hovedregel kan deponeringen ske i et tidsrum af  

 indtil 3 måneder.
 Efter det oplyste har De ikke undyttet Deres bevilling i perioden 17.  

 november - 19. december 1988, hvorefter kommunen traf beslutning om Deres  

 bevilling, idet De har undladt deponering.
 Som bekendt har ministeriet brevvekslet med kommunen om sagen, og De har  

 været partshørt over kommunens udtalelse af 12. januar 1989, hvoraf fremgår,  

 at De i en periode på ca. 1 1/2 måned i sommeren 1988 heller ikke udnyttede  

 Deres bevilling på grund af ophold i udlandet, og også i denne situation  

 undlod deponering.
De har således i to perioder ikke udnyttet Deres bevilling og har i begge  

 tilfælde undladt deponering af bevillingen.
Der foreligger således  

 overtrædelse af den ovenfor nævnte bestemmelse i hyrekørselsbekendtgørelsen.
 Uanset dette finder ministeriet imidlertid ikke, at dette vil kunne danne  

 grundlag for en tilbagekaldelse af Deres bevilling under hensyn til de i  

 sagen fremkomne oplysninger om de konkrete årsager til at bevillingen ikke  

 har været udnyttet og deponering har været undladt.
 Ministeriet omgør herefter kommunens afgørelse om tilbagekaldelse af Deres  

 bevilling.
Det tilføjes, at De herefter inden for en periode af 3 måneder på ny skal  

 udnytte Deres bevilling med et motorkøretøj, som De er registreret som ejer  

 af.
Hyrekørsel kan således ikke udføres med et leaset køretøj, og såfremt  

 dette sker vil der være tale om en overtrædelse af bestemmelserne om  

 hyrekørsel.
 Videre er det en betingelse, at De er tilsluttet et bestillingskontor og  

 har opfyldt betalingsforpligtelserne overfor kontoret.
 Greve Kommune har modtaget kopi af dette brev.
