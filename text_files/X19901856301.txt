 Aktiviteterne i en fond, der har til formål at fremme  

 selvfinansieringen for det almennyttige boligbyggeri, er ambipligtige.
 En fond rejste spørgsmål om, hvorvidt fondens aktiviteter er  

 bidragspligtige efter lov om arbejdsmarkedsbidrag (ambiloven).
Fonden er en selvejende instution, der er oprettet efter lov om  

 boligbyggeri.
Fondens formål er at fremme det almennyttige byggeris  

 selvfinansiering.
Fondens primære opgave er at yde lån til opførelse og ombygning m.v. i det  

 almennyttige boligbyggeri.
Udlånsmidlerne stammer fra lån, som stat og  

 kommuner yder fonden til videre udlån.
Derudover administrerer fonden forskellige tvungne og frivillige bidrag og  

 indskud fra boligselskaberne.
Fondens administrationsudgifter dækkes via  

 fondens indtægter, der primært er renteindtægter.
 Fonden gjorde gældende, at den ikke leverer ydelser mod vederlag, og at  

 dens virksomhed derfor ikke er omfattet af ambilovens § 1.
 Momsnævnet fandt, at fondens hovedaktiviteter er finansieringsvirksomhed,  

 finansieringsformidling og -administration, der er omfattet af ambilovens §  

 2, stk. 1, nr. 2. Nævnet traf afgørelse om at fonden er bidragspligtig.  

 Nævnet henviste herved til bemærkningerne til lovforslagets § 1, der lyder  

 således:
»Anden økonomisk virksomhed, der består i levering af ydelser mod  

 vederlag, omfatter bl.a. virksomheden i organisationer, foreninger, fonde,  

 selskaber m.fl., der mod kontingent eller lignende vederlag varetager  

 administrative opgaver eller fællesøkonomiske, herunder faglige formål for  

 medlemmerne.« Nævnet præciserede i afgørelsen tillige, at det ikke er afgørende for  

 bidragspligten for en fond, om den via en faktura direkte debiterer  

 modtageren et beløb/vederlag for sin ydelse, eller om indtægterne - som i den  

 konkrete sag - tilvejebringes ved indbetalinger fra de almennyttige  

 boligselskaber.
