Antaget, at oplysningstyperne hvorvidt man er enke/enkemand, og i hvor  

 mange år man i bekræftende fald har haft denne status, hvorvidt man har  

 sommerhus samt antal sygedage ved tidligere ansættelsesforhold ville være i  

 strid med bekendtgørelsens § 2, stk. 3. Endvidere udtalt, at oplysningstypen,  

 hvorvidt man nyder alkohol på arbejdspladsen ikke burde finde sted.
Desuden  

 udtalt, at en registrering af oplysninger vedrørende fysiske/psykiske meen  

 ikke måtte ske på en sådan måde, at sygdommens art blev angivet.
 Endelig udtalt, at registrering af personnummer måtte antages at være  

 i strid med lov om private registre § 4 a, stk. 1, jf. § 3, stk. 2.
Et firma påtænkte bl.a. at oprette et register til brug for virksomheder  

 m.v. i forbindelse med stillingsbesættelse.
Såfremt en virksomhed mente at  

 kunne drage fordel af registeret, skulle denne tilmelde sig registeret mod et  

 gebyr ved underskrivelse af en samarbejdserklæring.
Herefter ville  

 virksomheden i en aktuel ansættelsessituation kunne trække oplysninger fra  

 registeret om de enkelte ansøgere med det formål at kunne  

 kontrollere/supplere de af ansøgerne afgivne oplysninger.
Efterfølgende  

 skulle virksomhedens medarbejdere have tilsendt et oplysningskort  

 (»personlisten«) med henblik på, at disse skulle udfylde denne og  

 returnere den til firmaet, hvorefter man blev optaget i registeret med de  

 oplysninger, der fremgik af »personlisten«.
I forbindelse med virksomhedens tilmelding til firmaet ønskedes endvidere  

 registreret en række oplysninger om virksomheden.
Formålet med denne  

 registrering var bl.a. at kunne yde en service for de registrerede personer,  

 således at disse i en jobsøgningssituation kunne få en vis baggrundsviden om  

 den pågældende virksomhed gennem firmaet.
 Virksomheden blev herefter tildelt et kundenummer og et nøglenummer.
Det var påtænkt med medarbejderens accept at udføre stikprøvekontrol af de  

 afgivne oplysninger, ligesom medarbejderne skriftligt skulle give samtykke  

 til, at firmaet registrerede de af disse afgivne oplysninger.
Der var påtænkt  

 at indhente et generelt samtykke til videregivelse af oplysninger til  

 virksomheden.
 Tilmeldte virksomheder kunne herefter få udleveret oplysninger om  

 relevante personer i registeret, såfremt det var i ansættelsesøjemed.  

 Oplysningerne kunne gives til de af firmaet i den pågældende virksomhed  

 godkendte kontaktperson(er), som kunne oplyse firmanavn, kundenummer og  

 nøglenummer.
 Registertilsynet udtalte herefter for så vidt angik registreringer  

 vedrørende oplysninger om ægtestand, (enke/enkemand, samt i hvor mange år man  

 i bekræftende fald har haft denne status), boligforhold (sommerhus) samt  

 antal sygedage de sidste 3 år ved tidligere ansættelsesforhold at man fandt,  

 at en registrering af disse oplysningstyper ville være i strid med  

 bekendtgørelsens § 2, stk. 3.
 Registertilsynet lagde ved afgørelsen vægt på, at disse oplysninger efter  

 deres art ikke generelt kan antages at være af betydning for vurderingen af  

 stillingsbesættelsen.
 For så vidt angik registreringer af oplysninger om, hvorvidt man nyder  

 alkohol på arbejdspladsen, bemærkede Registertilsynet, at der ved en sådan  

 registrering er en risiko for, at det indiceres, at der foreligger  

 alkoholmisbrug, en oplysning, som er omfattet af forbudet mod registrering i  

 bekendtgørelsens § 2, stk. 1. Registertilsynet var derfor af den opfattelse,  

 at en sådan registrering ikke burde finde sted.
For så vidt angik registreringer af oplysninger om fysiske/psykiske meen  

 udtalte Registertilsynet, at man var af den opfattelse, at rubrikken i  

 »personlisten« vedrørende fysiske/psykiske meen ikke måtte  

 anvendes, således at sygdommens art blev angivet i rubrikken.
Tilsynet fandt,  

 at rubrikken alene måtte benyttes til markering ja/nej.
Registertilsynet  

 anmodede derfor firmaet om at udforme rubrikken vedrørende fysiske/psykiske  

 meen således, at den registrerede ved en ja/nej markering kunne anføre, om  

 denne led af fysiske/psykiske meen.
Registertilsynet lagde herved vægt på, at der på registreringstidspunktet  

 endnu ikke forelå en ansættelsessituation, som gjorde det muligt at vurdere,  

 hvorvidt mere konkrete oplysninger klart kunne siges at være nødvendige for  

 vurderingen af stillingsbesættelsen.
En uddybning af forholdet kunne herefter  

 eventuelt ske i forbindelse med en konkret ansættelsessituation.
 For så vidt angik registreringen af personnummer udtalte Registertilsynet,  

 at bestemmelsen i § 4 a, stk. 1, i lov om private registre, medførte, at  

 oplysning herom kun må registreres, når betingelserne i samme lovs § 3, stk.  

 2, var opfyldt.
 Registertilsynet fandt på den baggrund, at det ikke kunne antages at være  

 tilstrækkeligt til opfyldelse af nødvendighedsbetingelsen i lov om private  

 registre § 4 a, stk. 1, jf. § 3, stk. 2, at firmaet ønskede at registrere  

 personnummeret med henblik på indhentelse af referencer vedrørende de  

 registrerede hos offentlige myndigheder og private virksomheder m.v.
På den baggrund pålagde Registertilsynet i medfør af lov om private  

 registre § 23, stk. 1, firmaet at undlade at registrere personnummer samt  

 oplysningstyperne ægtestand (vedrørende enke/enkemand, samt i hvor mange år  

 man i bekræftende fald havde haft denne status), boligforhold (sommerhus),  

 personlige forhold vedrørende hvorvidt man nyder alkohol på arbejdspladsen,  

 og konkrete oplysninger om enkeltpersoners fysiske/psykiske meen, samt antal  

 sygedage de sidste 3 år under tidligere ansættelsesforhold.
Registertilsynet  

 pålagde endvidere i medfør af lov om private registre § 23, stk. 2, firmaet  

 at slette ovennævnte oplysningstyper i det omfang, registrering af disse  

 allerede var sket.
 Endelig pålagde Registertilsynet i medfør af lovens § 23, stk. 6, firmaet  

 at indhente skriftlig samtykke til registrering af oplysninger om den  

 pågældendes rent private forhold, som var påtænkt registreret i registeret,  

 jf. bekendtgørelsens § 2, stk. 2, samt at indhente skriftligt samtykke til  

 hver enkelt tilfælde af videregivelse, medmindre denne fulgte af anden  

 lovgivning, jf. bekendtgørelsens § 3.
 Registertilsynet udtalte afslutningsvis, at man var af den opfattelse, at  

 firmaet ikke kunne kræve betaling i forbindelse med opfordring om  

 registerindsigt, ligesom firmaet ikke kunne forlange, at en sådan opfordring  

 skulle indsendes skriftligt.
 (* 1) Registertilsynets Årsberetning 1991 side 133.
