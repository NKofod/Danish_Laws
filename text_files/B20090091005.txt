Kapitel 1   Anvendelsesområde og definitioner Kapitel 2   Obligatorisk og frivillig næringsdeklaration Kapitel 3   Udformning og præsentation af næringsdeklarationsoplysninger Kapitel 4   Straffe- og ikrafttrædelsesbestemmelser Bilag 1 Bilag 2 Bilag 3 Bekendtgørelse om næringsdeklaration m.v. af færdigpakkede fødevarer1) I medfør af § 11, stk. 2, § 15, § 19 og § 60, stk. 3, i lov nr. 526 af 24. juni 2005 om fødevarer fastsættes:
Kapitel 1 Anvendelsesområde og definitioner § 1. Bekendtgørelsen omfatter næringsdeklaration af færdigpakkede fødevarer bestemt til salg til den endelige forbruger og til storkøkkener som cateringvirksomheder, restauranter, hospitaler, kantiner og institutionskøkkener, jf. dog stk. 2.
 Stk. 2. Bekendtgørelsen omfatter ikke næringsdeklaration af kosttilskud, naturligt mineralvand, kildevand og emballeret drikkevand.
 Stk. 3. Bekendtgørelsen omfatter også fødevarer bestemt til særlig ernæring med forbehold af de specifikke regler, der er fastsat herom.
 § 2. I denne bekendtgørelse forstås ved:
 1) Færdigpakkede fødevarer: Fødevarer, som før og uden direkte sammenhæng med salg er indesluttet i en indpakning, der er bestemt til først at brydes af forbrugerne eller storkøkkener som cateringvirksomheder, restauranter, kantiner og institutionskøkkener.
2) Næringsdeklaration: Enhver oplysning på emballagen, som vedrører fødevarens indhold af a) energi, b) protein, c) kulhydrat, d) fedt, e) kostfibre, f) natrium, og g) vitaminer og mineraler som anført i bilag 1, når de forekommer i en betydelig mængde i overensstemmelse med bilag 1.
3) Ernæringsmæssig anprisning: Enhver angivelse på emballagen, i præsentationen eller i reklamer, som angiver, indikerer eller antyder, at en fødevare har særlige ernæringsmæssige egenskaber med hensyn til energi eller næringsstoffer.
En kvalitativ eller kvantitativ angivelse af et eller flere næringsstoffer er ikke en ernæringsmæssig anprisning, hvis der i fællesskabsregler eller nationale regler er fastsat krav om en sådan angivelse.
 4) Protein: Indholdet af protein beregnet efter formlen protein = totalt Kjeldahl-nitrogen x 6,25.
 5) Kulhydrat: Ethvert kulhydrat, som fordøjes og omsættes i menneskets stofskifte, herunder sukkeralkoholer.
6) Sukkerarter: Alle monosaccharider og disaccharider, som forekommer i en fødevare.
Sukkeralkoholer medregnes ikke.
 7) Fedt: Det samlede indhold af lipider, herunder phospholipider.
 8) Mættede fedtsyrer: Alle fedtsyrer uden dobbeltbinding.
 9) Enkeltumættede fedtsyrer: Alle fedtsyrer med én cis-dobbeltbinding.
 10) Flerumættede fedtsyrer: Alle fedtsyrer med cis, cis-methylen-afbrudte dobbeltbindinger.
 11) Kostfibre: Kulhydratpolymerer med tre eller flere monomerenheder, der hverken fordøjes eller absorberes i tyndtarmen hos mennesker, og som tilhører følgende kategorier:
a) spiselige kulhydratpolymerer, der forekommer naturligt i fødevaren, som den indtages, b) spiselige kulhydratpolymerer, der er udvundet af fødevareråvarer ved hjælp af fysiske, enzymatiske eller kemiske metoder, og som har en gavnlig fysiologisk virkning, der er dokumenteret ved almindeligt anerkendt videnskabelig evidens, eller c) spiselige syntetiske kulhydratpolymerer, som har en gavnlig fysiologisk virkning, der er dokumenteret ved almindeligt anerkendt videnskabelig evidens.
 12) Gennemsnitsværdi: Den værdi, der bedst repræsenterer den mængde næringsstof, som en given fødevare indeholder, og ved hvilken der tages hensyn til den margen, der skyldes sæsonmæssige variationer, forbrugsmønstre og andre faktorer, som kan have indflydelse på den faktiske værdi.
Kapitel 2 Obligatorisk og frivillig næringsdeklaration § 3. Næringsdeklaration skal anføres på fødevarens emballage, når en ernæringsmæssig anprisning er anført i mærkningen på, præsentationen af eller reklamen for en fødevare, jf. dog stk. 2.
 Stk. 2. Næringsdeklaration er ikke obligatorisk ved kollektive reklamekampagner.
 Stk. 3. Næringsdeklaration kan desuden anføres frivilligt.
§ 4. Der må kun anføres ernæringsmæssige anprisninger vedrørende 1) energiindholdet, 2) de næringsstoffer, som er nævnt i § 2, nr. 2, litra b-f, samt stoffer, der tilhører en af disse kategorier af næringsstoffer eller udgør bestanddele heraf, eller 3) de vitaminer og mineraler, som er nævnt i bilag 1, når de forekommer i betydelig mængde, jf. § 2, nr. 2, litra g.
§ 5. Ved næringsdeklaration skal følgende oplysninger gives om fødevarens totale indhold af 1) energi, protein, kulhydrat og fedt (Gruppe 1), eller 2) energi, protein, kulhydrat, sukkerarter, fedt, mættede fedtsyrer, kostfibre og natrium (Gruppe 2).
 Stk. 2. Oplysningerne skal anføres i den rækkefølge, som er nævnt i stk. 1.
 Stk. 3. Når en ernæringsmæssig anprisning vedrører sukkerarter, mættede fedtsyrer, kostfibre eller natrium, skal næringsdeklarationen omfatte de i stk. 1, nr. 2, nævnte oplysninger.
 § 6. I næringsdeklarationen må desuden angives mængden af et eller flere af følgende næringsstoffer:
 1) Stivelse.
 2) Sukkeralkoholer.
 3) Enkeltumættede fedtsyrer.
 4) Flerumættede fedtsyrer.
 5) Kolesterol.
 6) De vitaminer og mineraler, der er anført i bilag 1, når de forekommer i en betydelig mængde i overensstemmelse med bilag 1.
 § 7. Når en ernæringsmæssig anprisning vedrører stoffer, som tilhører de i § 5, stk. 1, og § 6 nævnte kategorier af næringsstoffer eller udgør bestanddele deraf, skal de anpriste næringsstoffer næringsdeklareres.
 Stk. 2. Når næringsdeklaration anføres frivilligt, må oplysningerne i § 5, stk. 1, kun suppleres med de næringsstoffer, som er nævnt i § 6.
 Stk. 3. Når fødevarens indhold af enkeltumættede fedtsyrer, flerumættede fedtsyrer eller kolesterol anføres, skal varens indhold af mættede fedtsyrer ligeledes deklareres, idet sidstnævnte oplysning dog ikke er en ernæringsmæssig anprisning i henhold til stk. 1.
Kapitel 3 Udformning og præsentation af næringsdeklarationsoplysninger § 8. Deklarationen af energi og indholdet af næringsstoffer skal anføres numerisk og i følgende enheder:
 1) Energi i kJ og kcal.
 2) Protein, kulhydrat, fedt (undtagen kolesterol), kostfibre og natrium i g.
 3) Kolesterol i mg.
 4) Vitaminer og mineraler i de enheder, der er angivet i bilag 1.
§ 9. Næringsdeklarationsoplysningerne skal angives pr. 100 g eller pr. 100 ml af varen.
Endvidere må disse oplysninger angives pr. afmålt ration anført på etiketten eller pr. portion, forudsat at antallet af portioner i pakningen er angivet.
 Stk. 2. De angivne mængder skal angives for fødevaren, således som den sælges.
 Stk. 3. Hvis det er hensigtsmæssigt, må oplysningerne gives for varen i tilberedt stand, forudsat at tilberedningsmåden er beskrevet tilstrækkeligt detaljeret, og at oplysningerne vedrører varen, således som den forudsættes konsumeret.
 Stk. 4. Oplysninger om vitaminer og mineraler, jf. § 6, nr. 6, skal ligeledes angives i procent af den anbefalede daglige tilførsel (ADT), jf. bilag 1.
 § 10. De deklarerede værdier skal være gennemsnitsværdier fastsat på én af følgende måder:
 1) Producentens analyse af fødevaren.
2) Beregning udført på grundlag af kendte eller faktiske gennemsnitsværdier vedrørende de anvendte ingredienser 3) Beregninger på grundlag af sædvanligt fastlagte og accepterede data.
 § 11. Den deklarerede energiværdi skal beregnes ved anvendelse af de omregningsfaktorer, som er nævnt i bilag 2.
 § 12. Når sukkerarter, sukkeralkoholer eller stivelse deklareres, skal denne deklaration følge umiddelbart efter deklarationen af kulhydrat, og som angivet i bilag 3.
 Stk. 3. Alle næringsstoffer i stk. 1 og 2 skal angives i gram (g), kolesterol dog i milligram (mg).
§ 13. Næringsdeklarationsoplysningerne skal være anført på ét sted i tabelform med tallene under hinanden.
Hvis pladsen ikke er tilstrækkelig, skal oplysningerne anføres i lineær form.
Stk. 2. Deklarationen skal være 1) anført på et iøjnefaldende sted, 2) let læselig, 3) klart synlig, 4) uudslettelig, og 5) anført på dansk eller på andre sprog, der kun ved uvæsentlige forskelle i stavning adskiller sig fra dansk Stk. 3. Stk. 2, nr. 5, forhindrer ikke, at oplysningerne anføres på flere sprog.
Kapitel 4 Straffe- og ikrafttrædelsesbestemmelser § 14. Med bøde straffes den, der overtræder § 3, stk. 1, §§ 4-12 eller § 13, stk. 1 eller 2.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 15. Bekendtgørelsen træder i kraft den 1. oktober 2009.
 Stk. 2. Samtidig ophæves bekendtgørelse nr. 198 af 20. marts 1992 om næringsdeklaration m.v. af færdigpakkede levnedsmidler.
 Stk. 3. Produkter, som opfylder kravene i bekendtgørelse nr. 198 af 20. marts 1992 om næringsdeklaration m.v. af færdigpakkede levnedsmidler, kan sælges til og med den 30. oktober 2012.
Fødevarestyrelsen, den 24. september 2009 Esben Egede Rasmussen / Anette Flensborg Bilag 1 Vitaminer og mineraler, som kan deklareres, og den anbefalede daglige tilførsel (ADT) Generelt bør et indhold på 15 % af den i dette bilag anførte anbefalede tilførsel i 100 g eller 100 ml eller pr. pakning, hvis denne kun indeholder en enkelt portion, lægges til grund ved bestemmelsen af, hvad der udgør en »betydelig mængde«.
Bilag 2 Omregningsfaktorer til beregning af energiindhold Bilag 3 Kulhydrat- og fedtbestanddeles rækkefølge i næringsdeklarationen Når sukkerarter, sukkeralkoholer eller stivelse deklareres, skal følgende rækkefølge anvendes Når mængden og/eller typen af fedtsyrer og/eller mængden af kolesterol deklareres, skal følgende rækkefølge anvendes 1) Bekendtgørelsen indeholder bestemmelser, der gennemfører Rådets direktiv nr. 90/496/EØF af 24. september 1990 om næringsdeklaration af levnedsmidler (EF-Tidende 1990 L 276, s. 40), Kommissionens direktiv 2003/120/EF af 5. december 2003 om ændring af direktiv 90/496/EØF om næringsdeklaration af levnedsmidler (EU-Tidende 2003, L 333, s. 51), og Kommissionens direktiv 2008/100/EF af 28. oktober 2008 om ændring af Rådets direktiv 80/496/EØF om næringsdeklaration af levnedsmidler for så vidt angår daglig tilførsel, energiomregningsfaktorer og definitioner (EF-Tidende 2008, L 285, s. 9).
