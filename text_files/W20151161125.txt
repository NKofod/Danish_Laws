Offererstatningslovens § 6 a - nedsættelse på grund af egen skyld eller accept af risiko, nævnets j.nr. 15-520-07432 Skadevolder blev dømt for overtrædelse af straffelovens § 249 ved uagtsomt at have tilføjet ansøger betydelig skade på legeme eller helbred ved at have ført en personbil, hvori ansøger var passager, på særlig hensynsløs måde, idet han på en nærmere angivet strækning kørte kap- og væddekørsel med en anden personbil og blandt andet med høj hastighed, der ikke var afpasset efter forholdene, førte bilen ad smalle veje med mange sving, begrænset oversigt og nedsat sigtbarhed grundet mørke, hvorved han til sidst mistede herredømmet over bilen og først påkørte et byskilt i den ene side af vejen og dernæst et træ i den anden side af vejen.
 Nævnet afslog ansøgningen, idet nævnet fandt, at ansøger ved at have deltaget i den i sagen omhandlede bilkørsel under de omstændigheder, som var gengivet i forklaringerne i retten, havde udvist en sådan grad af egen skyld og accept af risiko for personskade, at erstatningen måtte bortfalde i medfør af offererstatningslovens § 6 a.
Nævnet lagde blandt andet vægt på, at et uafhængigt vidne i retten havde forklaret, at der i situationen var blevet lagt an til, at der skulle køres stærkt, og at der blev kørt om kap om, hvem der kom først.
Ansøger havde for retten forklaret blandt andet, at der blev kørt en form for ræs fra begyndelsen, at han ikke benyttede sele den pågældende dag, og at han under kørslen blev nervøs for, at bilen skulle skride ud, og at de skulle køre galt.
