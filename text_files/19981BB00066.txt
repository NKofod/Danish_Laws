Fremsat den 1. december 1998 af  

 Ole Sohn (SF), Margrete Auken (SF),  

 Aage Frandsen (SF) og Jes Lunde (SF) Forslag til folketingsbeslutning om en spillestedslov Med henblik på at fremme den rytmiske musik  

 pålægger Folketinget regeringen inden den 1. marts 1999 at  

 fremsætte forslag om en spillestedslov med udgangspunkt i de ideer og  

 forslag, der er beskrevet i Statens Musikråds rapport »Forslag til  

 spillestedslovgivning« fra marts 1998.
Bemærkninger til forslaget Det er forslagsstillernes opfattelse, at den  

 rytmiske musik i alle dens mangfoldige udtryksformer fortjener at blive  

 blåstemplet som en selvstændig kunstform til gavn og glæde  

 for publikum, musikere og spillesteder.
 Det er ligeledes forslagsstillernes opfattelse, at de  

 grundlæggende tanker og forslag, der ligger i Statens Musikråds  

 rapport, om at styrke koncert- og spillestedernes betydning for hele det  

 rytmiske musikmiljø, er perspektivrige og bør fremmes.
 Forslagsstillerne ser ti gode grunde til at  

 gennemføre en spillestedslovgivning:
 En spillestedslov vil være en anerkendelse og en sikring af  

 rytmisk musik som en vigtig og ligeværdig kunstnerisk genre.
 En spillestedslov sikrer, at den danske levende musik udvikles som et  

 modspil til udenlandsk musik og elektronisk formidling.
En spillestedslov vil være en naturlig konsekvens af den store  

 succes, det har været at etablere et velfungerende uddannelsessystem  

 for rytmisk (og anden) musik: musikskoler, musikalske grundkurser,  

 konservatorier.
En spillestedslov vil kunne fuldende dette musikalske  

 økosystem.
 En spillestedslov vil være en direkte støtte til de  

 mange højt kvalificerede danske musikere og sikre dem bedre  

 arbejdsvilkår og udviklingsmuligheder.
En spillestedslov vil sikre, at den rytmiske musik ikke længere  

 gøres afhængig af bar- og diskoteksdrift.
Alle erfaringer tyder  

 på, at en øget støtte ikke virker konkurrenceforvridende,  

 men tværtimod styrker musikprofilen på spillestederne til fordel  

 for bardrift m.m.
Længe har der været opmærksomhed på behovet  

 for en samlet løsning af områdets problemer, men en  

 spillestedslov er igen og igen blev udskudt, hvilket også var  

 tilfældet ved den sidste musiklovsrevision.
Senest har også Peter  

 Duelunds kulturpolitiske udredning gjort opmærksom på behovet for  

 en løsning.
For første gang nogen sinde foreligger der nu et samlet,  

 velbearbejdet og veldokumenteret forslag til en samlet løsning.
Et  

 forslag, der er baseret på flere års udredningsarbejde,  

 forsøgsordninger og samarbejdserfaringer mellem kommuner, amter og  

 musikorganisationer.
 For første gang nogen sinde foreligger der et forslag, som det  

 rytmiske musikliv i hovedtræk står samlet bag.
 Forslaget baserer sig på forskellige forsøgsordninger,  

 gennemført af bl.a. musikrådet i Dansk Musiker Forbund, og  

 forslagets to dele sikrer både bredden og toppen igennem henholdsvis en  

 honorarstøtteordning og en driftsstøtte.
 En spillestedslov vil sikre, at dansk levende musik udvikler sig, og  

 er dermed af afgørende betydning for Danmarks placering i det  

 internationale musikliv.
 Med et udspil fra regeringen senest den 1. marts 1999 kan  

 en ny spillestedslov vedtages i indeværende folketingsår,  

 således at loven kan få virkning fra 1. januar 2000.
 Forslagsstillerne er dog indstillet på at  

 tilføre spillestedsområdet flere penge allerede for  

 finansåret 1999.
 Forslagsstillerne er åbne for, at en kommende  

 spillestedslovgivning indarbejdes som et område i musikloven, blot der  

 sikres en særskilt bevilling, der er øremærket til  

 spillestedsområdet.
Skriftlig fremsættelse Ole Sohn (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en  

 spillestedslov.
(Beslutningsforslag nr.
B 66).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
