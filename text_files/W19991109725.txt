Registreringsafgift Reference:
RGAL § 4 og § 5 A klagede over, at told- og skatteregionen havde opkrævet yderligere  

 registreringsafgift, 30.525 kr., idet køretøjet ikke var anset  

 for omfattet af lov om registreringsafgift (RGAL) § 5.
 Det var oplyst, at klageren ejede en Toyota Hi-Ace, der ved  

 indregistreringen blev afgiftsberigtiget som en varebil omfattet af RGAL § 5,  

 stk. 2. Han anskaffede køretøjet i februar 1996  

 (køretøjet var første gang indregistreret den  

 5.3.1986).
Det var videre oplyst, at køretøjet den 25.5.1998 blev  

 kontrolleret af politiet, der optog rapport vedrørende  

 overtrædelse af RGAL, idet der ved samme lejlighed blev taget  

 fotografier af køretøjets indretning.
Af fotografierne fremgik,  

 at der langs siderne i køretøjets varerum var installeret to  

 lange kasser eller bænke, og at der var lagt hynder ovenpå  

 bænkene.
Imellem bænkene var anbragt et bord, og i den ende af  

 varerummet, der stødte op til adskillelsen til førerrummet var  

 anbragt et antal små løse kasser og spande.
I varerummets  

 bagende var monteret gardiner, der kunne trækkes for, således at  

 de dækkede bagruden.
På gulvet mellem bænkene lå et  

 gulvtæppe, der var skåret til, således at det ikke gik ind  

 under bænkene.
Af politirapporten fremgik bl.a., at køretøjet blev  

 ført af klagerens søn, og at klagerens ægtefælle  

 var passager, da de blev standset af politiet.
Det blev forklaret, at de var  

 på vej hjem til bopælen efter at have været på  

 arbejde med rengøring for andre.
Bænkene var primært  

 lavet, så diverse rengøringsmidler kunne stå fast uden at  

 rutsche frem og tilbage, når de kørte.
Sæderne kunne  

 løftes af, og der stod diverse rengøringsmidler m.v. i dem.
Det  

 blev videre forklaret, at varerummet også blev benyttet af dem selv i  

 forbindelse med indtagelse af morgenmad eller kaffe, og sommetider fik de en  

 blunder på dem.
Det er i politirapporten angivet, at klageren havde  

 forklaret, at han indrettede køretøjet med bænkene  

 omkring maj 1996 efter mundtlig aftale med told- og skatteregionen, idet han  

 havde taget telefonisk kontakt til told- og skatteregionen og her fået  

 mundtlig tilladelse til at indrette køretøjet på denne  

 måde.
 Told- og skatteregionen havde den 10.11.1998 besigtiget  

 køretøjet, hvorved det var konstateret, at de omhandlede  

 bænke var fastholdt af stålskinner, der var skruet fast i bunden  

 af bilen, men at de kunne løftes uden anvendelse af  

 værktøj.
Told- og skatteregionen havde fundet, at køretøjet med den  

 omhandlede indretning ikke kunne anses for utvivlsomt indrettet og  

 konstrueret til godstransport, jf.
RGAL § 5, stk. 2. Det var til  

 støtte herfor bl.a. anført, at køretøjet ikke  

 måtte være forsynet med fastmonterede arrangementer, der kunne  

 anvendes til siddeplads eller lignende.
Ved den pågældende  

 indretning af lastrummet var der tale om en overtrædelse af RGAL § 27,  

 stk. 1, nr. 4, og den pågældende overtrædelse  

 medførte, jf. § 5, stk. 5, pligt til afgiftsberigtigelse efter § 4  

 (fuld afgift), når betingelserne for afgiftsberigtigelse efter § 5 ikke  

 længere var til stede.
Da bilen havde været anvendt med den  

 pågældende indretning i perioden fra maj 1996 til maj 1998, var  

 betingelserne for afgiftsberigtigelse efter § 5 ikke længere til stede.  

 Da bilens foreløbige værdi var fastsat til 19.000 kr., kunne  

 depositum for registreringsafgiften efter RGAL § 4 beregnes til 30.525 kr.  

 Vedrørende klagerens oplysninger om, at han havde fået  

 tilladelse af told- og skatteregionen til den omhandlede indretning, var det  

 anført, at en eventuel tilladelse til speciel indretning af lastrummet  

 krævede en fremstilling af bilen, ligesom en sådan tilladelse  

 skulle være skriftlig.
Klageren havde bl.a. anført, at der ikke var noget, som var  

 fastmonteret i bilens lastrum, men at bænkene og bordet var  

 løststående.
Han havde en gang i mellem brug for hele  

 varerummet, og så kunne han nemt med et snuptag løfte  

 bænkene ud.
Hvis han nu i stedet for disse løststående  

 bænke havde lavet hylder i begge sider, så skulle disse  

 være fastmonterede (boltet og skruet fast), og dette ville være  

 meget upraktisk for ham, når han skulle bruge hele varerummet, for  

 så var det et større arbejde med af- og påmontering.  

 Derfor havde han indrettet bilen, som han havde gjort.
Han havde videre  

 forklaret, at det ikke var korrekt, at bænkene blev lavet i maj 1996,  

 men at han lavede dem i maj/juni 1997. Det var heller ikke korrekt, at hans  

 søn og kone havde sagt, at de sommetider fik en blunder på  

 bænkene.
Klageren havde videre bl.a. anført, at han havde indrettet bilen,  

 således som han mundtlig fik at vide fra forhandleren, Told og Skat  

 samt fra politiet, at han gerne måtte.
Han fik ikke noget at vide om,  

 at der skulle en skriftlig tilladelse til.
Han fik at vide, at det for alle  

 dem, han adspurgte, var ligegyldigt, hvordan han indrettede bilen, bare det  

 ikke var boltet eller fastmonteret.
 Landsskatteretten udtalte:
 Ifølge RGAL § 5, stk. 2, skulle der betales nedsat  

 registreringsafgift for biler med tilladt totalvægt over 2 t, men ikke  

 over 4 t, som utvivlsomt var konstrueret og indrettet til godstransport.  

 Disse biler måtte ikke benyttes til befordring af personer uden for  

 førerrummet, medmindre der var tale om befordring af personer, som  

 arbejdede i ejerens virksomhed, til eller fra den arbejdsplads, hvor de  

 skulle anvende det medbragte materiel.
Retten fandt, at det efter den foreliggende dokumentation måtte  

 lægges til grund, at køretøjet i hvert fald på  

 tidspunktet for politirapportens optagelse ikke opfyldte betingelserne i RGAL  

 § 5 om utvivlsomt at være indrettet til godstransport.
Der henvistes  

 til, at der i varerummet var placeret bænke, der kunne udgøre  

 yderligere siddepladser, og at der var lagt hynder ovenpå disse  

 bænke, samt placeret et bord i mellem bænkene.
Retten  

 bemærkede i denne forbindelse videre, at der ikke var grundlag for at  

 antage, at der alene var tale om en rent midlertidig indretning af  

 varerummet, men at det i overensstemmelse med klagerens forklaring  

 måtte lægges til grund, at indretningen blev foretaget senest i  

 maj/juni 1997, og at varerummet siden havde været permanent indrettet  

 på den omhandlede måde.
 Retten fandt således, at det var med rette, at  

 køretøjet var anset for omfattet af RGAL § 4.
 Retten fandt endvidere, at klageren ikke havde opnået en for  

 afgiftsmyndighederne bindende forventning om, at køretøjet med  

 den omhandlede indretning kunne anses for omfattet af RGAL § 5, stk. 2, idet  

 der herved bl.a. var henset til, at der alene var tale om en telefonisk  

 henvendelse til told- og skatteregionen, og at det ikke kunne anses for  

 dokumenteret eller sandsynliggjort, at den omhandlede telefoniske meddelelse  

 var af en sådan klar og utvetydig karakter, at den var egnet til at  

 bibringe klageren en for afgiftsmyndighederne bindende forventning.
 Den påklagede afgørelse blev stadfæstet.
