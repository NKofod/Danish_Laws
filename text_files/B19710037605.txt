§ 1.  For eksaminander ved handelsmedhjælpereksamen,  

 handelseksamen og højere handelseksamen, som er talehæmmede, svagtseende,  

 svagthørende, læseretarderede (ordblinde) eller spastisk lammede, eller som  

 lider af et tilsvarende handicap, kan der dispenseres fra den i § 2, stk. 1 i  

 bekendtgørelse nr. 426 af 9. oktober 1970 om karaktergivning i  

 handelsskolerne givne særlige regel, hvorefter summen af de to laveste  

 karakterer + gennemsnittet af de øvrige karakterer skal være mindst 13, for  

 at eksamen er bestået.
Sådan dispensation meddeles af  

 undervisningsministeriet, direktoratet for erhvervsuddannelserne, efter  

 ansøgning i hvert enkelt tilfælde og kun under følgende betingelser:
a.
Handicapets tilstedeværelse, art og grad skal være dokumenteret ved  

 erklæring fra en med hensyn til det pågældende handicap sagkyndig  

 (skolepsykolog, konsulent for specialundervisning, læge m.v.). Erklæringen  

 skal tillige indeholde oplysning om, ved hvilke præstationer handicapet  

 medfører vanskeligheder for eleven.
b.
Mindst den ene af de to laveste karakterer skal være givet i et fag, i  

 hvilket handicapet medfører væsentlige vanskeligheder for eksaminanden.
 Stk. 2.  Direktoratet kan endvidere i ganske særlige  

 tilfælde dispensere fra den i stk. 1, 1. punktum nævnte regel, for så vidt  

 angår eksaminander, der ikke har dansk som modersmål, og som af denne grund  

 har væsentlige vanskeligheder i forbindelse med eksamenspræstationen i et  

 eller flere fag.
 § 2.  Ansøgningen om dispensation efter § 1 indsendes  

 til undervisningsministeriet, direktoratet forerhvervsuddannelserne, gennem  

 den skole, der har forberedt eksaminanden til eksamen, tillige med en  

 udtalelse fra skolen med oplysning om eksaminandens eksamenskarakterer, samt  

 om eksaminanden har fået dispensation fra reglerne om undervisning eller  

 eksamen, og om han har fået eller søgt særlig undervisning på grund af sit  

 handicap.
 § 3.  Når eksamen er bestået med dispensation efter  

 denne bekendtgørelse, forsynes eksamensbeviset med følgende påtegning:
 »På grund af ------ (eksaminandens navn)»s ------ (handicapets  

 art) er der dispenseret fra kravet i § 2, stk. 1 i bekendtgørelse af 9.  

 oktober 1970 om karaktergivning i handelsskolerne om, at summen af de laveste  

 karakterer + gennemsnittet af de øvrige skal være mindst 13«.
 § 4.  Denne bekendtgørelse anvendes ved  

 handelsmedhjælpereksamen, handelseksamen og højere handelseksamen fra samme  

 tidspunkter, som reglerne i bekendtgørelse af 9. oktober 1970 om  

 karaktergivning i handelsskolerne finder anvendelse ved de pågældende  

 eksaminer.
 Undervisningsministeriet, den 10 august  

 1971.
 Helge Larsen.
/J.
Munck-Hansen.
