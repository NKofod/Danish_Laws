Ankestyrelsens principafgørelse F-1-04 om forvaltningsret - retten til at forlange udsættelse og afgive udtalelse - pension Resume:
 Nævnets afgørelse - og kommunens remonstrationsafgørelse - blev ophævet, idet afgørelse blev truffet uden at afvente partens udtalelse i sagen efter at der var givet aktindsigt.
 Love:
Forvaltningsloven - lov nr. 571 af 19. december 1985 - § 11, stk. 1 og § 21, stk. 1 Sagsfremstilling:
En førtidspensionist søgte om genoptagelse af sin sag og modtog afslag herpå.
Efter aktindsigt ankede han sagen og meddelte, at han manglede nogle akter og ville vende tilbage med endelige kommentarer til sagen, når han havde haft lejlighed til at gennemse samtlige akter. 6 dage senere genvurderede kommunen sagen og oversendte den til nævnet.
Nævnet kvitterede for modtagelse af sagen, og klager anmodede om aktindsigt i de resterende akter og forbeholdt sig ret til at vende tilbage med yderligere dokumentation.
Nævnet sendte kopi af akterne og afgjorde sagen 1 1/2 måned senere.
I afgørelsen blev det bemærket, at der ikke var modtaget yderligere fra klager, og at sagen kunne afgøres på det foreliggende grundlag, da en genoptagelse vurderes på de ved pensionstilkendelsen foreliggende oplysninger.
 I klagen til Ankestyrelsen blev det anført, at afgørelsen blev truffet efter 8 uger, men at klager havde regnet med at have 3 måneder (nævnets annoncerede sagsbehandlingstid) til at komme med yderligere bemærkninger.
Sagen blev behandlet i principielt møde med henblik på afklaring af hvilken betydning der har for en afgørelses gyldighed, at den er truffet uden at afvente en bebudet udtalelse fra klager, jfr. forvaltningslovens § 11, stk. 1 og § 21. stk. 1 Afgørelse:
 Ankestyrelsen ophævede nævnets afgørelse og kommunens remonstrationsafgørelse og hjemviste sagen til kommunen til ny remonstrationsafgørelse efter at have afventet yderligere oplysninger fra klager.
 Ankestyrelsen lagde vægt på, at forvaltningslovens krav efter § 11, stk. 1 og § 21, stk. 1 ikke var overholdt og at det ikke var sandsynliggjort at den manglende overholdelse var uden betydning for sagens afgørelse.
 Ankestyrelsen bemærkede i den forbindelse, at selv om afgørelsen i genoptagelsessager skal træffes på grundlag af forholdene på tilkendelsestidspunktet, kan borgeren have oplysninger/bemærkninger til de akter, der forelå ved tilkendelsen og til forholdene i øvrigt på dette tidspunkt.
