 Resumé  


  

 En journalist klagede i juni 1990 over, at Finansministeriet endnu ikke  

 havde truffet afgørelse i anledning af hans begæring af 9. februar 1990 om  

 aktindsigt i sagen vedrørende privatisering af Statsanstalten for  

 Livsforsikring.  

 Ved Finansministeriets afgivelse af udtalelse til ombudsmanden den 6. juli  

 1990 meddelte ministeriet, at det ikke var muligt at oplyse, hvornår  

 anmodningen  

 om aktindsigt kunne forventes besvaret.
 Ombudsmanden udtalte i skrivelse af 16. august 1990 - da der var  

 gået mere end 6 måneder - at behandlingstiden lå klart udenfor grænsen for  

 det acceptable. (J. nr. 1990-967-23).
 Uacceptabel sagsbehandlingstid i aktindsigtssag.
 En journalist, A, klagede i juni 1990 over, at Finansministeriet  

 endnu ikke havde truffet afgørelse i anledning af hans begæring i skrivelse  

 af 9. februar 1990 om aktindsigt i sagen vedrørende privatisering af  

 Statsanstalten  

 for Livsforsikring, samt over at ministeriet ikke havde meddelt, hvornår  

 ministeriet forventede at kunne træffe en afgørelse i sagen.
 Det fremgik af de foreliggende oplysninger, at A's begæring om  

 aktindsigt blev modtaget af Finansministeriet den 12. februar  

 1990. A  

 anførte, at begæringen  

 omfattede "alle i sagen tilgængelige akter, herunder embedsmandsværkets  

 juridiske forarbejder og korrespondance med Statsanstaltens direktion".  

 A  

 anmodede om, at aktindsigten blev meddelt snarest, og henviste herved til  

 "den opmærksomhed, der aktuelt er om sagen".
Finansministeriet forelagde telefonisk A's begæring for Statsanstalten,  

 der i skrivelse af 20. februar 1990 fremkom med en udtalelse.
Statsanstalten  

 anmodede om, at oplysninger om anstaltens forretningsforhold ikke blev  

 udleveret, uden forinden at være forelagt Statsanstalten.
Af et notat vedrørende en telefonsamtale med A den 21. februar  

 1990 fremgår, at A blev orienteret om, at der ville gå endnu nogen tid, før  

 ministeriet kunne besvare A's anmodning, og at dette skyldtes aktmaterialets  

 omfang,  

 sammenholdt med, at ministeriet for hvert enkelt dokument skulle vurdere, om  

 det indeholdt oplysninger, der var undtaget fra aktindsigt.
Ministeriet  

 henviste herved til fortrolighed med hensyn til Statsanstaltens  

 forretningsforhold  

 og hensynet til statens økonomiske interesser i forbindelse med salget af  

 Statsanstalten.
På forespørgsel oplyste ministeriet, at der snarere ville gå  

 14 end 8 dage, før A fik svar, idet ministeriet samtidig tilføjede, at A  

 eventuelt ville få aktindsigt "pø om pø", efterhånden som  

 ministeriet  

 gennemgik akterne.
 Den 26. marts 1990 orienterede Finansministeriet A's kollega  

 om, at det ikke var muligt at besvare begæringen om aktindsigt foreløbigt.
Det fremgår videre af et notat fra den 4. maj 1990, at ministeriet  

 telefonisk over for A beklagede, at ministeriet endnu ikke havde truffet  

 afgørelse i sagen.
Ministeriet henviste på ny til det omfattende  

 dokumentmateriale  

 samt til travlhed i forbindelse med Folketingets behandling af lovforslaget  

 om  

 privatiseringen og efterfølgende travlhed i forbindelse med forberedelsen af  

 salget af Statsanstalten.
Ministeriet oplyste, at det forventede at kunne  

 træffe afgørelse ved udgangen af maj måned.
Ministeriet forespurgte, om A var  

 specielt interesseret i bestemte oplysninger, for så ville ministeriet  

 behandle  

 dokumenter herom forlods.
A kunne ikke udpege noget bestemt og henviste  

 herved  

 til, at A ikke vidste, hvad dokumenterne indeholdt.
Da A ikke havde modtaget svar ved udgangen af maj måned,  

 rykkede A den 8. juni 1990 telefonisk ministeriet for svar.
Der foreligger  

 ikke noget notat fra denne samtale, men A redegjorde i sin klage til mig  

 nærmere for indholdet af samtalen.
A oplyste, at ministeriet over for ham  

 beklagede den "uacceptable" lange ventetid, og oplyste, at denne  

 skyldtes travlhed med behandlingen af selve privatiseringssagen.
Ministeriet  

 så sig ikke i stand til at oplyse, hvornår afgørelsen ville blive truffet.
På  

 A's forespørgsel oplyste ministeriet yderligere, at gennemgangen af akterne  

 på grund af travlhed "ikke var skredet nævneværdigt frem".
 I klagen til mig henviste A til:
"...  

  

 at... (A's)  

 klage har et principielt vigtigt indhold.
Den berører offentlighedens  

 mulighed for med henvisning til offentlighedsloven at orientere sig om en  

 sag, endnu mens denne udvikler sig, og før den er definitiv, i dette  

 tilfælde med Folketingets vedtagelse af privatiseringsloven 3. april 1990, at  

  

 offentlighedsloven  

 i strid med sit formål reduceres til mest at være af interesse for  

 historikere  

 og arkæologer, hvis en aktindsigt kan udskydes ubegrænset, indtil den  

 pågældende forvaltningsdel, f.eks. af interne arbejdsmæssige grunde, måtte  

 finde det passende at give den.
Derved forskertses offentlighedens adgang til  

 muligvis vigtige oplysninger i en aktuel debat, at  

  

 det må være i alles  

 interesse at få statueret en almindelig og tilnærmelsesvis grænse for, hvor  

 længe en forvaltningsdel under hensyntagen til den pågældende sags omfang kan  

 bruge til den praktiske imødekommelse af en aktindsigt. ..." I en udtalelse af 6. juli 1990 til mig i anledning af A's klage  

 har Finansministeriet bl.a. anført:
 "... Finansministeriet (skal) bemærke, at det ved behandlingen  

 af (A's) anmodning om aktindsigt er afgørende, at de betydelige økonomiske  

 interesser, som både samfundet, Statsanstalten og dens mange  

 forsikringstagere  

 har i privatiseringen og statens aktiesalg, nøje iagttages, jf.  

 offentlighedslovens § 13.
 Det bør i den forbindelse fremhæves, at sagen vedrører Danmarks  

 største livsforsikringsvirksomhed med en aktivmasse på over 50 mia. kr., med  

 en årlig præmieindtægt i 1989 på ca. 3 mia. kr. fra ca. 300.000  

 forsikringstagere og over 760.000 forsikringer.
 På baggrund heraf og eftersom privatiseringen og aktiesalget  

 gennemføres ved vigtige, forretningsmæssige forhandlinger på et  

 internationalt,  

 finansielt marked, er det afgørende, at sagen og dens akter behandles strengt  

 fortroligt.
 Hensynet hertil fordrer, at så få personer i ministeriet, som  

 muligt, arbejder med og får kendskab til sagens dokumenter.
 ...
 For så vidt angår angivelsen af en tidsfrist for besvarelsen af  

 (A's) anmodning om aktindsigt, skal Finansministeriet bemærke, at det på  

 grund af ovennævnte forhold ikke så længe salgsforhandlingerne pågår, er  

 muligt  

 at oplyse, hvornår anmodningen om aktindsigt kan forventes besvaret.
..." Jeg sendte A en kopi af ministeriets udtalelse, og i skrivelse  

 af 12. juli 1990 fremsatte A yderligere bemærkninger.
 I en skrivelse til A udtalte jeg følgende:
 "Lov nr. 572 af 19. december 1985 om offentlighed i forvaltningen  

 (offentlighedsloven) indeholder i § 16 følgende bestemmelser:
 "Vedkommende myndighed afgør snarest, om en begæring kan  

 imødekommes ...
 Stk. 2.  

  

 Er en begæring  

 om aktindsigt ikke imødekommet eller afslået inden 10 dage efter, at den er  

 modtaget af vedkommende myndighed, skal myndigheden underrette den begærende  

 om grunden hertil samt om, hvornår en afgørelse kan forventes at foreligge.
Stk. 3...." I forarbejderne til bestemmelserne er bl.a. anført (Folketingstidende  

 1985/86 tillæg A, sp. 233):
 "Efter bestemmelsen i stk. 1 skal sager om aktindsigt  

 afgøres "snarest". Denne ændring i forhold til formuleringen af den  

 tilsvarende bestemmelse i den gældende offentlighedslovs § 8, stk. 2,  

 tilsigter at fremhæve, at sager om aktindsigt skal behandles med særlig  

 hurtighed.
 ...
Bestemmelsen i Stk. 2, der er ny, er begrundet i et ønske om at  

 sikre, at behandlingstiden for begæringer om aktindsigt ikke uden rimelig  

 anledning trækker ud.
Der er ikke indsat en absolut frist for  

 sagsbehandlingens  

 varighed i aktindsigtssager, men bestemmelsen om, at den begærende skal have  

 en begrundet underretning i tilfælde, hvor aktindsigt ikke kan imødekommes  

 inden for 10 dage, samt oplysning om, hvornår en afgørelse kan forventes at  

 foreligge, må i sig selv forventes at bidrage til, at behandlingstiden ikke  

 unødigt trækker ud.
..." Kravet om, at sager om aktindsigt skal afgøres snarest, må ses i  

 sammenhæng med offentlighedslovens formål.
Disse formål blev af  

 offentlighedskommissionen  

 - i betænkning nr. 325/1963 om offentlighed i forvaltningen (s. 42ff) -  

 formuleret således:
"A.
Offentlighed som  

 led i folkestyret.
En af de begrundelser, der står i første række som motivering  

 for indførelse af offentlighed i forvaltningen, er en betragtning, som står i  

 forbindelse med folkestyret i staten og kommunerne.
For denne betragtning  

 fremstår adgangen til at gøre sig bekendt med den offentlige forvaltnings  

 dokumenter som en udbygning af folkestyret.
Den offentlige forvaltning er en  

 samfundsfunktion, der angår alle samfundets medlemmer, og da det er  

 befolkningen, som gennem valg eller på anden måde har den afgørende magt i  

 statens  

 og kommunernes styre, bør befolkningen i størst mulig udstrækning have  

 kendskab til, hvad der foregår inden for dette styre, og mulighed for at  

 diskutere  

 og tage stilling til offentlige anliggender.
Derfor er trykkefrihed og anden  

 ytringsfrihed, forsamlingsfrihed og foreningsfrihed afgørende forudsætninger  

 for demokratiet.
Offentlighed i forvaltningen kan ses i denne sammenhæng, jf.  

 at den svenske offentlighedsordning er blevet anset som en bestanddel af den  

 svenske trykkefrihed.
Offentlighed i forvaltningen må antages at være med til  

 at skabe og vedligeholde interessen for offentlige anliggender, hviket ikke  

 mindst er ønskeligt i det moderne samfund og i en tid, hvor der næres frygt  

 for, at den politiske ligegyldighed skal brede sig.
Offentlighed bidrager til  

 at sætte almene problemer under debat og giver mulighed for, at befolkningen  

 kan reagere over for lovgivning og administrativ praksis.
Offentlighed i  

 forvaltningen kan således betragtes som et led i demokratiet.
 ...
B.
Kontrolhensyn En anden af de begrundelser, der i første række anføres til støtte  

 for ønsket om indførelse af offentlighed i forvaltningen, er den, at borgerne  

 bør have størst mulig adgang til at følge med i og dermed føre kontrol med,  

 at  

 alt går rigtigt til under forvaltningens udførelse af dens opgaver.
Til  

 forvaltningen er henlagt en mængde afgørelser i sager af stor samfundsmæssig  

 betydning såvel som sager af særlig betydning for den enkelte borgers  

 personlige  

 og økonomiske interesser og velfærd.
Borgerne er i stadig stigende grad  

 underkastet  

 indgreb af forskellig art fra samfundets side gennem forvaltningen. ...
 ... navnlig har pressen en åbenbar interesse i at få  

 førstehånds  

 kendskab til, om forhold inden for forvaltningsområder kræver nærmere  

 belysning eller giver anledning til kritik, således at problemer kan sættes  

 under debat på et sagligt og velunderbygget grundlag.
..." Ved gennemførelsen af den nugældende lov om offentlighed i forvaltningen  

 blev lovens formål beskrevet på tilsvarende måde og med fremhævelse af  

 pressens særlige rolle.
 I bemærkningerne til lovforslaget er lovens formål fremhævet  

 som baggrund for kravet om hurtig ekspedition:
 "... en hurtig behandling og afgørelse af sager om  

 aktindsigt er en væsentlig forudsætning for, at offentlighedsloven kan  

 opfylde  

 sine intentioner om, at pressen og andre nyhedsformidlende institutioner skal  

 have mulighed for ved anvendelse af loven løbende at orientere befolkningen  

 om  

 aktuelle sager, der er under behandling i den offentlige forvaltning."  

 (Folketingstidende 1985/86, tillæg A, sp. 196).
Det fremgår af de citerede udtalelser, at der fra lovgivningsmagtens  

 side er lagt meget stor vægt på, at aktindsigtsbegæringer ekspederes hurtigt.  

 10 dages fristen, som er anført i § 16, stk. 2, er ikke nogen absolut frist,  

 men har som forudsætning, at afgørelse om aktindsigt normalt træffes inden  

 10 dage.
Udskydelse af afgørelsen herudover kræver en nærmere begrundelse.
I motiverne til bestemmelsen og i Justitsministeriets vejledning  

 om offentlighedsloven er anført nogle særlige grunde, der kan føre til  

 udsættelse af afgørelsen om aktindsigt.
Det kan bl.a. være, at akterne ikke  

 er  

 i myndighedens besiddelse, at der må foretages høring af den, hvis interesser  

 vil kunne krænkes gennem aktindsigt, eller at der foreligger tvivlsomme  

 fortolkningsspørgsmål.
Også hvor sådanne udsættelsesgrunde foreligger, gælder  

 imidlertid kravet om, at afgørelsen skal træffes snarest.
I udtalelsen til mig har Finansministeriet som begrundelse for  

 udsættelsen henvist til, at hensyn til aktindsigtssagens (hurtige)  

 ekspedition  

 må vige for de hensyn, navnlig fortrolighedshensyn, som indgår i sagen om  

 privatisering af Statsanstalten for Livsforsikring.
Fortrolighedshensynet  

 indebærer ifølge Finansministeriet bl.a., "at så få personer i  

 ministeriet som muligt arbejder med og får kendskab til sagens  

 dokumenter".
Jeg skal hertil bemærke, at fortrolighedshensyn selvsagt kan begrunde,  

 at der må gøres  

  

 undtagelse  

  

 fra  

 aktindsigten.
Derimod er der efter min opfattelse ikke hjemmel til at  

 anerkende fortrolighedshensyn som selvstændig begrundelse for  

  

 udsættelse  

  

 af afgørelsen om aktindsigt.  

 Heller ikke i den særlige variation, hvori hensynet er gjort gældende af  

 Finansministeriet.
Det ville være i klar modstrid med lovens ordning og  

 formål  

 og i givet fald have helt uoverskuelige konsekvenser for lovens  

 administration.
 Det forhold, at den nødvendige gennemgang af aktmaterialet med  

 henblik på udskillelse af fortrolige oplysninger, er særlig  

 ressourcekrævende,  

 vil efter min opfattelse - selvom det ikke er udtrykkelig nævnt i lovens  

 forarbejder - kunne begrunde en vis udsættelse af afgørelsen om aktindsigt.  

 Hvor længe, må naturligvis afhænge af aktmaterialets omfang og karakter,  

 herunder hvorvidt det er nødvendigt at høre den person eller institution,  

 hvis interesser beskyttes af fortroligheden.
 Også i den forbindelse sætter imidlertid aktindsigtens formål og  

 den vægt, som herved er lagt på kravet om, at afgørelse skal træffes snarest,  

 en grænse for, hvor lange behandlingstider der vil kunne accepteres.
I denne sag var der ved klagens indgivelse hertil gået ca. 4 måneder  

 fra aktindsigtsbegæringens modtagelse i Finansministeriet.
I udtalelsen af 6.  

 juli 1990 - da der var gået ca. 5 måneder - bemærkede Finansministeriet, at  

 det ikke var muligt at oplyse, hvornår anmodningen om aktindsigt kunne  

 forventes besvaret.
Der er nu gået mere end 6 måneder.
 Denne behandlingstid ligger efter min opfattelse klart udenfor  

 grænsen for det acceptable.
Jeg har gjort Finansministeriet bekendt med min opfattelse og  

 har samtidig henstillet til ministeriet at træffe afgørelse nu." Finansministeriet traf herefter afgørelse i skrivelse af 29. august  

 1990.
