Ankestyrelsens principafgørelse P-16-97 om invaliditetsydelse - § 96-institution - døveydelse Resume:
Der kunne ikke udbetales invaliditetsydelse efter § 18, 2. pkt.  døveydelse - under ophold på en institution, der var godkendt efter bistandslovens § 96. *) Ankestyrelsen fandt , at det var uden betydning om invaliditetsydelsen var tilkendt efter lov om social pension § 18, 1. pkt. eller om den var tilkendt efter § 18, 2. pkt. på grund af alvorlig høreskade.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 18, 2. punktum og § 46, stk. 3, nr. 3 Vejledninger:
Socialministeriets vejledning nr. 129 af 24. juni 1996 om social pension - pkt. 192, pkt. 194, pkt. 85 Note:
 *)     Ved Socialministeriets bekendtgørelse nr. 480 af 4. juni 1997 er bestemmelsen i bekendtgørelsens § 13 om inddragelse af pension under ophold på institutioner, der er godkendt efter bistandslovens § 96, ophævet med virkning fra den 1. juli 1997.
 Sagsfremstilling:
Ansøger fik tilkendt invaliditetsydelse på grund af hørelidelse under ophold på en § 96-institution under bistandsloven.
Kommunen udbetalte ved en fejltagelse ydelsen, men beløbet blev straks returneret.
Institutionen havde orienteret om, at der ikke kunne udbetales invaliditetsydelse til hørehæmmede, så længe ansøgeren opholdt sig på institutionen.
 Ankenævnet stadfæstede kommunens afgørelse, hvorefter der ikke kunne udbetales invaliditetsydelse under ophold på en § 96-institution.
 Kommunen opfordrede ansøgeren til at klage over afgørelsen, idet kommunen fandt, at der kunne være tvivl om, hvorvidt  der var særlige forhold, der kunne begrunde, at invaliditetsydelse til hørehæmmede (døveydelse) ikke skulle inddrages under ophold på de omtalte institutioner.
 Sagen blev behandlet i principielt møde med henblik på afklaring af, om der skal ske inddragelse af invaliditetsydelse, som er tilkendt efter lovens § 18, 2. pkt., under ophold på en § 96-institution.
 Afgørelse:
 Der kunne ikke udbetales invaliditetsydelse under ansøgerens ophold på institution, der var godkendt efter bistandslovens § 96.
 Ankestyrelsen lagde vægt på, at pensionen blev inddraget med hjemmel i § 13 i Socialministeriets bekendtgørelse nr 522 af 16. juni 1994, jf. lov om social pension § 46, stk. 3, nr. 3, og at det fremgår af bekendtgørelsens § 9, stk. 1, at inddragelsen af pension gælder alle pensionens bestanddele.
 Ankestyrelsen lagde desuden vægt på, at pension i lovens § 1 er defineret som folkepension, førtidspension, invaliditetsydelse og tillæg efter kapitel 2 og 11.
 Der kunne således ikke udbetales invaliditetsydelse under opholdet.
 Dette gjaldt uanset, om invaliditetsydelsen var tilkendt efter lovens § 18, 1. pkt. eller efter § 18, 2. pkt.
 Ankestyrelsen tiltrådte således ankenævnets afgørelse.
