Bekendtgørelse om ændring af bekendtgørelse om inddrivelse af gæld til det offentlige § 1 I bekendtgørelse nr. 1513 af 13. december 2013 om inddrivelse af gæld til det offentlige foretages følgende ændringer:
 1. Indledningen affattes således:
»I medfør af § 4, stk. 1, i lov om Det Fælles Lønindeholdelsesregister, jf. lovbekendtgørelse nr. 187 af 16. februar 2015, § 91, stk. 3, og § 92, stk. 1, i lov om fuldbyrdelse af straf m.v., jf. lovbekendtgørelse nr. 1242 af 11. november 2015, § 5, stk. 2, i lov nr. 603 af 12. juni 2013 om Offerfonden, som ændret ved lov nr. 739 af 25. juni 2014, § 997, stk. 2, 2. pkt., og § 1013, stk. 4, i lov om rettens pleje, jf. lovbekendtgørelse nr. 1255 af 16. november 2015, § 1, stk. 1, 2. pkt., § 2, stk. 1, 1. pkt., og stk. 9, 1. og 2. pkt., § 3, stk. 8, 1. pkt., § 4 a, 2. pkt., § 5, stk. 2, 1. og 2. pkt., § 6, 2. pkt., § 10, stk. 3, 5. og 6. pkt., stk. 4, 2. pkt., stk. 7, 3. pkt., og stk. 8, 4. pkt., § 12, stk. 3, § 14, stk. 2 og stk. 3, 4. pkt., § 16, stk. 2, og § 17, stk. 2, i lov om inddrivelse af gæld til det offentlige, jf. lovbekendtgørelse nr. 29 af 12. januar 2015, som ændret ved lov nr. 298 af 22. marts 2016, og § 35, stk. 3, i skatteforvaltningsloven, jf. lovbekendtgørelse nr. 1267 af 12. november 2015, og efter forhandling med justitsministeren, fastsættes:« 2. Efter § 37 indsættes før kapitel 11:
»Kapitel 10 a Behandlingen af klager over restanceinddrivelsesmyndighedens afgørelser § 37 a.
Klage over restanceinddrivelsesmyndighedens afgørelser om inddrivelse af fordringer m.v. skal indgives skriftligt til restanceinddrivelsesmyndigheden.
Klagen skal være modtaget i restanceinddrivelsesmyndigheden senest 3 måneder efter modtagelsen af den afgørelse, der klages over.
Klagen kan dog uanset en overskridelse af klagefristen behandles, hvis særlige omstændigheder taler derfor.
 Stk. 2. Modtages en klage efter stk. 1 efter klagefristens udløb, sender restanceinddrivelsesmyndigheden straks klagen videre til Skatteankestyrelsen til afgørelse af, om særlige omstændigheder taler for, at klagen trods fristoverskridelsen behandles.
 Stk. 3. Skatteankestyrelsen sender snarest muligt sin afgørelse efter stk. 2 til klageren med kopi til restanceinddrivelsesmyndigheden.
§ 37 b.
Restanceinddrivelsesmyndigheden kan på baggrund af en indgivet klage træffe en ny afgørelse i sagen, hvorefter klager gives helt eller delvist medhold.
Afgørelsen skal meddeles klager senest 14 dage efter, at sagen er fuldt oplyst for myndigheden.
 Stk. 2. Hvis restanceinddrivelsesmyndigheden efter en fornyet vurdering ikke finder grundlag for at ændre afgørelsen, eller hvis restanceinddrivelsesmyndigheden kun finder grundlag for at give klager delvist medhold, og klager i den anledning fastholder klagen, videresender restanceinddrivelsesmyndigheden klagen til Skatteankestyrelsen sammen med en udtalelse om sagen.
Stk. 3. Det skal fremgå af udtalelsen, hvis der er punkter i den påklagede afgørelse, der anses for urigtige, og begrundelsen herfor.
Med udtalelsen skal følge i original eller kopi:
 1) Klagen.
 2) Den afgørelse, der klages over.
 3) Dokumenter, som klageren har ønsket at anvende som bevis.
 Stk. 4. Meddelelse om, at klagen fastholdes, jf. stk. 2, skal være modtaget af restanceinddrivelsesmyndigheden senest 1 måned efter, at klager har modtaget meddelelse om, at restanceinddrivelsesmyndigheden kan give delvist medhold i klagen.
§ 37 c.
Dette kapitel finder ikke anvendelse i de sager, som er omfattet af reglerne i kapitel 9, jf.
Justitsministeriets bekendtgørelse om klageadgang i sager om eftergivelse af bøder, offerbidrag, konfiskationsbeløb og sagsomkostninger, samt vedrørende indsigelser om kravets berettigelse, berettigelse af en afgørelse om lønindeholdelse, særskilt lønindeholdelse eller om en gennemført modregning efter § 18 i lov om inddrivelse af gæld til det offentlige.« § 2 Bekendtgørelsen træder i kraft den 1. april 2016.
