Indholdsfortegnelse 1. Indledning 2. Den skattemæssige behandling af investering i  

 ædelmetaller 3. Beholdninger som anses for privat indbo 4. Anskaffelse som led i næring 5. Spekulation 5.1. Skattemæssig behandling ved afståelse 5.2. Prisfald 6. Ikke opfyldte kontrakter 6.1. Spekulation - Bedrageri over for køberen 6.1.1. Sælgers manglende ejendomsret 6.1.2. Genstanden går tabt for kunden som følge af sælgers eller  

 trediemands uberettigede dispositioner 6.2. Næring 6.3. Erstatning 7. Handelsprisen på ædelmetaller 1. Indledning Siden sommeren 1979 må det antages, at  

 der er foretaget omfattende investeringer i ædelmetaller såvel ved køb, hvor  

 metallet overgives til kunden ved betalingen, som i form af  

 terminsforretninger.
Man skal opfordre de lignende myndigheder til ved  

 undersøgelser i sælgeres regnskabsmateriale at notere navne og adresser på  

 samt oplysninger om størrelsen af omsætning med købere med henblik på  

 efterfølgende ligningskontrol.
For så vidt angår købere, som er bosat uden  

 for ligningsmyndighedens område, kan oplysninger indsendes til  

 statsskattedirektoratet, som vil udskrive disse på kontrolbilag R 75. Der  

 henvises til nærværende fremstilling, som er en sammenfatning af notater,  

 udarbejdet af bl.a. direktoratet for Københavns skatte- og  

 registerforvaltning.
2. Den skattemæssige behandling af investering i  

 ædelmetaller Der foretages i stigende omfang private investeringer i  

 ædelmetaller: guld, sølv, platin.
Det er ikke tilladt at investere i guld i  

 form af barrer, hvis man ikke bruger guld i sit erhverv: guldsmed, tandlæge  

 o.l., men det er tilladt at erhverve guldmønter, også sådanne der kun  

 fremstilles på grund af metalværdien f.eks. de sydafrikanske Krugerrand, hvis  

 indhold af finguld er 1 ounce (31,103 g), og som fremstilles i store oplag.  

 Derimod må private investere i sølv og platin i barreform.
I det følgende  

 gennemgås en række skattemæssige problemer.
3. Beholdninger som anses for privat indbo Anskaffelse  

 af og besiddelse af møntsamlinger o.l. vil normalt blive anset for privat  

 indbo og skal således ikke medregnes i formuen, ligesom en realisationsavance  

 ikke skal medregnes i den skattepligtige indkomst.
For at en beholdning anses  

 for møntsamling kræves, at anlæg er sket ud fra samlerhensyn - udsigten til  

 værdistigning er ikke til hinder herfor - men mønternes metalværdi må ikke  

 være afgørende ved erhvervelsen.
Anskaffelsen af en samling bestående af en  

 af hver årgang Krugerrand må således i almindelighed accepteres som  

 "privat indbo", medens anskaffelse af flere af samme årgang  

 indicerer, at der lægges vægt på metalværdien, og der anses normalt derfor  

 ikke at være tale om indbo.
Anskaffelse af platin, sølv m.v. i barre anses ej  

 heller for indbo.
Køb af mønter, metal m.v., der ikke kommer i køberens  

 fysiske besiddelse (f.eks. ved terminshandel), kan ikke anses for en samling  

 (indbo).
4. Anskaffelse som led i næring Anskaffelse af  

 ædelmetal må anses for led i næring for guldsmede, sølvsmede, tandlæger o.l.,  

 der benytter det pågældende metal i deres virksomhed, samt naturligvis for  

 professionelle metalhandlere og -mæglere.
Handelsavance opgøres på sædvanlig  

 måde, og beholdningen på statusdagen skal optages efter varelagerlovens  

 regler, ligesom kurstab på valuta i forbindelse med varekreditter eller  

 lånefinansiering kan fratrækkes, jf. ligningslovens § 8D, og kursgevinster  

 skal medregnes.
For at et parti kan anses for anskaffet som led i næring  

 (f.eks. med adgang til varelagernedskrivning) må kræves, at det er bestemt  

 til at indgå i næringsvirksomheden.
En tandlæges køb af et stort sølvparti på  

 termin med efterfølgende salg, uden at partiet har været i tandlægens fysiske  

 besiddelse endsige brugt i virksomheden, kan således ikke anses som led i  

 næring, men må anses for erhvervet i spekulationsøjemed.
Derimod kan en  

 guldsmeds køb og hjemtagelse af større mængder guld - begrundet f.eks. i  

 udsigten til stigende priser anses for led i næring, hvis det rent faktisk er  

 bestemt for forarbejdning.
Terminskøb kan også være et naturligt led i  

 sikring af råvarer til virksomheden.
5. Spekulation 5.1. Skattemæssig behandling ved afståelse Der vil typisk her være tale om  

 køb af ædelmetaller, hvor metalværdien er afgørende for erhvervelsen (platin,  

 sølvbarrer, Krugerrands o.l.). Køberen får ofte ikke metalbeholdningen i  

 besiddelse, men har blot erhvervet kontrakt, indskrivningsbevis e.l.  

 Spekulationshensigten - at kunne videresælge det købte med fortjeneste - vil  

 her være det afgørende for købet.
Fortjenesten ved afhændelse beskattes som  

 spekulationsgevinst, dvs. som almindelig indkomst.
Ved afhændelse af  

 beholdningen eller en del heraf opgøres fortjenesten på grundlag af  

 anskaffelsesprisen for de enkelte partier, der normalt vil være  

 individualiserede.
Moms, mæglersalær, transportomkostninger, bankomkostninger  

 ved betaling osv. indgår ved opgørelse af fortjenesten på sædvanlig måde.  

 Kurstab/-gevinst på valuta ved finansiering af købet og på ydelse af kredit  

 ved salget er indkomsten uvedkommende, jf., at ligningslovens § 8D kun  

 omhandler "fordringer og gæld, der har tilknytning til erhvervsmæssig  

 virksomhed". Det samme gælder låneomkostninger o.l., bortset fra renter,  

 hvor fradrag er særligt hjemlet, og stiftelsesprovisioner m.v.  

 (statsskattelovens § 6 og ligningslovens § 8, stk. 3). Formuemæssigt skal  

 beholdningen af ædelmetal optages til handelsværdien på statusdagen, dvs.  

 dagspris og ikke anskaffelsespris, og uden adgang til varelagernedskrivning,  

 jf. ligningslovens § 18A, stk. 2. Da der ikke sker metalnotering her i  

 landet, vil det i praksis sige statusdagens notering på Londons og New Yorks  

 metalbørs omregnet til værdien i dansk valuta efter statusdagens valutakurs.  

 Varekreditter, kontrakt- og varefinansiering i udenlandsk valutakurs  

 medregnes i gælden til statusdagens valutakurs.
 5.2. Prisfald Har en investor (spekulant) det erhvervede ædelmetal i sin  

 besiddelse (f.eks. i bankboks), eller kan det godtgøres, at metallet har  

 foreligget individualiseret uden på anden måde at indgå i  

 spekulationsforretning, og således at det på anfordring kan kræves udleveret,  

 kan tab på grund af faldende priser fradrages i den skattepligtige indkomst.
6. Ikke opfyldte kontrakter En del af de kontrakter,  

 der i dag indgås om salg af ædelmetal til senere levering, er ikke reelle  

 terminskontrakter, idet der ikke er dækning for kontrakten i en underliggende  

 metalhandel.
Hvis en investor konstaterer, at det af ham købte metal ikke  

 findes, må eventuelt tab på sådanne kontrakter (forudbetaling, a  

 contobetaling m.v.) anses som et ikke fradragsberettiget formuetab, idet  

 handelen ikke er realiseret og spekulationsobjektet ikke anskaffet.  

 Oplysninger om omfattende bedragerier over for kunder i A/S X, der har købt  

 ædelmetaller, som viser sig ikke at være til stede, rejser spørgsmålet om den  

 skattemæssige behandling af tab, der lides om følge af bedrageri.
6.1. Spekulation - Bedrageri over for køberen Statsskattelovens § 5a om  

 beskatning (tabsfradrag) vedrørende salg af formuegenstande, der er  

 (erhvervet) solgt i spekulationshensigt, må for det første forudsætte, at  

 skatteyderen har erhvervet ejendomsret til formuegenstanden.
For det andet  

 forudsætter beskatning (tabsfradrag), at formuegenstanden er solgt eller i  

 alt fald afhændet på en måde, der kan sidestilles med et salg.
Bedrageri over  

 for købere kan tænkes at foreligge på flere måder:
6.1.1. Sælgeres manglende ejendomsret Der kan foreligge den situation, at  

 køberen ikke har erhvervet ædelmetal, idet sælgeren ikke har haft ejendomsret  

 til det "solgte" og heller ikke er i stand til at erhverve det og  

 opfylde handelen.
For terminskontrakter vil det sige, at der ikke er dækning  

 i en underliggende metalhandel.
Spekulationsbeskatning (tabsfradrag) i medfør  

 af statsskattelovens § 5a synes begrebsmæssigt ikke at kunne ske, da  

 skatteyderen ikke har erhvervet ejendomsret til nogen formuegenstand (metal).  

 Det beløb (købesum, forudbetaling m.v.), der eventuelt går tabt som følge af  

 sælgerens manglende tilbagebetalingsevne, må anses som et ikke  

 fradragsberettiget formuetab.
Landsskatteretten har taget stilling til et  

 lignende tilfælde i en kendelse af 3. oktober 1977, der drejede sig om tab i  

 forbindelse med køb af en grund i Britisk Honduras, der viste sig ikke at  

 tilhøre sælgeren.
6.1.2. Genstanden går tabt for kunden som følge af sælgers eller  

 trediemands uberettigede dispositioner Der kan også foreligge den situation,  

 at kunden nok har erhvervet genstanden, idet sælgeren har kunnet opfylde  

 handelen, men genstanden er senere gået tabt for kunden som følge af, at  

 sælgeren (eller trediemand) har haft genstanden i depot og uberettiget har  

 disponeret over den (eller genstanden er gået tabt for kunden som følge af en  

 hændelig begivenhed). Også i denne situation må det antages, at tabet af  

 formuegenstanden (metallet) ikke omfattes af spekulationsbeskatningen i  

 medfør af statsskattelovens § 5a, idet der ikke er tale om salg af  

 formuegenstande (eller afståelse, der kan sidestilles hermed). En lignende  

 situation forelå i forbindelse med vekselerer A's betalingsstandsning i 1968,  

 hvor en række kunder mistede værdipapirer, der var indlagt i depot uden  

 genbelåningsret.
En række skatteydere søgte at fradrage tab vedrørende  

 mistede aktier, men ved landsskatteretskendelserne 1970.93, 1970.94 og 1973.5  

 blev det fastslået, at udtrykkene "afståelse" og  

 "afhændelse" i bestemmelserne i lov om særlig indkomstskat, § 2,  

 nr. 6-7 og ligningslovens § 16C, stk. 1 om afståelse af aktier ikke omfatter  

 en vekselerers uretmæssige dispositioner over deponerede aktier.
Da de  

 særlige regler i lov om særlig indkomstskat og ligningsloven vedrørende  

 aktier træder i stedet for statsskattelovens § 5a, og udtrykkene  

 "afståelse" og "afhændelse" således træder i stedet for  

 "salg", synes det rimeligt at drage analogi fra nævnte kendelser  

 til tab af formuegenstande, der omfattes af statsskattelovens § 5a.
6.2. Næring For guld- og sølvsmede, tandlæger o.lign. må anskaffelse af  

 ædelmetal anses for sket i næring, når metallet er bestemt til at indgå i  

 næringsvirksomheden.
Terminskøb kan efter omstændighederne være et naturligt  

 led i sikringen af råvarer til virksomheden.
Opstår der tab på  

 terminskontrakter, der ikke kan opfyldes af sælgeren, bliver spørgsmålet, om  

 der kan indrømmes fradrag ud fra et driftstabssynspunkt (statsskattelovens §§  

 4 og 6). Da der er tale om køb af råvarer til forarbejdning og videresalg i  

 virksomheden, kan der næppe være tvivl om, at fradrag i indkomsten må  

 godkendes.
Et krav om at tabet er udslag af en "naturlig  

 driftsrisiko", synes ikke at kunne stilles vedrørende et omsætningsaktiv  

 af omhandlede art.
6.3. Erstatning Det er sandsynligt, at købere har forsikret kontrakter  

 eller deponerede genstande.
Spørgsmålet bliver da, om modtagelsen af en  

 forsikringssum udløser beskatning (tabsfradrag). I lov om særlig indkomstskat  

 sidestilles modtagelse af erstatnings- eller forsikringssummer med afståelse.  

 En tilsvarende regel fremgår ikke udtrykkeligt af statsskattelovens § 5, men  

 i praksis har man anset en forsikringssum for omfattet af § 5a i tilfælde,  

 hvor en ejendom var erhvervet i spekulationshensigt.
Lægges denne praksis til  

 grund, må der indrømmes skatteyderen tabsfradrag, hvis forsikringssummen ikke  

 dækker det investerede beløb, medens der må ske beskatning af fortjenesten,  

 hvis forsikringssummen overstiger det investerede beløb.
Det må dog være en  

 forudsætning, at der er tale om en egentlig forsikring af engagementet og  

 ikke blot udbetaling af en mindre "tyveriforsikring".
7. Handelsprisen på ædelmetaller Som udtryk for  

 handelsprisen på guld og sølv er regnet med noteringen på The London Metal  

 Exchange, og for platin er regnet med noteringen i New York.
Priserne er  

 omregnet efter valutakurserne, som noteret i København.
Handelsprisen i  

 danske kroner er beregnet til: 1/1 78 1/1 79 1/1 80 ------ ------ ----- Guld  

 pr. troy ounce 954 kr. 1.151 kr. 2.813 kr.
Sølv pr. troy kg. 861 kr. 960 kr.  

 5.548 kr.
Platin pr. troy ounce 1.078 kr. 1.776 kr. 3.718 kr.
