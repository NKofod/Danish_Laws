Nr BTL 230 Betænkning over Forslag til lov om Den Europæiske  

 Menneskerettighedskonvention   

 Nr L 230 1991-92, 1. samling Afgivet af Retsudvalget Afgivet: 19920326 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige henvendelser fra:
Amnesty International, Balling, Inge, København og Munkel, Wilfried, Helsingør.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
Flertallet kan tilslutte sig lovforslaget om inkorporering af Den  

 Europæiske Menneskerettighedskonvention.
Konventionen indeholder regler, der  

 er af grundlæggende betydning, og flertallet finder, at en inkorporering af  

 konventionen vil være et godt signal til borgerne om den betydning,  

 konventionen tillægges her i landet.
 En inkorporering vil medføre, at den nugældende retstilstand, hvor de  

 danske domstole og de retsanvendende myndigheder anvender  

 Menneskerettighedskonventionens regler ved fortolkning af gældende dansk ret,  

 lovfæstes.
Flertallet vil samtidig understrege, at den hidtidige praksis, hvorefter  

 afgørelser fra Menneskerettighedsdomstolen undergives en nøje vurdering med  

 henblik på at fastslå, om dansk ret er i overensstemmelse med  

 Menneskerettighedskonventionen, bør opretholdes.
Det er af afgørende  

 betydning, at nødvendige tilpasninger af dansk ret foretages ved  

 gennemførelse af den nødvendige lovgivning, således at Folketingets pligt og  

 ansvar i så henseende fastholdes.
Også hensynet til borgernes mulighed for at kunne danne sig et sikkert  

 indtryk af indholdet af dansk ret på et givet område taler afgørende for, at  

 en ændret retstilstand afspejler sig i gennemførelse af den nødvendige  

 lovgivning, således at der ikke opstår modstrid mellem lovgivningens indhold  

 og Menneskerettighedskonventionens regler.
Men det ændrer naturligvis ikke  

 ved det forhold, at Den Europæiske Menneskerettighedskonvention fremover  

 bliver en del af dansk ret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og bemærker i øvrigt:
 Alle partier i Folketinget er enige om at leve op til de europæiske  

 menneskerettigheder og at indrette den danske lovgivning efter de europæiske  

 menneskerettigheder.
 Fremskridtspartiet er således også enig i, at man skal følge de europæiske  

 menneskerettigheder, men finder derimod ikke, at den valgte løsning til  

 inkorporering er den rigtige, tværtimod.
Mindretallet har altid betragtet de europæiske menneskerettigheder som  

 nogle retningslinier, der har »svævet« over Folketinget, når  

 Folketinget har lavet lovændringer.
Som sådan ønsker Fremskridtspartiet  

 fortsat, at de europæiske menneskerettigheder skal virke.
Ved en direkte inkorporering, hvor man gør de europæiske  

 menneskerettigheder til en særlig lov i Danmark, sker der uvilkårligt det, at  

 spørgsmål om den samme retsstilling vil kunne besvares i flere forskellige  

 love med deraf følgende usikkerhed om, hvad der er gældende lov.
Med andre  

 ord vil der fremover blive en mere intens debat om, hvilken lov der egentlig  

 er gældende, hvilket mildest talt er uheldigt.
Siden 1973 har Fremskridtspartiet kæmpet for udtynding i lovjunglen og  

 for, at vi i Danmark får en lovsamling, som er enkel og klar, så alle kan  

 forstå den.
Ved flertallets vedtagelse af dette lovforslag bliver  

 forvirringen i definitionen af retstilstanden kraftigt forøget, hvilket  

 Fremskridtspartiet ikke kan godkende.
 Det viser sig da også, at anklagemyndighedens øverste person,  

 rigsadvokaten, taler kraftigt imod en direkte inkorporering af de europæiske  

 menneskerettigheder i dansk lovgivning i sit høringssvar til lovforslaget.
 Rigsadvokaten oplyser endda, at det vil give betænkeligheder med hensyn  

 til den almindelige befolknings kendskab og forståelse af gældende lov og  

 ret.
 Fremskridtspartiet kan tilslutte sig rigsadvokatens betænkeligheder og  

 advarsler og skal i den forbindelse henvise til bilag 2 til lovforslaget.
