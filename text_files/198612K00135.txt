Nr LSF 135 Forslag til Lov om ændring af retsplejeloven (Varetægtsfængsling i  

 retshåndhævelsesøjemed) Fremsat af justitsministeren (Ninn-Hansen) den 17. december 1986 Vedtaget ved tredjebehandling den 4. juni 1987 Lov nr 386 af 10/06/1987 § 1 I lov om rettens pleje, jf. lovbekendtgørelse nr. 567 af 1. september 1986, foretages følgende ændringer:
 1. I § 60 indsættes efter stk. 1 som nyt stykke:
»Stk. 2. Ingen må deltage som dommer under domsforhandlingen i en straffesag, såfremt han tidligere i sagen har truffet beslutning om at varetægtsfængsle den pågældende alene efter § 762, stk. 2, medmindre sagen behandles efter § 925 eller § 925 a.« Stk. 2 bliver herefter stk. 3.
 2. § 762, stk. 2, affattes således:
»Stk. 2. En sigtet kan endvidere varetægtsfængsles, når der foreligger en særligt bestyrket mistanke om, at han har begået 1) en lovovertrædelse, som er undergivet offentlig påtale, og som efter loven kan medføre fængsel i 6 år eller derover, og hensynet til retshåndhævelsen efter oplysningerne om forholdets grovhed skønnes at kræve, at sigtede ikke er på fri fod, eller 2) en overtrædelse af straffelovens § 119, stk. 1, §§ 244-246, § 250 eller § 252, såfremt lovovertrædelsen efter oplysningerne om forholdets grovhed kan ventes at ville medføre en ubetinget dom på fængsel i mindst 60 dage og hensynet til retshåndhævelsen skønnes at kræve, at sigtede ikke er på fri fod.« § 2 Loven træder i kraft den 1. juli 1987.
Oprindeligt fremsat lovforslag Blad nr 348 I lov om rettens pleje, jf. lovbekendtgørelse nr. 567 af 1. september 1986, foretages følgende ændring:
§ 1 § 762, STK. 2, affattes således:
»Stk. 2. En sigtet kan endvidere varetægtsfængsles, når der foreligger en særlig bestyrket mistanke om, at han har begået 1) en lovovertrædelse, som er undergivet offentlig påtale, og som efter loven kan medføre fængsel i 6 år eller derover, og hensynet til retshåndhævelsen efter oplysningerne om forholdets grovhed skønnes at kræve, at sigtede ikke er på fri fod, eller 2) en overtrædelse af straffelovens § 119, stk. 1, eller af en bestemmelse i straffelovens 25. kapitel om forbrydelser mod liv og legeme, såfremt lovovertrædelsen efter oplysningerne om forholdets grovhed kan ventes at ville medføre en ubetinget dom på fængsel i mindst 60 dage, og hensynet til retshåndhævelsen skønnes at kræve, at sigtede ikke er på fri fod.« § 2 Loven træder i kraft den 1. april 1987.
BEMÆRKNINGER TIL LOVFORSLAGET 1. INDLEDNING Lovforslaget har til formål at skabe en udvidet mulighed for varetægtsfængsling i grove voldssager og andre alvorligere forbrydelser mod liv og legeme i retshåndhævelsesøjemed.
Lovforslaget går ud på i sådanne sager at indføre en adgang til at kunne varetægtsfængsle, såfremt lovovertrædelsen efter oplysningerne om forholdets grovhed kan ventes at ville medføre en ubetinget dom på fængsel i mindst 60 dage, og hensynet til retshåndhævelsen skønnes at kræve, at sigtede ikke er på fri fod.
2. DEN HIDTIDIGE INDSATS MOD VOLDEN Regeringen prioriterer bekæmpelsen af voldskriminaliteten meget højt, ikke mindst af hensyn til de ofre, som udsættes for den meningsløse vold.
På denne baggrund har regeringen i de senere år gennemført en lang række ændringer og iværksat forskellige foranstaltninger med henblik på at bekæmpe volden.
Det kan således nævnes, at der bl.a. er gennemført væsentlige ændringer i retsplejeloven og i forbindelse hermed foretaget en lang række administrative omlægninger af politiets og anklagemyndighedens sagsbehandling, som tager sigte på en mere effektiv behandling af bl.a. voldssager.
Politiet og anklagemyndigheden er endvidere i begyndelsen af 1986 blevet anmodet om at fremskynde behandlingen af sager om vold eller anden personfarlig kriminalitet mest muligt, og anklagemyndigheden er instrueret om ved sagernes fremsendelse til retten at anmode om en særlig hurtig berammelse af disse sager.
Med det formål, at domfældte kommer til afsoning snarest muligt efter dommen, er der i sommeren 1984 gennemført en ordning, hvorefter dømte med straffetider på op til 3-4 måneder kan hensættes til afsoning i arresthus.
Denne ordning tilsigter navnlig, at voldsdømte kan indkaldes til afsoning snarest efter dommen.
Herudover er der i marts 1986 udsendt nærmere retningslinier om indkaldelse til afsoning af personer på fri fod, som er idømt frihedsstraf for vold.
Også disse retningslinier har til formål at sikre, at disse domfældte indkaldes forlods.
Samtidig er det præciseret, at der bør udvises tilbageholdenhed med at give udsættelse med strafafsoning i sådanne sager.
Endelig er der sikret en fængselskapacitet, der gør en hurtig afsoning mulig også i praksis.
3. BAGGRUNDEN FOR LOVFORSLAGET Reglerne om varetægtsfængsling i retshåndhævelsesøjemed er begrundet i hensynet til den almindelige retsfølelse, hvorefter det findes krænkende, at personer, der har begået grove forbrydelser, forbliver på fri fod under efterforskningen.
Det må endvidere antages, at der er sket en vis ændring i vurderingen af voldsforbrydelser, således at navnlig den grove eller meningsløse vold bedømmes strengere end hidtil.
Hertil kommer, at varetægtsfængsling må antages at kunne sikre en yderligere fremskyndelse af behandlingen af voldssager, da det sikrer en hurtigere afslutning af efterforskningen, og fordi domstolene berammer arrestantsager forud for andre sager.
På denne baggrund foreslås det, at anvendelsesområdet for de gældende regler om retshåndhævelsesarrest udvides, således at der skabes mulighed for varetægtsfængsling af personer, der har begået grove voldsforbrydelser.
Det foreslås endvidere, at denne adgang til udvidet varetægtsfængsling også skal gælde for andre grove overtrædelser af bestemmelser i straffelovens kapitel 25 om forbrydelser mod liv og legeme.
Dette drejer sig først og fremmest om grove tilfælde af hensynsløs forvoldelse af nærliggende fare for andres liv eller førlighed (straffelovens § 252, fængsel indtil 4 år) samt uagtsomt manddrab under skærpende omstændigheder, hvor en eller flere personer bliver dræbt i forbindelse med gerningsmandens spirituskørsel (straffelovens § 241, fængsel indtil 4 år).
4. DE TIDLIGERE LOVFORSLAG Lovforslag om en udvidet adgang til retshåndhævelsesarrest i visse kvalificerede sager om vold mod sagesløs har tidligere flere gange været fremsat af Justitsministeriet, senest den 22. februar 1984.
Der henvises til Folketingstidende 1983-84 (2. samling), sp. 934, 1683, 6778 og 7084, tillæg A, sp. 1623, og tillæg B, sp. 993 og 1117.
Lovforslaget var udarbejdet på grundlag af Strafferetsplejeudvalgets betænkning nr. 978/ 1983 om varetægtsfængsling i voldssager, hvortil der henvises bl.a. for så vidt angår varetægtsreglernes historiske udvikling, herunder de seneste ændringer i 1978.
 Baggrunden for lovforslaget var, at Højesteret i en kendelse af 16.
marts 1983 havde udtalt, at anvendelse af varetægtsfængsling i medfør af bestemmelsen om retshåndhævelsesarrest i retsplejelovens § 762, stk. 2, efter lovens forarbejder findes at forudsætte, at »sigtelsen angår forhold af en sådan grovhed, at der må forventes idømt langvarig fængselsstraf eller anden strafferetlig foranstaltning af tilsvarende indgribende betydning«.
Det fremgår af Strafferetsplejeudvalgets betænkning (side 20), at Højesterets kendelse var udtryk for en indskrænkning i anvendelsesområdet for retshåndhævelsesarrest i forhold til hidtidig by- og landsretspraksis, hvor fængsling af hensyn til retshåndhævelsen også skete uden for tilfælde, hvor der kunne forventes langvarig fængselsstraf.
Der er ikke angivet i Højesterets kendelse, hvad der nærmere skal forstås ved »langvarig fængselsstraf«, men der skal formentlig være tale om en forventet fængselsstraf på omkring 8-10 måneders fængsel eller op imod 1 års fængsel.
Bestemmelsen kan således i dag kun anvendes i ganske særligt grove voldssager, hvor den forskyldte straf må antages at ligge langt over normalområdet.
Anvendelsen af retshåndhævelsesarrest er med den nuværende udmålingspraksis derfor udelukket i det altovervejende antal voldssager, også hvor der er tale om grov vold eller om den særligt farlige vold, der er omfattet af straffelovens § 244, stk.
2. Kun i exceptionelle voldssager - herunder tilfælde, hvor der foreligger sigtelse for forsætlig legemsbeskadigelse efter straffelovens § 245, stk. 2, og § 246 - vil anvendelse af retsplejelovens § 762, stk. 2, kunne komme på tale (betænkningen side 20 og 36).
Det må dog bemærkes, at varetægtsfængsling også i mere almindelige voldssager vil kunne anvendes, såfremt der foreligger flugtfare, gentagelsesfare eller risiko for bevisødelæggelse (kollusionsfare), jf. retsplejelovens § 762, stk. 1, nr. 1-3.
Årelang praksis har imidlertid vist, at disse betingelser for varetægtsfængsling kun sjældent vil være opfyldt i voldssager.
Den gældende bestemmelse om varetægtsfængsling i retsplejelovens § 762 er medtaget som bilag 1 til lovforslaget.
Efter denne bestemmelses stk. 2 er det bl.a. en betingelse for varetægtsfængsling i retshåndhævelsesøjemed, at den påsigtede lovovertrædelse kan medføre fængsel i 6 år eller derover.
De tidligere fremsatte lovforslag til en særlig bestemmelse om retshåndhævelsesarrest i visse kvalificerede voldssager havde følgende formulering:
»En sigtet kan endvidere varetægtsfængsles, når der foreligger en særlig bestyrket mistanke om, at han har begået . . . . .
en overtrædelse af straffelovens § 119, stk. 1, eller under skærpende omstændigheder af § 244, stk. 4, og hensynet til retshåndhævelsen efter oplysningerne om forholdets grovhed eller de omstændigheder, hvorunder det er begået, skønnes at kræve, at sigtede ikke er på fri fod.« Da straffen efter straffelovens § 244, stk. 4, er fængsel indtil 2 år, var strafferammekravet efter forslaget således sat ned til 2 år.
I øvrigt kan det nævnes, at de tidligere lovforslag endvidere indeholdt en bestemmelse om uskadeliggørelsesarrest i voldssager, dvs. varetægtsfængsling med det formål at forhindre nye lovovertrædelser.
Bestemmelsen skulle gælde for sager om vold mod offentligt ansatte og vold mod sagesløs, der blev begået under opløb eller anden grov forstyrrelse af ro og orden.
Varetægtsfængsling skulle i disse sager kunne finde anvendelse, hvor der var bestemte grunde til at frygte, at den sigtede - hvis han blev løsladt - påny ville tage del i ulovlighederne.
5. LOVFORSLAGETS INDHOLD Efter forslaget opretholdes den nuværende almindelige bestemmelse om retshåndhævelsesarrest som § 762, stk. 2, nr. 1.
Som ny § 762, stk. 2, nr. 2, foreslås indført en mulighed for varetægtsfængsling, når der foreligger en særlig bestyrket mistanke om, at sigtede har begået en overtrædelse af straffelovens § 119, stk. 1, eller af en bestemmelse i straffelovens 25. kapitel om forbrydelser mod liv og legeme, såfremt lovovertrædelsen efter oplysningerne om forholdets grovhed kan ventes at ville medføre en UBETINGET DOM PÅ FÆNGSEL I MINDST 60 DAGE, og hensynet til retshåndhævelsen skønnes at kræve, at sigtede ikke er på fri fod.
Bestemmelsen indeholder således ikke som den gældende regel om retshåndhævelsesarrest et krav om, at den påsigtede lovovertrædelse skal kunne medføre fængsel i 6 år eller derover.
I stedet for et sådant strafferammekriterium indføres i lovteksten et krav til den konkret forskyldte straf.
Kravet indebærer, at bestemmelsen ikke vil kunne anvendes, såfremt der forventes idømt 30-50 dages ubetinget fængsel eller - på grund af ung alder eller andre særlige forhold - uanset forbrydelsens grovhed en betinget fængselsstraf eller en straf af hæfte.
I øvrigt opretholdes kravet om, at MISTANKEN SKAL VæRE SÆRLIG BESTYRKET, OG AT HENSYNET TIL RETSHÅNDHÆVELSEN SKØNNES AT KRÆVE, AT SIGTEDE IKKE ER PÅ FRI FOD.
Endvidere må det fremhæves, at proportionalitetskravet i den gældende § 762, stk. 3, også skal finde anvendelse ved fængsling efter stk.
2, nr. 2. Det følger af denne bestemmelses 2. led, at der ikke kan varetægtsfængsles, såfremt frihedsberøvelsen vil stå i misforhold til den herved forvoldte forstyrrelse af sigtedes forhold, sagens betydning og den retsfølge, som kan ventes, hvis sigtede findes skyldig.
Dette krav vil betyde, at fængslingen kun kan blive af KORT VARIGHED - højst op til 2-3 uger - i det nederste område af bestemmelsens anvendelsesfelt.
Endelig vil bestemmelsen kun kunne finde anvendelse, såfremt SIGTELSEN VEDRØRER EN OVERTRÆDELSE AF STRAFFELOVENS § 119, STK. 1 (vold m.v. over for personer i offentlig tjeneste eller hverv) ELLER EN BESTEMMELSE I STRAFFELOVENS KAPITEL 25 OM FORBRYDELSER MOD LIV OG LEGEME.
Reglen vil således ikke kunne anvendes ved f.eks. hærværk af selv betydeligt omfang (straffelovens § 291, stk. 2, fængsel indtil 4 år).
6. ANVENDELSESOMRÅDET FOR § 762, STK. 2, NR. 2 I bilag 2 til lovforslaget er medtaget en tabel over de domme, hvor der i årene fra 1979-1984 er idømt højere straf end bøde for voldsforbrydelser (§§ 244-246). Af tabellen fremgår bl.a., at af alle straffe for vold (ubetingede og betingede domme) lå knap 18 pct. i 1984 på et niveau, der oversteg 60 dages ubetinget fængsel (352 domme). Under forudsætning af, at 1/3 af de 381 domme i området »over 30 dage-højst 60 dages ubetinget fængsel« var på  

 60 dage, udgjorde ubetingede fængselsdomme på mindst 60 dage ca. 24 pct. af alle straffe, højere end bøde.
Beregnet på denne måde vil varetægtsfængsling efter den foreslåede bestemmelse således formentlig kun kunne komme på tale i omkring 1/5 af alle sager, bødesager iberegnet, vedrørende straffelovens voldsforbrydelser (§§ 244-246).
Det kan endvidere oplyses, at der i 1984 blev afsagt ca. 10 domme for overtrædelse af § 252 med en straf på 60 dages ubetinget fængsel eller derover.
For domme om uagtsomt manddrab i forbindelse med færdselsuheld var det tilsvarende antal 20-25 domme.
I lovforslagets bilag 3 er anført en række domme til belysning af, hvilke tilfælde der vil kunne være omfattet af lovforslaget.
Det fremgår heraf, at bestemmelsen kun vil kunne anvendes ved de groveste tilfælde af den såkaldt meningsløse gadevold (dvs. over for kvalificerede sagesløse) og grove tilfælde af overfald over for persongrupper, der efter karakteren af deres arbejde er særligt udsat for angreb (f.eks. taxachauffører). Endvidere kan den anvendes i tilfælde, hvor der er anvendt våben eller påført mere betydelige skader, og i visse gentagelsestilfælde.
Endelig vil grove tilfælde af overtrædelser af strafelovens § 252 om hensynsløs farevoldelse eller særlig grove overtrædelser af § 241 om uagtsomt manddrab kunne være omfattet.
Vedrørende overtrædelser af § 241 i forbindelse med spirituskørsel kan det oplyses, at der som udgangspunkt i disse sager efter retspraksis udmåles en ubetinget fængselsstraf på omkring 5 måneder.
Det må i øvrigt fremhæves, at der i de sager, hvor varetægtsfængsling vil kunne komme på tale efter lovforslaget, foreligger en ret fast udmålingspraksis.
I sagerne vil der endvidere som regel allerede på strafforfølgningens indledende stadium være en ret høj grad af klarhed med hensyn til skyldvurderingens udfald.
Efter Justitsministeriets opfattelse vil det således normalt ikke volde domstolene vanskeligheder at skulle tage stilling til, hvorvidt lovovertrædelsen kan ventes at ville medføre en ubetinget fængselsstraf på mindst 60 dage.
I bilag 4 er medtaget en række afgørelser om varetægtsfængsling i voldssager m.v. efter de gældende regler.
I tabel 1 i bilag 5 er der redegjort for udviklingen i antallet af anmeldte voldsforbrydelser og deres andel af samtlige anmeldte straffelovsovertrædelser (1975-1985).
I bilag 5, tabel 2, er der for samme periode vist udviklingen i det samlede antal varetægtsfængslinger uanset den påsigtede kriminalitet.
Det fremgår heraf, at antallet af varetægtsfængslinger har været konstant faldende i de sidste 5 år (fra 1981).
En tilsvarende udvikling i det gennemsnitlige daglige belæg af varetægtsarrestanter og anholdte fremgår af tabel 3.
7. LOVFORSLAGETS ØKONOMISKE OG ADMINISTRATIVE KONSEKVENSER Den foreslåede nye fængslingsbestemmelse indebærer alene en begrænset udvidelse af adgangen til varetægtsfængsling.
Ved vurderingen af konsekvenserne af forslaget har det endvidere betydning, at varetægtstiden fragår i den senere frihedsstraf, jf. straffelovens § 86.
Under henvisning hertil skønnes lovforslaget ikke at medføre administrative eller økonomiske konsekvenser af nogen væsentlig betydning.
 8. HØRTE MYNDIGHEDER M.V.
Lovforslaget er i forbindelse med fremsættelsen sendt til høring hos følgende myndigheder og organisationer: Præsidenterne for Østre og Vestre Landsret, Københavns Byret og retterne i Odense, Ålborg og Århus, Den Danske Dommerforening, Dommerfuldmægtigforeningen, Foreningen af Politimestre i Danmark, Rigsadvokaten, Rigspolitichefen, Politidirektøren i København, Politifuldmægtigforeningen, Dansk Politiforbund, Dansk Kriminalpolitiforening og Advokatrådet.
Bilag 1 Retsplejelovens § 762 om varetægtsbetingelser § 762. En sigtet kan varetægtsfængsles, når der er begrundet mistanke om, at han har begået en lovovertrædelse, som er undergivet offentlig påtale, såfremt lovovertrædelsen efter loven kan medføre fængsel i 1 år og 6 måneder eller derover, og 1) der efter det om sigtedes forhold oplyste er bestemte grunde til at antage, at han vil unddrage sig forfølgningen eller fuldbyrdelsen, eller 2) der efter det om sigtedes forhold oplyste er bestemte grunde til at frygte, at han på fri fod vil begå ny lovovertrædelse af den foran nævnte beskaffenhed, eller 3) der efter sagens omstændigheder er bestemte grunde til at antage, at sigtede vil vanskeliggøre forfølgningen i sagen, navnlig ved at fjerne spor eller advare eller påvirke andre.
Stk. 2. En sigtet kan endvidere varetægtsfængsles, når der foreligger en særlig bestyrket mistanke om, at han har begået en lovovertrædelse, som er undergivet offentlig påtale, og som efter loven kan medføre fængsel i 6 år eller derover, og hensynet til retshåndhævelsen efter oplysningerne om forholdets grovhed skønnes at kræve, at sigtede ikke er på fri fod.
Stk. 3. Varetægtsfængsling kan ikke anvendes, hvis lovovertrædelsen kan ventes at ville medføre straf af bøde eller hæfte, eller hvis frihedsberøvelsen vil stå i misforhold til den herved forvoldte forstyrrelse af sigtedes forhold, sagens betydning og den retsfølge, som kan ventes, hvis sigtede findes skyldig.
Bilag 2 Højere straf end bøde for voldsforbrydelser (§§ 244-246) i årene 1979-1984. Mænd og kvinder Bilag 3 Domme til belysning af, hvilke tilfælde der kan være omfattet af den foreslåede bestemmelse IKKE OMFATTET:
19-årig T havde under en fest på et gymnasium antændt et militært kanonslag, som han ulovligt havde medtaget fra sin tjeneste ved hjemmeværnet, og kastet det ind på dansegulvet med det resultat, at A, der ville fjerne det, fik beskadiget sin ene trommehinde og en hånd.
T idømtes efter straffelovens § 252 hæfte i 30 DAGE.
 VLD i U 1983.933.
24-årig T havde på gaden tildelt en tilfældig forbipasserende et knytnæveslag på munden.
T idømtes for overtrædelse af straffelovens § 244, stk. 4, fængsel i 40 DAGE.
 ØLD i U 1982.951.
 KAN VÆRE OMFATTET:
23-årig T havde sammen med 4 jævnaldrende kammerater standset 2 unge mænd, A og B, som de ikke kendte, men som de fik øje på fra deres bil, skubbet dem over en hæk ind i en park og slået og sparket dem, så A fik afsprængning af 2 hjørnetænder.
T blev for overtrædelse af straffelovens § 244, stk. 3 og 4, efter voldens karakter og de omstændigheder, hvorunder den var udøvet, idømt fængsel i 60 DAGE.
 VLD i U 1981.1053.
30-årig T havde efter en taxatur tildelt den sagesløse chauffør H flere knytnæveslag i brystregionen.
H greb for at forsvare sig fat i T, og de væltede begge.
Enten herved eller ved T's slag pådrog H sig brud på 3 mellemhåndsknogler i højre hånd og var i længere tid uarbejdsdygtig.
Idet der ved straffens udmåling burde tages hensyn til, at der var tale om overfald på en taxachauffør, der efter karakteren af sit arbejde er særlig udsat for angreb, fastsattes straffen efter straffelovens § 244, stk. 3 og 4, til fængsel i 60 DAGE. (Dissens af 2 af 7 dommere for straf af fængsel i 40 dage).
 HRD i U 1980.211.
27-årig T1, der tidligere var straffet blandt andet for overfald, og 27-årig T2, der tidligere var straffet blandt andet for røveri, affyrede fra et vindue skiftevis i alt ca. 100 skud hagl med et luftgevær mod personer, der befandt sig på det modsatte fortov, og ramte 3 personer på låret, 1 i nakken og 1 på armen.
T1 og T2 blev begge for overtrædelse af straffelovens § 252 og - vedrørende de skud, der ramte - § 244, stk. 4, idømt fængsel i 60 DAGE.
 VLD i U 1980.642.
T havde under uroligheder som følge af en strejke tildelt en politiassistent P, der sammen med andre politifolk forsøgte at trænge nogle demonstranter, deriblandt T, tilbage fra et havneområde, en skalle med bl.a. brud på protese i overmunden til følge.
T idømtes efter straffelovens § 119, stk. 1, fængsel i 60 DAGE.
 VLD i U 1983.448.
21-årig T, som i november 1978 for overtrædelse af straffelovens § 244, stk. 2-4, var straffet med fængsel i 40 dage og løsladt fra afsoning af denne straf den 2. marts 1979, tildelte den 18. maj 1979 på gaden en sagesløs person et knytnæveslag i ansigtet, hvorved denne fik hævelse og misfarvning omkring det ene øje, brud på næsen og en tand slået ud.
Under hensyn til voldens krakter og den tidligere straf blev T for overtrædelse af straffelovens § 244, stk. 3 og 4, og et mindre tyveri idømt fængsel i 80 DAGE.
 HRD i U 1980.529.
De 23-årige T1 og T2, der begge tidligere var straffet for vold og T2 tillige for hærværk, havde nytårsnat fra T1's lejlighed med T1's hjemmeværnsgevær affyret ca. 50 skud mod vinduer til beboelseslejligheder, udover en gade, medens trafikanter passerede stedet, og mod biler, der var parkeret i gaden.
De samlede skader beløb sig til ca. 56.000 kr.
De tiltalte idømtes for overtrædelse af § 252 og § 291, stk. 2, T1 tillige for overtrædelse af våbenloven (uforsvarlig opbevaring af hjemmeværnsgevær), hver især fængsel i 4 MåNEDER.
ØLD i U 1979.822 En 35-årig bilist mistede ved spirituskørsel herredømmet over køretøjet, som kom ind i rabatten, videre ind i en have, hvorefter det fortsatte over en gangsti og gennem plankeværket til en ejendom, hvor køretøjet standsede ved påkørsel af en barnevogn med en seks uger gammel dreng, der blev dræbt af kvæstelserne.
Bilisten blev for overtrædelse af straffelovens § 241 og af færdselsloven idømt fængsel i 8 MÅNEDER, idet der ved strafudmålingen blev lagt vægt på den særdeles høje alkoholpromille (2,56) og den uforsvarlige kørsel i øvrigt.
 Kørekortet blev frakendt i 8 år.
 Store Heddinge Rets dom af 31. oktober 1986.
Bilag 4 Retspraksis om varetægtsfængsling i voldssager m.v.
HADERSLEV KRIMINALRETS KENDELSE AF 20. NOVEMBER 1986 Den 22-årige A fremstilledes i grundlovsforhør sigtet for overtrædelse af straffelovens § 119, stk. 1 og 3, samt straffelovens § 244, stk. 2, ved under forsøg på at hindre en anholdelse af en kammerat, der var sigtet for vold, at have sparket en politiassistent i hovedet med militære læderstøvler.
Forholdet blev begået på Vojens Ishockey Stadion, hvortil A var rejst fra Rødovre for at overvære en ishockeykamp.
A benægtede forholdet.
Anklageren begærede A varetægtsfængslet bl.a. i medfør af retsplejelovens § 762, stk. 2, under henvisning til lovovertrædelsens alvorlige beskaffenhed, den sandsynlige præventive virkning i tilsvarende situationer og til strafferammen i straffelovens § 119, stk. 1. Anklageren tilkendegav samtidig, at sagen agtedes fremmet hurtigst muligt i håb om, at den kunne domsforhandles i løbet af ca. 1 uge.
Forsvareren betvivlede, at sagen kunne færdigbehandles så hurtigt, og en varetægtsfængsling efter retsplejelovens § 762, stk. 2, ville efter forsvarets opfattelse være i klar strid med sædvanlig landsretspraksis efter denne bestemmelse.
 Retten løslod A med følgende kendelse:
»Der findes at være begrundet mistanke om, at anholdte i overensstemmelse med sigtelsen er skyldig i overtrædelse af straffelovens § 119, stk. 1 og stk. 3, og § 244, stk. 2, hvorfor han skønnes at have forskyldt straf af fængsel.
Trods anholdtes tidligere straffe for bl.a. røveri og trods den ved de nu begåede forhold skete overtrædelse af vilkårene for prøveløsladelsen i juli 1986 finder retten ikke, at der er tilstrækkeligt »bestemte grunde« til at frygte for, at anholdte på fri fod vil begå nye tilsvarende overtrædelser, hvorfor de i retsplejelovens § 762, stk. 1, nr. 2, og § 763, stk. 1, nr. 2, nævnte grunde ikke foreligger.
Efter det foreliggende, herunder særlig størrelsen af den straf, som anholdte kan ventes idømt for de nu begåede forhold, finder retten heller ikke, at varetægtsfængsling kan ske i medfør af retsplejelovens § 762, stk. 2.' HOLSTEBRO RETS KENDELSE AF 29. APRIL 1986 Den 28-årige A1 og den 25-årige A 2 fremstilledes i grundlovsforhør sigtet for overtrædelse af straffelovens § 245, stk. 2, jf. § 244, stk. 2 og stk. 4, subsidiært § 244, stk. 2, 3 og 4, ved efter en forud lagt plan med henblik på at foretage en afstraffelse at have indfundet sig hos den sagesløse 31-årige B og tildelt B adskillige knytnæveslag og slag med svensknøgle i hovedet og på kroppen med flere legemssår til følge.
A1 og A2 erkendte overtrædelse af straffelovens § 244, stk. 2, 3 og 4.
Anklageren begærede begge varetægtsfængslet i medfør af retsplejelovens § 762, stk. 2, med henvisning til, at strafferammerne for sigtelserne er opfyldt, og hensynet til retshåndhævelsen i det foreliggende tilfælde, hvor to sigtede sammen har foretaget afstraffelse med anvendelse af den påsigtede grove vold, fandtes at kræve, at de sigtede ikke er på fri fod.
Forsvareren bestred overtrædelse af straffelovens § 245. Forsvareren anførte endvidere, at svensknøglen var medtaget for at gardere sig mod, at B var bevæbnet med kniv, og at anvendelsen af svensknøglen alene var begrundet i de sigtedes ophidselse.
Retten løslod A1 og A2. Retten bemærkede, at A1 og A2 med føje var sigtet for overtrædelse af § 244, stk. 2, 3 og 4, og udtalte herefter: »Selv om der i retsplejelovens § 762, stk. 2, er adgang til varetægtsfængsling i det foreliggende tilfælde, skønnes hensynet til retshåndhævelsen EFTER PRAKSIS ikke med tilstrækkelig styrke at kunne begrunde varetægtsfængsling«.
NÆSTVED KRIMINALRETS KENDELSE AF 12. SEPTEMBER 1986 Den 20-årige A1, den 21-årige A2 og den 21-årige A3 fremstilledes i grundlovsforhør sigtet for forsøg på manddrab efter straffelovens § 237, jf. § 21, ved den 10. september 1986 fra en bil, hvormed de kom kørende og gjorde holdt uden for en beværtning at have affyret 2 haglskud fra et jagtgevær gennem vinduet til beværtningen, hvor der opholdt sig 10-15 mennesker.
A1, 2 og 3 havde kort forinden været gæster, men var blevet udvist.
Enkelte af de tilstedeværende i beværtningen blev ramt af hagl uden skade til følge.
Skuddene kunne ifølge tekniske oplysninger være dræbende.
Efter de sigtedes forklaringer var de fulde, kom i klammeri med andre gæster og blev smidt ud.
De blev vrede og følte sig dårligt behandlet.
Geværskuddene skulle skræmme dem, der var i beværtningen.
Det var ikke meningen, at nogen skulle rammes.
Anklageren begærede varetægtsfængsling efter retsplejelovens § 762, stk. 2.
Forsvareren påstod de sigtede løsladt og fandt alene føje til sigtelse for overtrædelse af straffelovens § 252 eller medvirken hertil.
Efter strafferammen i § 252 (fængsel i 4 år) var der ingen mulighed for varetægtsfængsling.
Retten løslod de sigtede.
Der fandtes ikke føje for sigtelsen for forsøg på manddrab, men alene for grov overtrædelse af straffelovens § 252 og for medvirken hertil.
Retten udtalte herefter: »Da der ikke er grundlag for anvendelse af retsplejelovens § 762, stk. 2, som følge af strafferammen i straffelovens § 252, og da der ikke i øvrigt findes at være grundlag for varetægtsfængsling . . . » løslades de sigtede.
