 Ankestyrelsen har behandlet 2 sager om frist for fremsættelse af  

 refusionskrav mellem kommuner for institutionsbetaling og om eventuelt  

 bortfald af kravene på grund af forældelse eller passivitet.20838-88 I den 1.  

 sag blev der i 1988 rejst sag om refusion tilbage til særforsorgens udlægning  

 pr. 1. januar 1980.
 I den 2. sag blev refusionskrav rejst i 1987 for perioden tilbage til  

 ca. 1970.
 Krav på refusion i medfør af bistandslovens § 11 kunne ikke anses for  

 bortfaldet efter bistandsloven, der ikke, i modsætning til lov om offentlig  

 forsorg, indeholder frister for fremsættelse af refusionskrav.
 Den 5-årige forældelse efter forældelsesloven af 1908 kunne ikke finde  

 anvendelse på refusionskrav som omhandlede.
 Da der ikke var rejst krav om refusion for udgifter, der var afholdt  

 for 20 år eller længere siden, tog Ankestyrelsen ikke stilling til, om Danske  

 Lovs regel om forældelse efter 20 år fandt anvendelse.
 Den endelige afgørelse vedrørende eventuelt bortfald af refusionskrav  

 af den omhandlede art mellem kommuner henhører under domstolene, herunder  

 hvorvidt et sådant krav kan bortfalde på grund af passivitet med hensyn til  

 kravets rejsning.
 Redegørelse for de enkelte sager:
 REDEGØRELSE FOR DE ENKELTE SAGER.
1. J.nr. 20838-88 REDEGØRELSE FOR SAGEN:
 K var født i 1922 og boede hos forældre i A kommune til 1939, hvor hun  

 blev anbragt i en institution for døve i en anden landsdel.
I forbindelse med særforsorgens udlægning pr. 1. januar 1980 skulle  

 institutionerne til deres respektive amtskommuner indberette klienternes  

 bopælskommune ved forsorgens etablering.
Ved en fejltagelse blev A's  

 nabokommune B angivet som K's bopælskommune.
I 1988 opdagede B kommune, at K's daværende adresse lå i A kommune.
B  

 kommune anmodede herefter A kommune om at overtage den kommunale del af  

 betalingsforpligtelsen og varslede fremsættelse af refusionskrav for afholdte  

 ydelser tilbage til den 1. januar 1980.
 A kommune afviste at påtage sig betalingsforpligtelsen.
 AFGØRELSEN, DER KLAGES OVER:
 Amtsankenævnet fandt, at A kommune var betalingskommune for K fra  

 særforsorgens udlægning den 1. januar 1980.
 Amtsankenævnet lagde ved sin afgørelse vægt på, at K siden 1. august 1939  

 havde haft ophold på institutioner, at hun ved optagelse på institution i  

 1939 var 17 år, og at hun forud for optagelse på denne institution boede  

 sammen med forældrene på en adresse i den nuværende A kommune, samt at der  

 ikke findes tidsfrister for fremsættelse af refusionskrav.
 KLAGEN TIL ANKESTYRELSEN:
 Afgørelsen blev anket af A kommune.
I klagen var bl.a. anført, at A kommune ikke havde haft mulighed for at  

 kalkulere med de nødvendige udgifter igennem snart 9 år, da kommunen ikke  

 havde kendt denne og en anden tilsvarende sags eksistens.
A kommune havde  

 ligeledes været afskåret fra at kunne handle i de enkelte sager og eventuelt  

 tilbyde andre foranstaltninger.
En ændring af opholdskommuneforpligtelsen i disse typer sager burde først  

 være med virkning fra, at sagerne blev kendt i de nye kommuner.
Hvis der ikke  

 skete en ændring af disse afgørelser, ville det i de kommende år kunne give  

 anledning til sager med endnu større beløb i efterbetaling.
 I omhandlede 2 sager var der tale om efterbetaling af beløb i  

 millionstørrelse, uden at den nøjagtige efterbetaling dog var kendt.
 A kommune anførte samtidig, at den hidtidige betalingskommune i alle årene  

 havde fået andel i de gældende generelle tilskud m.v. som betalingskommune,  

 samt at en regulering af disse forhold ville være umulig.
 A kommune anførte endelig, at al planlægning og budgettering i kommunerne  

 - navnlig i de mindre - fremover ville være helt umulig, hvis afgørelserne  

 ikke blev ændret med hensyn til opgørelse af krav tilbage i tiden.
 Antaget til principiel behandling:
 Sagen blev antaget til principiel behandling til afklaring af 1) om B  

 kommunes krav kunne anses for forældet helt eller delvis og 2) om  

 Ankestyrelsen selvstændigt kan behandle forældelsesspørgsmålet, eller om  

 parterne burde henvises til at indbringe spørgsmålet for domstolene.
 LOVGRUNDLAG:
 Bistandslovens § 11.
 Ankestyrelsens overvejelser:
 Ifølge Justitsministeriet kan Ankestyrelsen tage stilling til spørgsmålet  

 om anvendelse af dansk rets almindelige regler, når Ankestyrelsen er  

 kompetent vedrørende det underliggende materielle forhold.
 Ankestyrelsen lagde ved sagens afgørelse til grund, at  

 betalingskommunespørgsmålet var afgjort i overensstemmelse med reglerne om  

 særforsorgens udlægning, bistandslovens § 10 og § 11 og Ankestyrelsens  

 praksis, og at A kommunes forpligtelse til at afholde udgifterne således var  

 hjemlet i bistandslovens materielle regler, der ikke indeholder  

 fristbestemmelser.
 Socialministeriet havde ved fastsættelsen af regler om særforsorgens  

 udlægning taget stilling til, om der skulle fastsættes frister i loven.
Vedrørende forældelse lagdes til grund, at den 5-årige forældelse ikke  

 finder anvendelse, jf.
Højesterets dom U 1933 5 H.
 Da det fremsatte krav ikke vedrørte forhold, der var mere end 20 år gamle,  

 var spørgsmålet om anvendelse af Danske Lovs 20-årige forældelsesregel ikke  

 aktuelt, og Ankestyrelsen fandt derfor ikke at burde tage stilling til dennes  

 anvendelse.
For så vidt angår eventuelt bortfald på grund af passivitet ville et  

 bortfald være i strid med bistandslovens materielle regler.
Hvorvidt et krav  

 var bortfaldet på grund af passivitet måtte bedømmes udfra konkrete  

 omstændigheder og en vurdering af, hvilken part der var nærmest til at bære  

 risikoen for passiviteten.
En sådan vurdering, der forudsætter en  

 bevisførelse fra begge kommuners side, bør ske ved domstolene.
Ankestyrelsen fandt, at anvendelse af passivitetsgrundsætningen kun er  

 sparsomt belyst i domspraksis i privatretlige forhold.
De reale hensyn bag  

 grundsætningen, hensynet til skyldneren, vil næppe - eller kun i begrænset  

 omfang - være til stede i et retsforhold mellem offentlige kasser.
Kasserne,  

 det vil sige kommunerne, var i øvrigt i denne type sager gennemsnitligt både  

 kreditorer og debitorer og kunne derfor næppe være interesseret i en  

 begrænsning af deres fordringer gennem anvendelse af  

 passivitetsgrundsætningen.
 Skulle der ske ændringer af reglerne således, at der blev taget hensyn til  

 den tidsmæssige fremsættelse af refusionskrav, måtte det enten ske gennem et  

 lovgivningsinitiativ eller en domspraksis for fremsættelse af krav mellem  

 offentlige kasser på dette område.
 Ankestyrelsen måtte derfor - for så vidt passivitetsgrundsætningen skulle  

 anvendes til at fastsætte tidsmæssige rammer for fremsættelse af  

 refusionskrav - henvise spørgsmålet til domstolenes afgørelse.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse, hvorefter A kommune fra  

 særforsorgens udlægning var betalingskommune for K.
 Refusionskrav fra B kommune kunne ikke anses for bortfaldet efter  

 bistandsloven, der ikke indeholder frister for fremsættelse af refusionskrav.
 Den 5-årige forældelsesfrist efter forældelsesloven fra 1908 kunne ikke  

 finde anvendelse på et refusionskrav som det omhandlede.
 Da der ikke var gået 20 år fra kravets opståen, til kravet blev rejst, tog  

 Ankestyrelsen ikke stilling til, om Danske Lovs regel om forældelse efter 20  

 år fandt anvendelse.
 Den endelige afgørelse vedrørende eventuelt bortfald af refusionskrav af  

 den omhandlede art mellem kommuner henhører under domstolene, herunder  

 hvorvidt et sådant krav kan bortfalde på grund af passivitet med hensyn til  

 kravets rejsning.
 2. J.nr. 21145-88.
 REDEGØRELSE FOR SAGEN:
 M var født i 1908 i et sogn, der ved kommunalreformen blev henført til A  

 kommune.
 Omkring 1925 blev han inddraget under særforsorg med fødesognet som  

 betalingspligtig.
 I 1959 blev M overflyttet til en institution i B kommune, og i 1968 blev  

 han optaget på et almindeligt plejehjem, jf. bistandslovens § 79.
 I 1973 blev M udskrevet af forsorgen men blev boende på plejehjemmet.
 M havde højeste invalidepension og betalte for opholdet med pensionen.
I brev af 28. juli 1987 meddelte B kommune A kommune, at B kommune i  

 forbindelse med kontrol af kommunens institutionssager var blevet opmærksom  

 på, at sagen vedrørende M ikke var hjemmehørende i B kommune.
B kommune  

 anmodede samtidig A kommune om refusionstilsagn vedrørende M gældende for  

 såvel de hidtidige som de fremtidige udgifter i forbindelse med M's ophold på  

 plejehjemmet, dvs. fra april 1968.
A kommune meddelte, at kommunen med stor sandsynlighed måtte anses som  

 betalingskommune for M.
Kommunen var derfor indstillet på at refundere B  

 kommunes fremtidige udgifter, det vil sige udgifter afholdt efter 30. juli  

 1987, hvor A kommune blev gjort bekendt med refusionskravet.
De udgifter, som  

 B kommune havde afholdt før den 30. juli 1987, mente A kommune ikke, at  

 kommunen var forpligtet til at betale, da kravet blev skønnet at være  

 fremsendt for sent.
 AFGØRELSEN, DER KLAGES OVER:
 Amtsankenævnet tiltrådte A kommunes afgørelse.
 Nævnet fandt, at uanset at der ikke fandtes tidsfrister for fremsættelse  

 af refusionskrav i henhold til bistandslovens § 11, havde A kommune med rette  

 afslået at yde B kommune refusion for tiden før den 30. juli 1987.
 Nævnet lagde i afgørelsen vægt på, at B kommune igennem meget lang tid  

 havde afholdt udgifterne og således havde indrettet sig herpå, samt at der  

 intet var til hinder for, at B kommune kunne have fremsendt kravet tidligere.  

 På baggrund heraf fandt nævnet, at B kommunes sene fremsendelse af  

 refusionskravet bevirkede, at kravet bortfaldt.
 KLAGEN TIL ANKESTYRELSEN:
 Afgørelsen blev anket af B kommune.
 I klagen blev det gjort gældende, at refusionskrav i henhold til  

 bistandslovens § 11, stk. 1, først forældes efter 20 år, idet kravet ikke er  

 omfattet af 1908-loven.
Det anførtes endvidere, at i situationer, hvor debitor kender kreditors  

 krav og ikke har grund til at tro, at kreditor vil undlade at gøre sine krav  

 gældende, er der i almindelighed ikke behov for nogen reklamation.
Kreditors  

 krav vedbliver at bestå, indtil forældelsesfristen er udløbet, med mindre der  

 i lovgivningen er fastsat særlige regler om frister eller tidsbegrænsninger  

 af sådanne krav.
B kommune anførte endelig, at A kommune havde erkendt, at den var  

 betalingskommune for M.
Der var således ikke tvivl om, at der var et krav i  

 henhold til bistandslovens § 11, stk. 1.
 Antaget til principiel behandling::
 Sagen blev antaget til principiel behandling sammen med foranstående sag.
 SUPPLERENDE OPLYSNINGER EFTER ANKEN:
A kommune meddelte efterfølgende Ankestyrelsen, at det principalt blev  

 bestridt, at B kommune havde noget krav over for A kommune.
Subsidiært blev  

 det gjort gældende, at A kommunes betalingsforpligtelse først var opstået pr.  

 30. juli 1987, på hvilket tidspunkt A kommune blev gjort bekendt med  

 omstændighederne.
Det blev endvidere gjort gældende, at B kommune i perioden 20. april 1968  

 til 30. juni 1987 havde betragtet sig som værende rette refusionskommune,  

 hvorfor B kommune intet tab havde lidt, idet de årlige udgifter naturligt var  

 indgået i kommunens budget.
Som følge heraf havde B kommune ikke lidt noget  

 tab, der berettigede til erstatning eller refusion.
 Det anførtes endvidere, at B kommune som følge af udvist væsentlig  

 passivitet var afskåret fra at gøre krav gældende, samt at kravet også ud fra  

 en rimelighedsbetragtning måtte betegnes som værende bortfaldet.
 Det blev endelig anført, at et refusionskrav efter bistandslovens § 11  

 måtte fremsendes uden unødigt ophold.
 LOVGRUNDLAG:
 Bistandslovens § 11.
 ANKESTYRELSENS AFGØRELSE:
 Efter de foreliggende oplysninger måtte A kommune anses for at være  

 betalingskommune for M.
 Hvorvidt B kommune havde et refusionskrav på A kommune for afholdte  

 udgifter efter lov om offentlig forsorg, og refusionskravets størrelse med  

 støtte i bistandslovens § 11 efter bistandslovens ikrafttræden, hjemvistes  

 til B kommune til nærmere dokumentation.
 Krav på refusion i medfør af bistandslovens § 11 kunne ikke anses for  

 bortfaldet efter bistandsloven, der ikke, i modsætning til lov om offentlig  

 forsorg, indeholder frister for fremsættelse af refusionskrav.
 Den 5-årige forældelse efter forældelsesloven af 1908 kunne ikke finde  

 anvendelse på refusionskrav som omhandlede.
 Da der ikke var rejst krav om refusion for udgifter, der var afholdt for  

 20 år eller længere siden, tog Ankestyrelsen ikke stilling til, om Danske  

 Lovs regel om forældelse efter 20 år fandt anvendelse.
 Den endelige afgørelse vedrørende eventuelt bortfald af refusionskrav af  

 den omhandlede art mellem kommuner henhører under domstolene, herunder  

 hvorvidt et sådant krav kan bortfalde på grund af passivitet med hensyn til  

 kravets rejsning.
 Ankestyrelsen ændrede således amtsankenævnets afgørelse.
