 Kommunen meddelte afslag på ansøgning om beboerindskudslån med  

 henvisning til, at den kontanthjælp, som ansøgeren modtog, skulle omregnes  

 til en bruttoindkomst, hvorved husstandsindkomsten oversteg den i  

 boligstøtteloven angivne indtægtsgrænse for, om kommunen havde pligt til at  

 yde beboerindskudslån.
 Amtsankenævnet pålagde kommunen at yde det ansøgte lån, idet nævnet  

 ved sin afgørelse lagde vægt på en fra Bygge- og Boligstyrelsen indhentet  

 vejledende udtalelse, hvoraf fremgik, at kommunen ikke havde været berettiget  

 til ved beregningen af familiens husstandsindkomst at omregne  

 kontanthjælpsindkomst til et bruttobeløb.
Amtsankenævnet, Frederiksborg Amt, møde den 11. december 1989 Amtsankenævnet har i sit møde den 11. december 1989 behandlet Deres klage  

 over, at Karlebo kommune, under henvisning til boligstøttelovens kapt. 11a,  

 jfr. § 49, har meddelt Dem afslag på ansøgning om et beboerindskudslån, kr.  

 7.300,00 vedrørende lejemålet.
Nævnet har truffet følgende A F G Ø R E L S E Amtsankenævnet pålægger Karlebo kommune at yde det ansøgte lån.
 Nævnet har ved sin afgørelse lagt vægt på en fra boligstyrelsen indhentet  

 udtalelse, hvoraf det fremgår, at Karlebo kommune ikke har været berettiget  

 til, ved beregningen af familiens husstandsindkomst, at omregne  

 kontanthjælpsindkomst til et bruttobeløb.
 Amtsankenævnet anser derfor familiens fremtidige indkomst for at ligge  

 under grænsen i boligstøttelovens § 49.
 Ankevejledning:
 Amtsankenævnets afgørelse er endelig og kan kun, såfremt boligstyrelsen  

 finder, at sagen har principiel betydning, indbringes for denne myndighed.
 Ankefristen er 4 uger fra den dag, De modtager amtsankenævnets afgørelse.
 Eventuel klage skal sendes til: Amtsankenævnet, Frederiksborg Amt,  

 Amtsgården, Kongens Vænge 2, 3400 Hillerød, hvorfra klagen sammen med sagens  

 akter vil blive sendt til boligstyrelsen, som afgør, om sagen er principiel.
 Oplysninger til sagen:
 Med hensyn til sagens faktiske oplysninger og kommunens begrundelse for  

 afgørelsen samt anvendte lovregler og andre retsbestemmelser henvises til  

 vedlagte notat.
Oplæg til møde i amtsankenævnet den Cpr.nr.:
 Navn:
 Adresse:
 Civil stand:
 Børn u/18 år:
Klagen: Ved skrivelse af 3. oktober 1989 klager Dansk Flygtningehjælp på  

 vegne af N.N. over, at Karlebo kommune har meddelt afslag på en ansøgning om  

 beboerindskudslån vedrørende lejemål (jfr. boligstøttelovens kap. 11a, jfr. §  

 49.) Kommunens begrundelse: Det ansøgte kan ikke imødekommes, idet byrådet har vedtaget,  

 at Karlebo kommune kun yder boligindskudslån i de tilfælde, hvor kommunen,  

 efter lov om individuel boligstøtte, har pligt til det.
 Den samlede årlige husstandsindkomst ved ydelse af pligtlån til  

 lejligheder må ikke overstige kr. 104.000,00.
 Kommunen har herved lagt til grund, at den kontanthjælp ægtefællerne  

 modtager i henhold til bistandslovens § 42, skal omregnes til en  

 bruttoindkomst, hvorved husstandsindkomsten årlig udgør ca. kr. 200.000,00.
Oplysninger til sagen: Kommunen er ved amtsankenævnets afgørelse af 29. august 1989  

 blevet pålagt at godkende klager til lejemålet.
 I den tidligere påklagede sag om godkendelse af lejemålet, er der i  

 amtsankenævnets afgørelse lagt til grund, at familiens fremtidige indtægter  

 vil udgøre kr. 9.199,00 månedligt (110.388,00 årligt). Heri fragår fradrag  

 for barn jfr. boligstøttelovens § 7, stk. 5, kr. 13.400,00. Familiens  

 fremtidige husstandsindkomst vil herefter udgøre kr. 96.988,00 årligt.
 Amtsankenævnets sekretariat har vejledende forespurgt boligstyrelsen, om  

 det er i overensstemmelse med gældende regler at omregne en  

 kontanthjælpsmodtagers indkomst til et bruttobeløb ved opgørelse af  

 husstandsindkomsten efter boligstøttelovens § 49, jfr. § 7, stk. 7.
 Boligstyrelsen har hertil oplyst, at de ikke finder, at bestemmelserne i  

 boligstøtteloven om opgørelse af husstandsindkomst kan fraviges, således at  

 kontanthjælpsindkomst omregnes til et bruttobeløb.
 Det er fra Dansk Flygtningehjælp oplyst, at restgælden på et tidligere  

 bevilget beboerindskudslån er afviklet.
Relevante retsregler: Efter lov om individuel boligstøtte § 57 B, stk. 1 ydes efter  

 bestemmelserne i §§ 48 og 49 efter ansøgning lån til betaling af  

 beboerindskud (boligandel) i almennyttigt byggeri, jfr. kap. 2 i lov om  

 boligbyggeri, og i ejendomme, der tilhører almennyttige institutioner,  

 såfremt der til disse sidste ejendommes opførelse er bevilget statsstøtte i  

 medfør af lov om boligbyggeri, kap. 12, eller tidligere boligbyggerilove,  

 jfr. senest bekendtgørelse nr. 483 af 16. august 1973, kap.
VI Efter lov om individuel boligstøtte § 49, stk. 1 ydes lån til betaling af  

 beboerindskud i lejligheder til boligtagere, hvis husstandsindkomst, jfr. §  

 7, ved indflytning ikke overstiger et beløb svarende til den samlede pension,  

 som tilkommer et folkepensionistægtepar som grundbeløb og tillæg til  

 pensionen i medfør af § 3, stk. 2, og § 10, stk. 1 i lov om folkepension med  

 tillæg af 5 pct.
 Efter lov om individuel boligstøtte, § 7, stk. 7, anvendes i stedet den  

 forventede fremtidige indkomst, såfremt det må antages, at husstandens  

 indkomstforhold i boligstøtteåret vil afvige væsentligt fra den indkomst, der  

 beregnes efter stk. 2-6.
 Af boligstyrelsens vejledning om individuel boligstøtte af 19. oktober  

 1988 (pkt. 14) samt af boligstyrelsens vejledning af 22. oktober 1987 (pkt.  

 4.4) fremgår nærmere, hvorledes den forventede fremtidige indkomst opgøres.
 Nævnets afgørelse:
