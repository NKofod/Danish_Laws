Fremsat den 22. februar 2017 af transport-, bygnings- og boligministeren (Ole Birk Olesen) Forslag til Lov om ændring af færdselsloven (Ændring af sanktionerne for kørsel i THC-påvirket tilstand og af regler om alkolåse) § 1 I færdselsloven, jf. lovbekendtgørelse nr. 38 af 5. januar 2017, foretages følgende ændringer:
 1. § 54, stk. 1, affattes således:
»Et motordrevet køretøj må ikke føres eller forsøges ført af nogen, hvis blod under eller efter kørslen indeholder 1) bevidsthedspåvirkende stoffer, som efter regler fastsat af transport-, bygnings- og boligministeren er klassificeret som farlige for færdselssikkerheden, og som ikke er indtaget i henhold til en lovlig recept, jf. dog nr. 2 og 4, 2) tetrahydrocannabinol (THC) i et sådant omfang, at indholdet i blodet overstiger 0,001 mg THC pr. kg blod, og som ikke er indtaget i henhold til lovlig recept, 3) stoffer, der er omfattet af nr. 1, og som den pågældende har indtaget i henhold til en lovlig recept, hvis indtagelsen ikke er sket i overensstemmelse med recepten, eller 4) tetrahydrocannabinol (THC), som den pågældende har indtaget i henhold til en lovlig recept, hvis indtagelsen ikke er sket i overensstemmelse med recepten.« 2. § 117, stk. 1, affattes således:
»Med bøde straffes den, der med motorkøretøj, stor knallert, traktor eller motorredskab 1) overtræder § 54, stk. 1, nr. 2 eller 4, hvor indholdet af tetrahydrocannabinol (THC) i blodet under eller efter kørslen ikke overstiger 0,003 mg THC pr. kg blod, 2) overtræder § 54, stk. 1, nr. 2 eller 4, hvor indholdet af tetrahydrocannabinol (THC) i blodet under eller efter kørslen overstiger 0,003 mg THC pr. kg blod, jf. dog stk. 2, eller 3) kører spirituskørsel eller overtræder § 54, stk. 1, nr. 1 eller 3, eller § 54, stk. 2, jf. dog stk. 2.« 3. I § 117, stk. 2, ændres »stk. 1« til: »stk. 1, nr. 2 og 3,«.
 4. I § 117, stk. 2, nr. 3-7, ændres »§ 54, stk. 1 eller 2« til: »§ 54, stk. 1, nr. 1 eller 3, eller nr. 2 eller 4, hvor indholdet af tetrahydrocannabinol (THC) i blodet under eller efter kørslen overstiger 0,003 mg THC pr. kg blod, eller § 54, stk. 2«.
 5. § 117 c, stk. 1, affattes således:
»Med bøde straffes den, der 1) med lille knallert overtræder § 54, stk. 1, nr. 2 eller 4, hvor indholdet af tetrahydrocannabinol (THC) i blodet under eller efter kørslen ikke overstiger 0,003 mg THC pr. kg blod, 2) med lille knallert overtræder § 54, stk. 1, nr. 2 eller 4, hvor indholdet af tetrahydrocannabinol (THC) i blodet under eller efter kørslen overstiger 0,003 mg THC pr. kg blod, jf. dog stk. 2, 3) med lille knallert kører spirituskørsel eller overtræder § 54, stk. 1, nr. 1 eller 3, eller § 54, stk. 2, jf. dog stk. 2, eller 4) fører lille knallert, til trods for at retten til at føre lille knallert er frakendt den pågældende ubetinget, jf. dog stk. 2.« 6. I § 117 c, stk. 2, ændres »Straffen efter stk. 1« til: »Straffen efter stk. 1, nr. 2-4,« og »som nævnt i stk. 1.« til: »som nævnt i stk. 1, nr. 2-4.«.
 7. § 125, stk. 1, nr. 9, affattes således:
»9) føreren har gjort sig skyldig i en overtrædelse af § 54, stk. 1, nr. 2 eller 4, ved at have indtaget tetrahydrocannabinol (THC) i et sådant omfang, at indholdet af THC i blodet under eller efter kørslen overstiger 0,003 mg THC pr. kg blod, hvis overtrædelsen af § 54, stk. 1, nr. 2, ikke er omfattet af § 126, stk. 1, nr. 2, en overtrædelse af § 54, stk. 1, nr. 3, eller en overtrædelse af § 54, stk. 2, der ikke er omfattet af § 126, stk. 1, nr. 2,« 8. I § 125, stk. 2, nr. 4, ændres »afmærkning, eller« til: »afmærkning,«.
 9. I § 125, stk. 2, nr. 5, ændres »30 pct.« til: »30 pct., eller«.
 10. I § 125, stk. 2, indsættes som nr. 6:
»6) § 54, stk. 1, nr. 2, hvis forholdet ikke er omfattet af § 125, stk. 1, nr. 9, eller § 126, stk. 1, nr. 2, eller § 54, stk. 1, nr. 4, hvis forholdet ikke er omfattet af § 125, stk. 1, nr. 9.« 11. § 126, stk. 1, nr. 2, affattes således:
»2) har gjort sig skyldig i en overtrædelse af § 54, stk. 1, nr. 1, § 54, stk. 1, nr. 2, ved at have indtaget tetrahydrocannabinol (THC) i et sådant omfang, at indholdet af THC i blodet under eller efter kørslen overstiger 0,009 mg THC pr. kg blod, eller under skærpende omstændigheder har gjort sig skyldig i overtrædelse af § 54, stk. 2,« 12. I § 128, stk. 2, indsættes efter »år«: », medmindre ubetinget frakendelse af førerretten sker i medfør af § 126, stk. 1, nr. 7, for forhold omfattet af § 125, stk. 2 eller 3«.
 13. § 129, stk. 1, nr. 5, affattes således:
»5) føreren har gjort sig skyldig i en overtrædelse af § 54, stk. 1, nr. 2 eller 4, ved at have indtaget tetrahydrocannabinol (THC) i et sådant omfang, at indholdet af THC i blodet under eller efter kørslen overstiger 0,003 mg THC pr. kg blod, hvis overtrædelsen af § 54, stk. 1, nr. 2, ikke er omfattet af § 129, stk. 3, nr. 2, en overtrædelse af § 54, stk. 1, nr. 3, eller en overtrædelse af § 54, stk. 2, der ikke er omfattet af § 129, stk. 3, nr. 2,« 14. § 129, stk. 3, nr. 2, affattes således:
»2) føreren har gjort sig skyldig i en overtrædelse af § 54, stk. 1, nr. 1, § 54, stk. 1, nr. 2, ved at have indtaget tetrahydrocannabinol (THC) i et sådant omfang, at indholdet af THC i blodet under eller efter kørslen overstiger 0,009 mg THC pr. kg blod, eller under skærpende omstændigheder har gjort sig skyldig i overtrædelse af § 54, stk. 2,« 15. I § 132 a, stk. 1, ændres »når der resterer op til 1 år af frakendelsestiden, hvis vedkommende deltager i en alkolåsordning, der varer indtil 1 år efter udløbet af frakendelsestiden« til: »hvis vedkommende deltager i en alkolåsordning, der varer indtil frakendelsestidens udløb (alkolåsperioden), jf. dog stk. 3,«.
16. I § 132 a, stk. 2, ændres »i perioden fra op til 1 år før og indtil 1 år efter frakendelsestidens udløb (alkolåsperioden)« til: »efter stk. 1« 17. I § 132 a indsættes efter stk. 2 som nyt stykke:
»Stk. 3. Føreren kan ikke generhverve førerretten efter stk. 1, hvis føreren ved kørslen har forårsaget personskade eller fremkaldt alvorlig fare herfor.« Stk. 3-11 bliver herefter stk. 4-12.
 18. § 132 a, stk. 3, der bliver stk. 4, affattes således:
»Stk. 4. § 60 a, stk. 2 og stk. 8, 1. pkt., finder tilsvarende anvendelse.
I sager omfattet af stk. 1, hvor vedkommende ikke deltager i en alkolåsordning, finder § 60 a, stk. 8, 2. pkt., tilsvarende anvendelse.
Den praktiske prøve i forbindelse med den kontrollerende køreprøve, jf. § 60 a, stk. 2, kan tidligst aflægges 1 måned før alkolåsperiodens start, hvis alkolåsperiodens start efter ansøgerens valg påbegyndes senere end frakendelsestidens start.« § 2 Stk. 1. Transport-, bygnings- og boligministeren fastsætter tidspunktet for lovens ikrafttræden.
 Stk. 2. § 1, nr. 7-14, finder anvendelse på forhold, der er begået inden lovens ikrafttræden, men ikke endelig pådømt ved lovens ikrafttræden.
 Stk. 3. Ved straffastsættelse efter § 117, stk. 2, nr. 3-7, og § 117 c, stk. 2, som affattet ved denne lovs § 1, nr. 3-4 og 6, og ved afgørelse af spørgsmål om frakendelse af førerretten og retten til at føre lille knallert efter § 126, stk. 1, nr. 8-10, og § 129, stk. 3, nr. 6 og 7, skal tidligere afgørelser efter § 117, stk. 1 og 2, eller § 117 c, stk. 1, 1. pkt. og stk. 2, som er endelig pådømt før lovens ikrafttræden, og som alene omfatter kørsel med tetrahydrocannabinol (THC) i blodet, ikke tillægges gentagelsesvirkning.
§ 3 Loven gælder ikke på Færøerne og Grønland.
Bemærkninger til lovforslaget 1. Indledning Der blev den 30. juni 2016 indgået en politisk aftale mellem den daværende regering (Venstre), Socialdemokraterne, Dansk Folkeparti, Enhedslisten, Liberal Alliance, Alternativet, Radikale Venstre, Socialistisk Folkeparti og Det Konservative Folkeparti om kørsel i hashpåvirket tilstand og alkolåse.
Af aftalen fremgår, at parterne var enige om at indføre en proportional sanktionering af kørsel med hash (THC) i blodet og at ændre alkolåsordningen med henblik på at udvide muligheden for brug af alkolåse.
Formålet med lovforslaget er at implementere den politiske aftale således, at reglerne i færdselsloven tilpasses den politiske aftale.
For så vidt angår kørsel med THC (tetrahydrocannabinol) i blodet er der på nuværende tidspunkt i færdselsloven fastsat en såkaldt bagatelgrænse for kørsel med bevidsthedspåvirkende stoffer, herunder hash (THC), i blodet.
Overtrædelse af bagatelgrænsen  medfører efter de gældende regler som udgangspunkt en bøde svarende til én månedsløn og en ubetinget frakendelse af førerretten i minimum tre år.
Straffen og frakendelsen af førerretten er i disse tilfælde ikke altid proportional og kan have vidtrækkende og utilsigtede konsekvenser, der ikke er i samfundets interesse.
Det blev i den politiske aftale besluttet, at der skulle gennemføres en lovændring således, at sanktionssystemet for hashkørsel bygges op efter en trappestigemodel, hvor sanktionerne for kørsel med hash (THC) i blodet stiger i takt med det målte indhold af THC i blodet.
Sanktionerne skulle i henhold til aftalen i videst muligt omfang fastsættes efter samme retningslinjer som spirituskørsel.
På den baggrund fastsættes med lovforslaget tre kvantitative grænseværdier for kørsel med hash (THC) i blodet.
En grænseværdi, hvor niveauet af THC i blodet overstiger 0,001, men ikke overstiger 0,003 mg THC pr. kg blod (svarende til en alkoholpromille i intervallet 0,2-0,5), en grænseværdi, hvor niveauet af THC i blodet overstiger 0,003, men ikke overstiger 0,009 mg THC pr. kg blod (svarende til en alkoholpromille i intervallet 0,5-1,2), og en grænseværdi, hvor niveauet af THC i blodet overstiger 0,009 mg THC pr. kg blod (svarende til en alkoholpromille over 1,2).
For de to grænseværdier for hashkørsel med et niveau af THC i blodet, der overstiger 0,003, men ikke overstiger 0,009 mg THC pr. kg blod, og niveauet, der overstiger 0,009 mg THC pr. kg blod, fastsættes med lovforslaget retningslinjer, hvorefter tilfælde af hashkørsel med disse niveauer sanktioneres på samme måde som spirituskørsel i intervallet 0,5-1,2 promille og spirituskørsel med over 1,2 i promille.
For så vidt angår de mindst alvorlige tilfælde af hashkørsel med et niveau af THC i blodet, der overstiger 0,001, men ikke overstiger 0,003 mg THC pr. kg blod, indeholder lovforslaget retningslinjer for sanktionsfastsættelsen således, at disse kørsler sanktioneres med bøde på ½ måneds nettoløn og et klip i kørekortet.
Parterne i den politiske aftale var endvidere enige om at ændre den nuværende frivillige alkolåsordning, der trådte i kraft den 1. april 2015. Baggrunden for ønsket om at ændre alkolåsordningen er, at det allerede nu kan konstateres, at den nuværende ordning ikke er en succes, idet der siden ordningens ikrafttræden alene er ca. 24 personer, som har valgt at benytte sig af ordningen.
Rigspolitiet havde forventet, at ca. 500 til 1.000 personer årligt ville tilmelde sig ordningen.
I lyset af bl.a. de forhold var det et politisk ønske at ændre alkolåsordningen således, at alkolåsen i visse tilfælde kan vælges som et fuldt alternativ til en ubetinget frakendelse af førerretten.
Den fulde frakendelsesperiode kan for tilfælde omfattet af den frivillige alkolåsordning efter lovforslagets regler således erstattes med kørsel med alkolås.
Endvidere vil den pågældende person ikke skulle køre med alkolås i en længere periode end den periode, som førerretten er frakendt for.
2. Lovforslagets baggrund 2.1. Udvalgsbetænkning nr. 1486 fra 2007 om bl.a. nulgrænsen for euforiserende stoffer I juli 2000 nedsatte den daværende regering et udvalg til forenkling af sanktionsfastsættelsen i sager om spiritus- og promillekørsel.
Udvalgets kommissorium blev senere udvidet, og udvalget afgav den 3. januar 2007 betænkning nr. 1486 om alkohol i udåndingsluft og en nulgrænse for euforiserende stoffer mv.
Udvalget foreslog, at der blev indført en bagatelgrænse for kørsel med bevidsthedspåvirkende stoffer i blodet.
Ved indførelsen af bagatelgrænsen overvejede udvalget, om det var muligt at indføre en ordning med kvantitative grænseværdier for indholdet af stoffer i blodet svarende til den kvantitative grænseværdi for indhold af alkohol i blodet.
Det fremgår imidlertid af betænkningen, at der ikke fandtes at være tilstrækkeligt medicinsk videnskabeligt grundlag for at sammenligne en bestemt koncentration af et stof i blodet med en forringelse af evnen til at føre motordrevet køretøj på fuldt betryggende måde.
Endvidere fandt udvalget, at kvantitative grænseværdier for koncentrationen af de forskellige stoffer i blodet efter udvalgets opfattelse ikke kunne præsenteres på en enkel måde svarende til reglerne om alkoholkoncentration i blodet eller udåndingsluften.
Udvalget anførte endvidere, at en opstilling af kvantitative grænseværdier for alle stoffer, der kan påvirke førerevnen negativt, ville være helt uoverskuelig og dermed særdeles uhensigtsmæssig set fra en retsinformatorisk synsvinkel.
Udvalget påpegede således, at en bagatelgrænse for kørsel med stoffer i blodet ville have en væsentlig pædagogisk værdi, idet den i oplysningsmæssige sammenhæng ville være klar og enkel at forstå for borgerne.
Udvalget fastslog endvidere, at der savnes et klart medicinsk grundlag for at antage, at enhver mængde af narkotika eller andre stoffer i blodet vil medføre, at den pågældende vil være ude af stand til at føre motordrevet køretøj på fuldt betryggende måde.
En bagatelgrænse vil således kunne føre til domfældelser, der ikke bygger på, at føreren konkret har været til fare for færdselssikkerheden.
Udvalget anførte vedrørende denne problemstilling, at dette rent principielt ikke adskiller sig fra det forhold, at blodpromillekriteriet i 1976 afløste førerevnekriteriet som grundlag for domfældelse i stort set alle sager om spirituskørsel.
Det er ikke alle personer, der er påvirket af spiritus, selv om deres blodalkoholpromille overstiger blodpromillegrænsen på 0,5. Udvalget anbefalede på den baggrund, at der blev indført en bagatelgrænse for kørsel med stoffer i blodet.
 På baggrund af udvalgets betænkning blev den gældende bagatelgrænse for kørsel med bevidsthedspåvirkende stoffer i blodet indført ved lov nr. 524 af 6. juni 2007.
2.2. Lovgivningen i Norge Norge indførte den 1. februar 2012 bagatelgrænser for 20 bevidsthedspåvirkende stoffer svarende til en alkoholpromille på 0,2, som er promillegrænsen i Norge.
Norge har ud over promillegrænsen på 0,2 to yderligere grænseværdier for promillekørsel på henholdsvis 0,5 og 1,2 promille.
Samtidig med, at der blev indført faste bagatelgrænser (svarende til promillegrænsen på 0,2), indførte Norge yderligere grænseværdier (strafudmålingsgrænser) for i alt 13, herunder hash (THC), ud af de 20 bevidsthedspåvirkende stoffer.
De yderligere grænseværdier blev fastsat efter promillegrænserne på henholdsvis 0,5 og 1,2. Endvidere blev sanktionerne for overtrædelse af grænseværdierne ændret således, at en overtrædelse af grænseværdierne medfører samme sanktioner, der gælder for spirituskørsel med henholdsvis 0,5 og 1,2 promille.
Arbejdet med at fastsætte kvantitative grænseværdier for kørsel med bevidsthedspåvirkende stoffer i blodet blev påbegyndt ved det norske Samferdselsdepartements nedsættelse af en faglig rådgivningsgruppe bestående af repræsentanter fra Folkehelseinstituttet, Norges teknisk-naturvidenskabelige universitet, Norsk forening for klinisk farmakologi (NFKF), Helsedirektoratet og Statens Legemiddelverk.
Den faglige rådgivningsgruppe fik bl.a. til opgave at undersøge, for hvilke stoffer der kunne fastsættes en ordning med faste grænseværdier, og hvad niveauet for grænseværdierne skulle være.
 Den faglige rådgivningsgruppe afgav rapporten Etablering av faste grenser for påvirkning av andre stoff enn alkohol  Forslag til forbudsgrenser og strafudmålingsgrenser for påvirkning av andre stoff enn alkohol i december 2010.
 Den faglige rådgivningsgruppes arbejde bygger på allerede foretagne epidemiologiske og eksperimentelle undersøgelser af sammenhængen mellem indtagelse af bevidsthedspåvirkende stoffer og evnen til at føre motordrevent køretøj.
Den faglige rådgivningsgruppe vurderer i rapporten, at der i dag foreligger en god del dokumentation for, at der kan indføres påvirkningsgrænser, som angiver, hvilke koncentrationer i blodet der under normale omstændigheder vil medføre en væsentlig nedsættelse af kørefærdigheden/førerevnen hos en person, der har indtaget et bevidsthedspåvirkende stof.
Dette gælder bl.a. for hash (THC), som er et af de stoffer, hvor der foreligger relativt omfattende dokumentation, som viser en principiel lighed med alkohol.
For andre stoffer, f.eks. amfetamin, er der mindre grundlag for at fastsætte almindelige påvirkningsgrænser, men for THC er der gjort flere epidemiologiske og eksperimentelle studier, som belyser risikopotentialet ved kørsel med hash (THC) i blodet i trafikken.
På den baggrund fastsatte rådgivningsgruppen forslag til forbudsgrænser (kvantitative grænseværdier) for kørsel med THC i blodet svarende til promillegrænserne på 0,5 og 1,2.
Grænseværdierne blev fastsat på baggrund af videnskabelige vurderinger af påvirkningsgraden ved et enkelt indtag af bevidsthedspåvirkende stoffer af en person, der ikke er misbruger af det bevidsthedspåvirkende stof.
Der blev således i undersøgelserne ikke taget stilling til påvirkningsgraden hos personer, der er misbrugere af det pågældende stof og dermed har udviklede en tolerance overfor stoffet eller har en afvigende omdannelse af stoffet ved indtagelse.
I januar 2015 afgav en opfølgningsgruppe under Samferdselsdepartementet en rapport.
Opfølgningsgruppen havde bl.a. til opgave at foretaget en vurdering af de grænseværdier, der blev fastsat i 2012. For så vidt angår hash (THC) fastslog opfølgningsgruppen, at de fastsatte grænseværdier var passende, og at der ikke skulle foretages ændringer af disse.
I nedenstående tabel fremgår de norske grænseværdier for kørsel med hash i blodet.
Skemaet viser endvidere sammenhængen mellem påvirkningsgraden af køreevnen ved kørsel med henholdsvis THC og alkohol i blodet:
2.3. Den politiske aftale af 30. juni 2016 om kørsel i hashpåvirket tilstand og alkolåse Der henvises i den politiske aftale af 30. juni 2016 til, at der i Danmark er fastsat en såkaldt bagatelgrænse på 0,001 mg THC pr. kg blod, hvilket betyder, at en person kan straffes for hashkørsel, hvis indholdet af THC i blodet under eller efter kørslen overstiger bagatelgrænsen.
Uanset, hvor meget bagatelgrænsen er overskredet, straffes en førstegangskørsel med hash (THC) i blodet over bagatelgrænsen som udgangspunkt med en bøde svarende til én måneds nettoløn og ubetinget frakendelse af førerretten i tre år.
Det fremgår af aftalen, at aftalens parter fandt dette sanktionsniveau uproportionalt, og at der på den baggrund var enighed om, at sanktionssystemet for hashkørsel skal bygges op efter en trappestigemodel, hvor straffen for kørsel med hash i blodet og førerretsfrakendelse skal stiger i takt med det målte indhold af THC i blodet.
Aftalens parter var enige om, at lovændringen skulle udarbejdes med udgangspunkt i nedenstående:
De kvantitative grænseværdier for hash (THC) i den politiske aftale er fastsat ud fra de norske grænseværdier.
I Norge er der fastsat en promillegrænse på 0,2 promille, og den norske bagatelgrænse for kørsel med hash i blodet på 0,0013 mg THC pr. liter blod, svarer til den norske promillegrænse på 0,2.
 Det fremgår af aftalen, at det nye sanktionssystem skal evalueres senest efter 2 år.
For så vidt angår kørsel med alkolås fremgår det af den politiske aftale, at den nuværende frivillige alkolåsordning har meget lav tilslutning.
Det fremgår endvidere, at aftalens parter på den baggrund var enige om, at der allerede nu er behov for at ændre alkolåsordningen.
 Aftalens parter fandt på den baggrund, at der ønskedes gennemført en lovændring således, at alkolåsen skal kunne vælges som alternativ til ubetinget frakendelse i situationer, hvor den pågældende fører er dømt for spirituskørsel i følgende tilfælde:
1) én gang med en promille på mellem 1,2 og 2,00, eller 2) to gange, hvor promillen første gang var højst 2,0 og anden gang var højst 1,2.
Dette svarer til de situationer, hvor det efter de gældende regler er muligt at vælge alkolås efter den såkaldte frivillige alkolåsordning, hvor tre års ubetinget frakendelse af førerretten kan veksles til to års ubetinget frakendelse plus to år med alkolås.
I disse situationer skal ændringen af lovgivningen indebære, at tre års ubetinget frakendelse efter den nye ordning kan veksles direkte til tre års kørsel med alkolås.
Aftalens parter var enige om, at det skal være valgfrit, om den pågældende fører vil køre med alkolås.
Hvis føreren ikke vælger alkolåsordningen, kan førerretten ikke generhverves før tid, og føreren må afvente udløbet af den ubetingede frakendelse.
 Aftalens parter var endvidere enige om, at i de tilfælde, hvor den pågældende fører har forårsaget personskade eller udsat nogen for alvorlig fare herfor, skal alkolåsen af hensyn til retsfølelsen ikke kunne anvendes som et fuldt alternativ til ubetinget frakendelse.
 Den nye ordning om alkolåse skal ifølge aftalen evalueres efter to år.
3. Lovforslagets hovedpunkter 3.1. Straf for kørsel med hash (THC) i blodet 3.1.1. Gældende ret Bagatelgrænsen for kørsel med bevidsthedspåvirkende stoffer i blodet er indsat i færdselslovens § 54, stk. 1, 1. pkt., hvoraf fremgår, at et motordrevet køretøj ikke må føres eller forsøges ført af nogen, hvis blod under eller efter kørslen indeholder bevidsthedspåvirkende stoffer, som efter regler fastsat af transport-, bygnings- og boligministeren er klassificeret som farlige for færdselssikkerheden (bagatelgrænsen), og som ikke er indtaget i henhold til en lovlig recept.
Det følger af færdselslovens § 54, stk. 1, 2. pkt., at 1 pkt. tilsvarende gælder for stoffer, som den pågældende har indtaget i henhold til en lovlig recept, hvis indtagelsen ikke er sket i overensstemmelse med recepten (receptkørsel). Overtrædelse af § 54, stk. 1, 2. pkt., vil f.eks. foreligge, hvis føreren har indtaget et andet stof end det ordinerede eller en større dosis end foreskrevet.
 Et motordrevet køretøj må endvidere ikke føres eller forsøges ført af nogen, som på grund af sygdom, svækkelse, overanstrengelse, mangel på søvn, påvirkning af opstemmende eller bedøvende midler eller af lignende årsager be-finder sig i en sådan tilstand, at han eller hun er ude af stand til at føre køretøjet på fuldt betryggende måde, jf. færdselslovens § 54, stk. 2 (førerevnekriteriet).
 De bevidsthedspåvirkende stoffer, som er klassificerede som farlige for færdselssikkerheden og omfattet af bagatelgrænsen i færdselslovens § 54, stk. 1. 1. pkt., fremgår af bekendtgørelse nr. 655 af 19. juni 2007 om klassificering af sikkerhedsfarlige stoffer, som ændret ved bekendtgørelse nr. 901 af 12. august 2011. Det fremgår af bekendtgørelsen, at bagatelgrænsen for kørsel med THC i blodet er 0,001 mg THC pr. kg blod.
Bestemmelsen i § 54, stk. 1, blev indsat ved lov nr. 524 af 6. juni 2007 og indførte den såkaldt bagatelgrænse for kørsel med bevidsthedspåvirkende stoffer i blodet.
Bagatelgrænsen for kørsel med bevidsthedspåvirkende stoffer, herunder hash (THC), i blodet erstattede det såkaldte førerevnekriterium, og kørsel med bevidsthedspåvirkende stoffer i blodet blev derefter forbudt uanset, om det kan godtgøres, at indtagelse af stoffer i det konkrete tilfælde har påvirket førerens evne til at føre et motordrevet køretøj.
 Den nuværende bagatelgrænse indebærer, at en person kan straffes for hashkørsel, såfremt det kan påvises, at den pågældendes blod under eller efter kørslen indeholder mere end 0,001 mg THC, som er det euforiserende stof i hash, pr. kg blod.
Det følger af færdselslovens § 117, stk. 1, at spirituskørsel og kørsel med bevidsthedspåvirkende stoffer i blodet i medfør af færdselslovens § 54, stk. 1 eller 2, med motorkøretøj, stor knallert, traktor eller motorredskab straffes med bøde.
Straffen for spirituskørsel og kørsel med bevidsthedspåvirkende stoffer i blodet kan stige til fængsel i indtil 1 år og 6 måneder i medfør af færdselslovens § 117, stk. 2. I hvilket omfang straffen udmåles som betinget eller ubetinget fængsel afhænger af sagens konkrete omstændigheder og tiltaltes personlige forhold.
 De tilfælde, hvor straffen kan stige til fængsel på grund af indtagelse af bevidsthedspåvirkende stoffer fremgår af § 117, stk. 2, nr. 2-8.
 Det fremgår således af § 117 stk. 2, nr. 2, at straffen kan stige til fængsel, hvis føreren under særdeles skærpende omstændigheder har overtrådt § 54, stk. 2 (førerevnekriteriet).
 Endvidere kan straffen i medfør af § 117, stk. 2, nr. 3, stige til fængsel, hvis føreren findes skyldig i flere tilfælde af spirituskørsel eller overtrædelse af § 54, stk. 1 eller 2.
For så vidt angår tilfælde, hvor der er flere tilfælde af spirituskørsel og/eller kørsler med bevidsthedspåvirkende stoffer i blodet til samtidig pådømmelse, fastsættes fængselsstraffen i henhold til § 117, stk. 2, nr. 3, efter gældende praksis ud fra summen af de promiller, der har været kørt med under de enkelte kørsler.
Denne fremgangsmåde betegnes som promillesumsprincippet.
I praksis fastsættes straffen efter dette princip til 20 dages fængsel, hvis den samlede promille for de kørsler, der foreligger til samtidig pådømmelse, er mellem 2,01  3,00, 30 dages fængsel, hvis den samlede promille er mellem 3,01  4,01 osv.
Er der tale om kørsel med bevidsthedspåvirkende stoffer i blodet, herunder hash (THC), og tilfælde af spirituskørsel til samtidig pådømmelse, anvendes i praksis en omregning, hvor kørsel med bevidsthedspåvirkende stoffer i blodet, herunder hash (THC), antages at svare til en promille på 1,21.
Promillesumsprincippet finder dog ikke anvendelse i tilfælde, hvor der er én spirituskørsel med en promille, der ikke overstiger 2,0, og én kørsel med bevidsthedspåvirkende stoffer i blodet til samtidig pådømmelse.
I disse tilfælde udmåles en samlet bødestraf, hvor bødestraffene for de enkelte overtrædelser sammenlægges ved udmålingen (absolut kumulation), jf.
Højesterets dom U2014 s. 107 H.
Efter praksis anvendes promillesumsprincippet heller ikke i tilfælde, hvor der er én spirituskørsel med en promille, der overstiger 2,0, og én kørsel med bevidsthedspåvirkende stoffer i blodet til samtidig pådømmelse.
I disse tilfælde idømmes en frihedsstraf for spirituskørslen og en bøde for kørslen med bevidsthedspåvirkende stoffer i blodet.
 Tilsvarende kan straffen stige til fængsel, hvis føreren tidligere er frakendt førerretten betinget som følge af spirituskørsel eller overtrædelse af § 54, stk. 1 eller 2, og et nyt forhold er begået inden tre år efter, at den tidligere afgørelse blev endelig, jf. § 117, stk. 2, nr. 4. Straffen kan også stige til fængsel, hvis føreren tidligere er pålagt kørselsforbud efter færdselslovens § 127 som følge af spirituskørsel eller overtrædelse af § 54, stk. 1 eller 2, og det nye forhold er begået inden tre år efter, at afgørelsen om kørselsforbuddet blev endelig, jf. § 117, stk. 2, nr. 5.
 Hvis føreren tidligere er frakendt førerretten ubetinget som følge af spirituskørsel eller overtrædelse af § 54, stk. 1 eller 2, og det nye forhold er begået inden fem år efter udløbet af frakendelsestiden, kan straffen tillige stige til fængsel i medfør af § 117, stk. 2, nr. 6.
Overtrædelser af færdselslovens § 53 om spirituskørsel og færdselslovens § 54, stk. 1 og 2, om kørsel under påvirkning af bevidsthedspåvirkende stoffer, sygdom mv. har ifølge ordlyden af § 117, stk. 2, nr. 3-6, fuld indbyrdes gentagelsesvirkning.
Det betyder, at såvel tilfælde af spirituskørsel og overtrædelser af § 54, stk. 1 og 2, tælles med ved vurderingen af, om en overtrædelse skal anses for et gentagelsestilfælde.
 Endelig kan straffen stige til fængsel, hvis spirituskørslen eller overtrædelsen af § 54, stk. 1 eller 2, er foregået ved uberettiget brug (brugstyveri) af et motorkøretøj, en stor knallert, en traktor eller et motorredskab, jf. straffelovens § 293, stk. 1, og § 293 a, eller hvis føreren under kørslen har begået forskellige forhold, herunder visse alvorlige hastighedsoverskridelser eller tilsidesættelse af væsentlige hensyn til færdselssikkerheden og derved forvoldt skade på person eller ting eller fremkaldt fare herfor, jf.§ 117, stk. 2, nr. 7 og 8.
Ved lov nr. 184 af 11. marts 2011 blev sanktionerne for kørsel under påvirkning af bevidsthedspåvirkende stoffer skærpet, og en overtrædelse af bagatelgrænsen blev herefter sidestillet med spirituskørsel med en alkoholpromille på over 1,20. Straffen for overtrædelse af bagatelgrænsen i førstegangstilfælde blev herefter fastsat til en bøde svarende til en hel måneds nettoløn (tidligere straffet med en ½ måneds nettoløn) samt ubetinget frakendelse af førerretten i minimum 3 år.
Loven trådte i kraft den 1. januar 2012.
 På baggrund af forarbejderne til lovændringerne fra 2007 og 2011 gælder følgende retningslinjer for straffen for kørsel med bevidsthedspåvirkende stoffer i blodet:
 Overtrædelse af § 54, stk. 2 (førerevnekriteriet), straffes på samme måde som overtrædelse af § 54, stk. 1, 1. pkt., hvis der ikke foreligger skærpende omstændigheder.
 Overtrædelse af § 54, stk. 1, 2. pkt. (receptkørsel), straffes på samme måde som overtrædelse af § 54, stk. 1, 1. pkt., dog udmåles bøden i førstegangstilfælde kun til ½ måneds nettoløn.
3.1.2. Transport-, Bygnings- og Boligministeriets overvejelser og den foreslåede ordning Det fremgår af den politiske aftale af 30. juni 2016, at der er et ønske om, at straffene samt frakendelsesreglerne for kørsel med hash (THC) i blodet i langt højere grad sidestilles med spirituskørsel.
 Der gælder på nuværende tidspunkt en bagatelgrænse for kørsel med hash (THC) i blodet, da man ikke tidligere har fundet sikre holdepunkter for at indføre kvantitative grænseværdier for hash (THC).
 Indholdet af den politiske aftale af 30. juni 2016 er inspireret af lovgivningen i Norge om kvantitative grænseværdier for hashkørsel i den norske færdselslov.
 På baggrund af den politiske aftale indebærer lovforslaget, at der indføres tilsvarende kvantitative grænseværdier for hashkørsel i Danmark.
Den politiske aftale indfører således tre kvantitative grænseværdier for hashkørsel, der delvist svarer til grænseværdierne for promillekørsel.
Den politiske aftale fastholder således en bagatelgrænse for kørsel med hash (THC) i blodet på 0,001 mg THC pr. kg blod, der svarer til en promille på ca. 0,2. Der er enighed om, at sanktionssystemet skal bygges op efter en trappestigemodel, hvor straffen for hashkørsel og førerretsfrakendelsen stiger i takt med indholdet af THC i blodet, ligesom det er tilfældet for sanktionering af spirituskørsel.
Der er således fastsat yderligere to grænseværdier, der svarer til grænseværdierne for spirituskørsel på 0,5 og 1,2 promille.
Lovforslaget omfatter kørsel med tetrahydrocannabinol (THC) i blodet.
THC findes i naturlig form i dyrket cannabis, som bl.a. hash, skunk, marihuana og pot er en forarbejdning af, og fremstilles ligeledes farmaceutisk bl.a. indenfor lægemiddelindustrien.
F.eks. indeholder lægemidlet Marinol-kapsler, der i Danmark kan udleveres efter recept og udleveringstilladelse fra Lægemiddelstyrelsen, farmaceutisk fremstillet THC.
Det er ifølge Lægemiddelstyrelsen ikke muligt i blodet at differentiere mellem farmaceutisk fremstillet THC og naturligt THC fra rusmidler, der er forarbejdet af dyrket cannabis.
Den euforiserende virkning er ligeledes den samme, da der i begge tilfælde er tale om THC.
På den baggrund omfatter lovforslaget THC som aktivt euforiserende stof, uanset om det er farmaceutisk fremstillet eller forekommer i hash, skunk, marihuana, pot eller andre rusmidler, som er en forarbejdning af dyrket cannabis.
 Da den oftest forekommende indtagelse af THC sker ved indtagelse/rygning af hash, anvendes dog i lovforslagets bemærkninger udtryk som hashkørsel og kørsel med hash (THC) i blodet for at lette læsningen af lovforslaget.
Kemiske grupper af syntetiske cannabinoider, der kan have samme virkning som THC, men som ikke er THC, er ikke omfattet af lovforslaget.
Kørsel med sådanne syntetiske cannabinoider i blodet vil således fortsat være omfattet af de gældende regler for kørsel med bevidsthedspåvirkende stoffer i blodet.
Det er med lovforslaget alene tiltænkt at fastsætte kvantitative grænseværdier for kørsel med THC i blodet.
Kørsel med andre bevidsthedspåvirkende stoffer i blodet, herunder f.eks. amfetamin og kokain, skal således fortsat behandles i henhold til gældende regler og praksis.
Påvises der i en blodprøve THC sammen med andre stoffer, skal forholdet pådømmes i henhold til bagatelgrænsen og reglerne for de stoffer, der i øvrigt findes i blodet.
Lovforslaget indfører dermed ikke en lempelse af straffene eller frakendelsestiden i de tilfælde, hvor der findes andre bevidsthedspåvirkende stoffer end THC i førerens blod, eller når der både er THC og andre stoffer i førerens blod.
 Et af formålene med den politiske aftale er, at straffen for hashkørsel i videst muligt omfang fastsættes efter samme retningslinjer som spirituskørsel.
 Retningslinjerne for straffen for spirituskørsel i intervallet 0,51 til 2,00 promille fremgår af tabellen nedenfor:
 Retningslinjerne for straffen for spirituskørsel med over 2,00 promille fremgår af tabellen nedenfor:
 På baggrund af den politiske aftale, hvor der er udtrykt ønske om, at straffen for kørsel med hash (THC) i blodet skal sidestilles med strafniveauet for spirituskørsel, indebærer lovforslaget, at strafniveauet for spirituskørsel i andre motordrevne køretøjer end lille knallert med 0,51  2,00 promille overføres til sager om kørsel med hash (THC) i blodet med et niveau, der overstiger 0,003, men ikke overstiger 0,009 mg THC pr. kg blod (svarende til en promille på 0,51  1,2), og til sager med et niveau, der overstiger 0,009 mg THC pr. kg blod (svarende til en promille på 1,2).
Lovforslaget indebærer dermed, at der er samme retningslinjer for udmåling af straf for hashkørsel med et niveau, der overstiger 0,003, men ikke overstiger 0,009, og for hashkørsel med et niveau, der overstiger 0,009 mg THC pr. kg blod.
Dette gør sig også gældende efter de nuværende retningslinjer for udmåling af straf for kørsel med THC i blodet, ligesom der også efter de gældende retningslinjer for udmåling af straf for spirituskørsel udmåles den samme straf for spirituskørsel med en promille i intervallet 0,51-1,2 og i intervallet 1,21-2,00. Efter de nuværende retningslinjer udmåles der endvidere også en bøde i førstegangstilfælde både for narkokørsel og spirituskørsel med en promille i intervallet 0,51-2,00, selvom der måtte foreligge skærpende omstændigheder eller kørslen måtte være foretaget i frakendelsestiden.
Da formålet med den politiske aftale bl.a. har været at lempe straffen for de mindst alvorlige tilfælde af hashkørsel, indebærer lovforslaget således ikke, at der udmåles en hårdere straf for hashkørsel med THC i blodet på over 0,009 mg pr. kg blod i forhold til de nuværende regler.
Af samme årsager foreslås det heller ikke, at straffen for førstegangstilfælde af hashkørsel med et niveau, der overstiger 0,003, hæves, selvom der måtte foreligge skærpende omstændigheder eller kørslen måtte være foretaget i frakendelsestiden.
 I medfør af færdselslovens § 117, stk. 2, kan straffen for hashkørsel stige til fængsel indtil 1 år og 6 måneder under visse nærmere angivne omstændigheder.
 De ændringer af § 117, stk. 2, som lovforslaget indeholder i § 1, nr. 3 og 4, medfører ikke ændringer af de tilfælde, hvor straffen kan stige til fængsel i tilfælde af hashkørsel med et niveau, der overstiger 0,003, men ikke overstiger 0,009, og for hashkørsel med et niveau, der overstiger 0,009 mg THC pr. kg blod.
Der kan således for disse tilfælde forsat idømmes fængsel, hvis der er flere forhold til samtidig pådømmelse (§ 117, stk. 2, nr. 3) og i gentagelsestilfælde (§ 117, stk. 2, nr. 4-6). Der forslås i relation til § 117, stk. 2, nr. 4-6, heller ingen ændringer i de gældende retningslinjer for indbyrdes gentagelsesvirkning for kørsel med bevidsthedspåvirkende stoffer i blodet og spirituskørsel.
Dog indeholder lovforslaget en ophævelse af gentagelsesvirkningen for de mindst alvorlige tilfælde af hashkørsel med et niveau, der ikke overstiger 0,003 mg THC pr. kg blod, i forhold til øvrige tilfælde af hashkørsel og spirituskørsel, jf. nærmere herom nedenfor.
 I tilfælde af hashkørsel med et niveau, der overstiger 0,003, men ikke overstiger 0,009, og for hashkørsel med et niveau, der overstiger 0,009 mg THC pr. kg blod, kan straffen endvidere fortsat stige til længerevarende fængsel i gentagelsestilfælde og i tilfælde, hvor der i øvrigt foreligger skærpende omstændigheder, herunder hvis hashkørslen er sket i et brugsstjålet køretøj (§ 117, stk. 2, nr. 7), eller hvis føreren under kørslen har tilsidesat væsentlige hensyn til færdselssikkerheden og derved forvoldt skade på person eller ting eller fremkaldt fare herfor (§ 117, stk. 2, nr. 8). Der forudsættes med lovforslaget i denne forbindelse ingen ændringer i praksis i forhold til, hvad der anses for skærpende omstændigheder i forbindelse med kørsel med hash (THC) i blodet.
Som det fremgår af pkt. 3.2.2 i lovforslagets almindelige bemærkninger medfører lovforslaget, at de mindst alvorlige tilfælde af hashkørsel med et indhold af THC i blodet, der overstiger 0,001, men samtidig ikke overstiger 0,003 mg THC pr. kg blod, tilføjes i § 125, stk. 2, som en forseelse, der i frakendelsesmæssig henseende medfører et klip i kørekortet.
Det bemærkes, at bøderne for overtrædelse af de kliprelevante færdselslovsovertrædelser ved lov nr. 184 af 8. marts 2011 om ændring af færdselsloven blev ensrettet således, at der som udgangspunkt udmåles en bøde på 2.000 kr. for de overtrædelser, der er omfattet af klippekortordningen i færdselslovens § 125, stk. 2.
Den politiske aftale indebærer imidlertid, at retningslinjerne for udmåling af straffen for de mindst alvorlige tilfælde af kørsel med hash i blodet med et niveau, der overstiger 0,001, men ikke overstiger 0,003 mg THC pr. kg blod (svarende til en promille på 0,2-0,5) udformes således, at der fastsættes en bøde svarende til ½ måneds nettoløn i førstegangstilfælde.
Lovforslaget indeholder derfor en ændring af færdselslovens § 117, stk. 1, således, at det kommer til at fremgå, at der for hashkørsel med et niveau der overstiger 0,001, men ikke overstiger 0,003 mg THC pr. kg blod udmåles en bøde.
For så vidt angår gentagelsestilfælde af kørsler med et niveau, der overstiger 0,001, men ikke overstiger 0,003 mg THC pr. kg blod, bemærkes, at kørsel med en promille i blodet på mellem 0,2-0,5 ikke er strafbart.
Derfor findes der ikke et strafniveau vedrørende kørsel med alkohol i blodet, der umiddelbart kan overføres til hashkørsler med et niveau, der overstiger 0,001, men ikke overstiger 0,003 mg THC pr. kg blod.
Det er Transport, Bygnings- og Boligministeriets opfattelse, at det er bedst stemmende med den politiske aftale, at retningslinjerne for straffen for kørsel med hash i blodet med et niveau, der overstiger 0,001, men ikke overstiger 0,003 mg THC pr. kg blod (svarende til en promille på 0,2-0,5), i gentagelsestilfælde udmåles således, at der også i disse tilfælde fastsættes en bøde svarende til ½ måneds nettoløn.
Bødens størrelse vil således ikke skulle stige i gentagelsestilfælde for de mindst alvorlige tilfælde af hashkørsel, men vil i alle tilfælde i henhold til lovforslagets retningslinjer skulle fastsættes til ½ måneds nettoløn.
Tilsvarende foreslås, at straffen for hashkørsel med et niveau, der overstiger 0,001, men ikke overstiger 0,003 mg THC pr. kg blod, under skærpende omstændigheder og ved kørsel i frakendelsestiden fastsættes til én måneds nettoløn.
Bødens størrelse vil heller ikke i disse tilfælde skulle stige i gentagelsestilfælde, men vil i alle tilfælde i henhold til lovforslagets retningslinjer skulle fastsættes til én måneds nettoløn.
For så vidt angår tilfælde, hvor føreren ved kørslen samtidig har overtrådt straffelovens § 241 (uagtsomt manddrab), § 249 (uagtsom betydelig legemsbeskadigelse) eller § 252 (fareforvoldelse for liv og førlighed) henvises dog til omtalen heraf nedenfor.
 Lovforslaget indeholder derfor en ændring af færdselslovens § 117, stk. 1 og 2, således, at det kommer til at fremgå, at der for hashkørsel med et niveau, der overstiger 0,001, men ikke overstiger 0,003 mg THC pr. kg blod, udmåles en bøde, og at det ikke vil være muligt at fastsætte fængselsstraf i medfør af § 117, stk. 2, hverken i gentagelsestilfælde eller i tilfælde, hvor der foreligger skærpende omstændigheder.
Særligt med hensyn til kørsel i frakendelsestiden bemærkes, at straffen for selve det at have kørt i frakendelsestiden fortsat vil skulle fastsættes i henhold til færdselslovens § 117 a, stk. 1 og 2, der ikke foreslås ændret.
I henhold til de foreslåede regler og retningslinjer i lovforslaget er det således alene straffen for overtrædelse af § 54, stk. 1, nr. 2 og 4, med en koncentration af THC i blodet, der overstiger 0,001, men ikke overstiger 0,003 mg THC pr. kg blod, der isoleret set ikke kan fastsættes til mere end bøde.
 Da kørsel med THC i blodet med et niveau, der overstiger 0,001, men ikke overstiger 0,003 mg THC pr. kg blod, i henhold til de foreslåede regler og retningslinjer i lovforslaget ikke skal have gentagelsesvirkning i forhold til kørsler med samme lave THC-niveau, er det Transport, Bygnings- og Boligministeriets opfattelse, at disse kørsler heller ikke skal have gentagelsesvirkning i forhold til hashkørsler med et niveau, der overstiger 0,003, men ikke overstiger 0,009 mg THC pr. kg blod (svarende til en promille på 0,51  1,2), hashkørsler med et niveau, der overstiger 0,009 mg THC pr. kg blod (svarende til en promille på 1,2), kørsler med andre bevidsthedspåvirkende stoffer i blodet, overtrædelse af § 53 (spirituskørsel) samt i forhold til sager om overtrædelse af § 54, stk. 2 (førerevnekriteriet).
 Lovforslaget indeholder derfor en ændring af færdselslovens § 117, stk. 1 og 2, nr. 3-7, således, at det kommer til at fremgå, at hashkørsler med et niveau, der overstiger 0,001, men ikke overstiger 0,003 mg THC pr. kg blod, ikke kan tillægges gentagelsesvirkning i forhold til sager om overtrædelse af § 53 (spirituskørsel), sager om overtrædelse af § 54, stk. 1, nr. 1 eller 3 (kørsel under påvirkning af andre bevidsthedspåvirkende stoffer end THC), § 54, stk. 1, nr. 2 eller 4, hvis indholdet af  THC overstiger 0,003 mg THC pr. kg blod, samt til sager om overtrædelse af § 54, stk. 2 (førerevnekriteriet). Det vil således ikke ved straffens fastsættelse have betydning, at føreren tidligere har overtrådt § 54, stk. 1, nr. 2 eller 4, med et indhold af THC i blodet, der overstiger 0,001, men ikke overstiger 0,003 mg THC pr. kg blod.
 Der foreslås herefter i lovforslaget følgende retningslinjer for ny straffastsættelse for kørsel med hash i blodet for førstegangstilfælde, forhold til samtidig pådømmelse og i gentagelsestilfælde:
 For så vidt angår anvendelse af det såkaldte promillesumsprincip i forhold til lovforslagets regler, henvises til bemærkningerne til lovforslagets § 1, nr. 4.
 Transport-, Bygnings- og Boligministeriet bemærker i relation til de foreslåede retningslinjer, at vedtagelse af lovforslaget ikke afskærer domstolene fra efter en konkret vurdering i det enkelte tilfælde af samtlige omstændigheder i sagen at fravige det angivne strafniveau i op- og nedadgående retning, hvis der i den konkrete sag foreligger skærpende eller formildende omstændigheder.
 Lovforslaget indebærer ikke en ændring af reglerne i straffelovens § 241 om uagtsomt manddrab eller § 249 om uagtsom betydelig legemsbeskadigelse, hvoraf følger, at det skal anses som en særligt skærpende omstændighed, såfremt forholdet er begået i forbindelse med spirituskørsel, overtrædelse af færdselslovens § 54, stk. 1 eller 2, eller ved særlig hensynsløs kørsel.
Enhver kørsel med hash (THC) i blodet over 0,001mg THC pr. kg blod vil således fortsat skulle anses som en særlig skærpende omstændighed i relation til straffelovens § 241, 2. pkt., om uagtsomt manddrab og § 249, 2. pkt., om uagtsom betydelig legemsbeskadigelse.
Dette er også tilfældet i forhold til spirituskørsel, herunder også spirituskørsel med en lav promille på f.eks. 0,51. Der er således ikke tiltænkt en ændring af strafudmålingen i disse sager.
 Der er med lovforslaget heller ikke tiltænkt en ændring af strafudmålingen i de sager, hvor føreren samtidig med hashkørslen findes skyldig i overtrædelse af straffelovens § 252 om den, der for vindings skyld, af grov kådhed eller anden lignende hensynsløs måde volder nærliggende fare for nogens liv og førlighed.
Der er endelig ikke med lovforslaget tiltænkt en ændring af de målemetoder, som anvendes ved beregningen af, hvad påvirkningsgraden i det konkrete tilfælde har været.
En praksis, hvorefter der foretages et fradrag i foretagne prøveresultater for at imødegå måleusikkerhed (anvendelse af en såkaldt mindsteværdi), tænkes således ikke ændret ved dette lovforslag.
Hvis et prøveresultat efter fradrag for at tage højde for måleusikkerhed f.eks. viser en koncentration på 0,0011 mg THC pr. kg blod, vil koncentrationen af THC overstige 0,001 mg THC pr. kg blod og dermed være en overtrædelse af § 54, stk. 1, nr. 2 eller 4.
3.2. Frakendelse af førerretten for kørsel med hash (THC) i blodet 3.2.1. Gældende ret 3.2.1.1. Betinget og ubetinget frakendelse af førerretten For så vidt angår frakendelse af førerretten for kørsel med euforiserende stoffer i blodet følger det af færdselslovens § 126, stk. 1, nr. 2, at førerretten skal frakendes ubetinget, hvis føreren har gjort sig skyldig i overtrædelse af § 54, stk. 1, 1. pkt. (bagatelgrænsen), eller under skærpende omstændigheder har gjort sig skyldig i overtrædelse af § 54, stk. 2 (førerevnekriteriet). Den ubetingede frakendelse skal ifølge færdselslovens § 128, stk. 2, ske for et tidsrum af mindst 3 år.
 Følgende retningslinjer gælder for frakendelse af førerretten for kørsel med bevidsthedspåvirkende stoffer i blodet:
 Retningslinjerne svarer til den gældende praksis for førerretsfrakendelse ved spirituskørsel med en promille på 1,21.
Ved overtrædelse af § 54, stk. 1, 2. pkt. (receptkørsel), og § 54, stk. 2 (førerevnekriteriet), hvor der ikke foreligger skærpende omstændigheder, frakendes førerretten betinget i førstegangstilfælde, ubetinget i tre år anden gang, ubetinget i fem år tredje gang og ubetinget i 10 år fjerde gang eller i senere tilfælde.
Hvis der ved overtrædelse af § 54, stk. 2 (førerevnekriteriet) foreligger skærpende omstændigheder, frakendes førerretten som ved overtrædelse af § 54, stk. 1, 1. pkt. (bagatelgrænsen).
3.2.1.2. Klippekortordningen og kørselsforbud De overtrædelser, der medfører et klip i kørekortet, fremgår af færdselslovens § 125, stk. 2. Overtrædelserne er kendetegnet ved at være trafikfarlige situationer, der ikke i sig selv medfører en betinget frakendelse i medfør af færdselslovens § 125, stk. 1. En fører, der indenfor en periode af tre år gør sig skyldig i tre kliprelevante overtrædelser af færdselsloven, skal frakendes førerretten betinget i forbindelse med klip nummer tre.
 En fører, der inden for de første tre år efter førstegangserhvervelse af førerretten gør sig skyldig i to kliprelevante overtrædelser af færdselsloven, vil allerede i forbindelse med klip nummer to blive frakendt førerretten betinget og pålagt kørselsforbud, jf. § 127, jf. § 125, stk. 3. Der gælder således en skærpet udgave af klippekortordningen for førstegangserhververe, idet disse kun skal have gjort sig skyldig i to kliprelevante overtrædelser, før den betingede frakendelse indtræder.
I medfør af færdselslovens § 127 træder et kørselsforbud i stedet for en betinget frakendelse af førerretten, hvis forseelsen er begået inden for de første tre år efter førtegangserhvervelse af førerretten.
Dette gælder for forseelser omfattet af § 125, stk. 1, nr. 1-4, 8, 9 eller 11, § 125, stk. 3 (klippeordningen for førstegangserhververe), eller § 126, stk. 2, jf. 126, stk. 1, nr. 1, 2, 5, 6, 11 eller 12.
 Ved et kørselsforbud inddrages førerens ret til at føre motordrevet køretøj, hvortil der kræves kørekort, bortset fra lille knallert, indtil særlig køreundervisning eller ANT-kursus, jf. § 60 c, stk. 1 og 2, er gennemført og kontrollerende køreprøve er bestået.
 Kørsel med alkohol og bevidsthedspåvirkende stoffer i blodet indgår ikke efter de gældende regler blandt de færdselslovsovertrædelser, som kan udløse klip i kørekortet i medfør af færdselslovens § 125, stk. 2.
3.2.2. Transport-, Bygnings- og Boligministeriets overvejelser og den foreslåede ordning For så vidt angår Transport-, Bygnings- og Boligministeriets overvejelser om de i lovforslaget fastsatte grænseværdier for indholdet af hash (THC) i blodet og for den nærmere afgrænsning af det euforiserende stof (THC), som lovforslaget omfatter, henvises til pkt. 3.1.2 i lovforslagets almindelige bemærkninger.
Som tilfældet er med straf for hashkørsel, er det tillige et af formålene med den politiske aftale, at også førerretsfrakendelse på grund af hashkørsel i videst muligt omfang fastsættes efter samme retningslinjer som spirituskørsel.
Retningslinjerne for førerretsfrakendelse på grund af spirituskørsel fremgår af tabellen nedenfor:
Kørsel med alkohol og bevidsthedspåvirkende stoffer i blodet har ikke tidligere indgået som en del af klippekortordningen.
Den politiske aftale indebærer imidlertid, at hashkørsel med et niveau, der overstiger 0,001, men ikke overstiger 0,003 mg THC pr. kg blod (svarende til spirituskørsel i intervallet 0,2 til 0,5 promille) udover bøde på ½ måneds nettoløn skal sanktioneres med et klip i kørekortet.
På baggrund af ønsket om at tilnærme førerretsfrakendelsen for hashkørsel med førerretsfrakendelsen for spirituskørsel, indtræder den betingede frakendelse af førerretten i henhold til lovforslagets regler først ved kørsel med et indhold af THC i blodet, der svarer til en promille over 0,5, hvilket er den gældende promillegrænse for spirituskørsel.
Klippet i kørekortet ved de mindst alvorlige tilfælde af hashkørsel sikrer imidlertid, at alle grader af kørsel med hash (THC) i blodet fortsat kan få konsekvenser i form af frakendelse af førerretten.
 Lovforslaget indebærer, at klip i kørekortet på grund af kørsel med hash (THC) i blodet indgår i klippekortordningen på samme vilkår og efter samme betingelser i relation til frakendelse, som gælder for klip i kørekortet som følge af de øvrige overtrædelser af færdselsloven, der er oplistet i § 125, stk. 2. Dog er bøden ikke den samme, jf. nærmere pkt. 3.1.2 i lovforslagets almindelige bemærkninger.
 I lovforslaget ændres færdselslovens § 125, stk. 2, derfor således, at der indsættes et nyt nr. 6, hvoraf følger, at hashkørsel med et niveau, der overstiger 0,001, men ikke overstiger 0,003 mg THC pr. kg blod (svarende til spirituskørsel i intervallet 0,2 til 0,5 promille) udløser et klip i kørekortet.
 På baggrund af den politiske aftale forslås følgende retningslinjer for frakendelse af førerretten samt klip i kørekortet ved kørsel med hash i blodet for førstegangstilfælde, forhold til samtidig pådømmelse og i gentagelsestilfælde:
 For så vidt angår den betingede frakendelse af førerretten ved hashkørsel med et niveau, der overstiger 0,003, men ikke overstiger 0,009 mg THC pr. kg blod (svarende til spirituskørsel i intervallet 0,51  1,2 promille), fremgår det af den politiske aftale, at der skal ske betinget frakendelse af førerretten i mindst 1 år.
Det følger af færdselslovens § 125, stk. 5, at betinget frakendelse af førerretten sker på vilkår, at den pågældende i en prøvetid på tre år fra endelig dom ikke fører motordrevet køretøj under sådanne omstændigheder, at førerretten skal frakendes.
Ved betinget frakendelse af førerretten udsættes fastsættelsen af frakendelsestiden.
Færdselslovens § 125, stk. 5, indeholder en generel beskrivelse af, hvad der skal forstås ved betinget frakendelse af førerretten.
En betinget frakendelse af førerretten sker således altid med en prøvetid på tre år fra endelig dom, uanset hvilken forseelse der har medført den betingede frakendelse.
Det er Transport-, Bygnings- og Boligministeriets vurdering, at en prøvetid på tre år for betingede frakendelser er fornuftig, og at der af hensyn til frakendelsesreglernes indbyrdes sammenhæng ikke bør ske fravigelser fra denne generelle regel.
Lovforslaget indeholder derfor ikke ændringer i færdselslovens § 125, stk. 5, hvorfor en betingede frakendelse af førerretten ved hashkørsel med et niveau, der overstiger 0,003, men ikke overstiger 0,009 mg THC pr. kg blod (svarende til spirituskørsel i intervallet 0,51  1,2 promille), ifølge lovforslaget vil skulle ske med en prøvetid på tre år i medfør af den gældende bestemmelse i § 125, stk. 5.
Efter de gældende regler om kørselsforbud i § 127 erstattes en betinget frakendelse af førerretten med et kørselsforbud, hvis forseelsen bliver begået inden for de første tre år efter førstegangserhvervelse af førerret.
Det er Transport-, Bygnings- og Boligministeriets vurdering, at reglerne om kørselsforbud med fordel kan finde anvendelse i de tilfælde, hvor hashkørslen har medført en betinget frakendelse af førerretten.
Baggrunden herfor er, at et kørselsforbud er særligt rettet mod førstegangserhververe af førerret og medfører krav om ANT-kursus (alkohol-, narko- og trafikkursus).
 De foreslåede regler om frakendelse medfører automatisk (dvs. uden ændringer af reglerne om kørselsforbud i § 127), at betingede frakendelser på grund af hashkørsel vil skulle afløses af et kørselsforbud i henhold til § 127, hvis forseelsen bliver begået inden for de første tre år efter førstegangserhvervelse af førerret.
Hvis en fører har kørt spirituskørsel med en promille i intervallet 0,051-2,00, medfører det efter den gældende § 125, stk. 1, nr. 8, en betinget frakendelse af førerretten.
Hvis føreren for samme kørsel samtidig findes skyldig i uagtsomt manddrab (straffelovens § 241), uagtsom betydelig legemsbeskadigelse (straffelovens § 249) eller forvoldelse af nærliggende fare for nogens liv og førlighed for vindings skyld eller som følge af grov kådhed eller lignende hensynsløs måde (straffelovens § 252) anses føreren efter gældende praksis indenfor spiritusområdet i almindelighed for også at have overtrådt færdselslovens § 125, stk. 1, nr.1, om forvoldelse af skade på person eller ting eller fremkaldelse af fare herfor under tilsidesættelse af væsentlige hensyn til færdselssikkerheden.
Dette er i almindelighed tilfældet i alle forhold, hvor promillen overstiger 0,5. I disse tilfælde, hvor føreren har gjort sig skyldig i to forhold, der hver især medfører en betinget frakendelse af førerretten (§ 125, stk. 1, nr. 1 og 8), vil førerretten derfor i medfør af § 126, stk. 1, nr. 7, som udgangspunkt blive frakendt ubetinget.
Det er Transport-, Bygnings- og Boligministeriets opfattelse, at tilsvarende retningslinjer bør være gældende for tilfælde af hashkørsel med et niveau, der overstiger 0,003, men ikke overstiger 0,009 mg THC pr. kg blod, og som ellers isoleret set efter den foreslåede regel i § 125, stk. 1, nr. 9, vil medføre en betinget frakendelse af førerretten.
Hvis føreren i disse tilfælde samtidig findes skyldig i uagtsomt manddrab (straffelovens § 241), uagtsom betydelig legemsbeskadigelse (§ 249) eller forvoldelse af nærliggende fare for nogens liv og førlighed for vindings skyld eller som følge af grov kådhed eller lignende hensynsløs måde (straffelovens § 252) skal føreren som udgangspunkt også anses for at have overtrådt færdselslovens § 125, stk. 1, nr. 1, og dermed idømmes en ubetinget frakendelse af førerretten i medfør af § 126, stk. 1, nr. 7.
De mindst alvorlige tilfælde af hashkørsler med et niveau, der overstiger 0,001, men ikke overstiger 0,003 mg THC pr. kg blod, medfører efter den foreslåede bestemmelse i § 125, stk. 2, nr. 6, et klip i kørekortet.
Det følger således af lovforslagets regler, at de mindst alvorlige tilfælde af hashkørsel ikke i sig selv medfører en betinget frakendelse af førerretten.
 På grund af det lave indhold af THC i blodet, og da tilsvarende kørsel med en promille i blodet på mellem 0,2-0,5 ikke er strafbar (og dermed ikke kan medfører frakendelse af førerretten), er det Transport-, Bygnings- og Boligministeriets opfattelse, at hashkørsel med et indhold af THC i blodet, der overstiger 0,001, men ikke overstiger 0,003 mg THC pr. kg blod, ikke i sig selv kan anses for at være en tilsidesættelse af væsentlige hensyn til færdselssikkerheden.
 Hvis føreren ved kørslen på grund af andre konkrete forhold (f.eks. kørselsfejl, hastighedsoverskridelser eller en kombination af disse) findes skyldig i overtrædelse af straffelovens §§ 241, 249 eller 252, vil sådanne andre forhold ud fra en konkret vurdering kunne anses for tilsidesættelse af væsentlige hensyn til færdselssikkerheden, jf. færdselslovens § 125, stk. 1, nr. 1.
 De mindst alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, vil således afhængig af de konkrete forhold ved kørslen kunne medfører en betinget frakendelse af førerretten, jf. færdselslovens § 125, stk. 1, nr. 1, hvis føreren samtidig findes skyldig i overtrædelse af straffelovens §§ 241, 249 eller 252. Dette vil blot ikke alene kunne være på grund af, at føreren har kørt med hash i blodet.
Førerretten skal frakendes ubetinget i de tilfælde, der nævnes i § 126, stk. 1. Lovforslaget indeholder ingen ændringer i § 126, stk. 1, nr. 7, om flere forhold til samtidig pådømmelse.
Førerretten vil således som udgangspunkt skulle frakendes ubetinget, hvis føreren findes skyldig i flere forhold, der hver for sig ville medføre en betinget frakendelse i medfør af § 125, stk. 1, nr. 1-10, eller stk. 2 eller 3.
 En konsekvens af, at de mindre alvorlige tilfælde af hashkørsel med et indhold af THC i blodet, der overstiger 0,001, men ikke overstiger 0,00 mg THC pr. kg blod, efter lovforslagets regler alene medfører et klip i kørekortet, er, at en ubetinget frakendelse af førerretten for de mindst alvorlige tilfælde af hashkørsel efter lovforslagets regler isoleret set kun bliver aktuel, hvis den aktuelle kørsel er det tredje (eller andet) klip, og kørslen derfor udløser en betinget frakendelse af førerretten i medfør af § 125, stk. 2 eller 3. Hvis føreren samtidig ved den konkrete kørsel har tilsidesat væsentlige hensyn til færdselssikkerheden og derved har forvoldt skade på person eller ting eller fremkaldt fare herfor og derfor også har overtrådt § 125, stk. 1, nr. 1, vil førerretten skulle frakendes ubetinget, jf. § 126, stk. 1, nr. 7.
Hvis føreren  tilsvarende f.eks. har seks klip-forseelser til samtidig pådømmelse, og ét, flere eller alle er de mindst alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, vil førerretten således skulle frakendes ubetinget.
Frakendelsestidens længde forudsættes i disse tilfælde at følge den gældende praksis i klip-sager, hvor frakendelsestiden almindeligvis fastsættes til seks måneders ubetinget frakendelse.
På den baggrund indeholder lovforslaget i § 1, nr. 12, en ændring af § 128, stk. 2, der medfører, at den tidsmæssige periode for en ubetinget frakendelse af førerretten i de nævnte tilfælde følger hovedreglen i § 128, stk. 1, hvorefter ubetinget frakendelse sker for et tidsrum af mellem seks måneder og ti år.
 Frakendelsestidens længde i tilfælde, hvor tre klip-relevante hashkørsler (dvs. hashkørsler med et niveau, der overstiger 0,001, men ikke overstiger 0,003 mg THC pr. kg blod) er til samtidig pådømmelse med f.eks. spirituskørsel og/eller anden narkokørsel, forudsættes i øvrigt at skulle følge gældende praksis for andre klip-sager.
 Det bemærkes i den forbindelse, at det ved fastsættelse af frakendelsestidens længde i tilfælde med flere forhold til samtidig pådømmelse generelt forudsættes, at hashkørsler med et niveau, der overstiger 0,003, men ikke overstiger 0,009 mg THC pr. kg blod, og hashkørsler med et niveau, der overstiger 0,009 mg THC pr. kg blod, skal følge den praksis, der måtte gælde for tilsvarende spirituskørsler, dvs. henholdsvis spirituskørsler med en promille mellem 0,5-1,2, og over 1,2. De pågældende hashkørsler skal således i denne sammenhæng behandles som tilfælde af spirituskørsel med henholdsvis 0,51-1,2, og over 1,2.
Lovforslaget indeholder ligeledes ikke ændringer i § 126, stk. 1, nr. 8-10, om ubetinget frakendelse i gentagelsestilfælde.
Førerretten vil således fortsat skulle frakendes ubetinget, hvis føreren tidligere er frakendt førerretten betinget og har begået et nyt forhold i prøvetiden.
 Hvis føreren f.eks. tidligere har fået frakendt førerretten betinget på grund af tre klip-forseelser, og ét, flere eller alle er de mindst alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, og føreren aktuelt har begået tre nye klip-forseelser, vil førerretten således skulle frakendes ubetinget, jf. § 126, stk. 1, nr. 8. Frakendelsestidens længde forudsættes også i disse tilfælde at følge den gældende praksis i klip-sager, hvor frakendelsestiden almindeligvis fastsættes til seks måneders ubetinget frakendelse.
 Hvis føreren tidligere er blevet pålagt kørselsforbud, og føreren inden tre år efter, at kørselsforbuddet blev pålagt, har foretaget en ny hashkørsel med et niveau, der overstiger 0,003, men ikke overstiger 0,009 mg THC pr. kg blod, eller tre nye klip-forseelser, skal førerretten frakendes ubetinget, jf. § 126, stk. 1, nr. 9.
 Ligeledes vil førerretten skulle frakendes ubetinget i tilfælde, hvor føreren har foretaget en ny hashkørsel med et niveau, der overstiger 0,003, men ikke overstiger 0,009 mg THC pr. kg blod, eller tre nye klip-forseelser, hvis føreren tidligere har været frakendt førerretten ubetinget, og det nye forhold er begået inden fem år efter udløbet af frakendelsestiden, jf. § 126, stk. 1, nr. 10.
 Det fremgår af den politiske aftale, at det nye sanktionssystem skal evalueres efter 2 år.
3.3. Konfiskation som følge af kørsel med hash (THC) i blodet 3.3.1. Gældende ret Reglerne om konfiskation fremgår af færdselslovens § 133 a i lovens kapitel 18 a.
 Færdselslovens § 133 a, stk. 1-2, 11-12 og 14, indeholder bestemmelser om konfiskation, der finder anvendelse for alle motordrevne køretøjer, herunder også lille knallert.
 Reglerne om konfiskation i § 133 a, stk. 3-6, finder alene anvendelse ved konfiskation af andre motordrevne køretøjer end lille knallert.
Det følger af færdselslovens § 133 a, stk. 1, at der ved grove overtrædelser af færdselsloven, eller hvor føreren flere gange har gjort sig skyldig i overtrædelse af færdselsloven, kan ske konfiskation af det motordrevne køretøj, der er anvendt, hvis det må anses for påkrævet for at forebygge yderligere overtrædelser af færdselsloven.
Under tilsvarende betingelser kan der ske konfiskation af et motordrevet køretøj, som ejes af den person, der har foretaget overtrædelsen, selv om køretøjet ikke er anvendt ved overtrædelsen.
 Efter færdselslovens § 133 a, stk. 2, skal der ske obligatorisk konfiskation i førstegangstilfælde, hvis ejeren af et køretøj har gjort sig skyldig i spirituskørsel med en alkoholkoncentration i blodet under eller efter kørslen over 2,00 promille eller en alkoholkoncentration i udåndingsluften under eller efter kørslen over 1,00 mg pr. liter luft.
 Efter færdselslovens § 133 a, stk. 3, skal der ske obligatorisk konfiskation i alle tilfælde, hvor en fører inden for tre år har begået tre overtrædelser, som hver især medfører en ubetinget frakendelse af førerretten efter reglerne i færdselslovens § 126, stk. 1, nr. 1-6, 11 eller 12.
 Det følger endvidere af færdselslovens § 133 a, stk. 4, at der også skal ske obligatorisk konfiskation i tilfælde, hvor ejeren af køretøjet har gjort sig skyldig i spirituskørsel omfattet af færdselslovens § 126, stk. 1, nr. 1, eller kørsel under påvirkning af bevidsthedspåvirkende stoffer, sygdom mv. omfattet af færdselslovens § 126, stk. 1, nr. 2. Det er ifølge bestemmelsen en betingelse, at forseelsen medfører ubetinget frakendelse af førerretten, og at den pågældende, inden for de seneste tre år før det nye forhold er begået, har gjort sig skyldig i spirituskørsel eller kørsel med bevidsthedspåvirkende stoffer i blodet efter færdselslovens § 54, stk. 1 eller 2, der har medført betinget frakendelse af førerretten efter § 125, stk. 1, nr. 8 eller 9, eller § 126, stk. 2, eller er indgået ved en afgørelse om ubetinget frakendelse efter § 126, stk. 1, nr. 7-10.
 Endelig skal obligatorisk konfiskation i medfør af færdselslovens § 133 a, stk. 5, ske, hvis ejeren af et køretøj har gjort sig skyldig i et forhold, der medfører ubetinget frakendelse af førerretten efter § 126, stk. 1, nr. 1 eller 2, og den pågældende inden for de seneste fem år har gjort sig skyldig i overtrædelse af § 126, stk. 1, nr. 1 eller 2, der har medført en ubetinget frakendelse af førerretten, eller flere forhold, der hver for sig er omfattet af § 125, stk. 1, nr. 8 eller 9, og som til samtidig pådømmelse har medført ubetinget frakendelse af førerretten efter § 126, stk. 7.
 For så vidt angår konfiskation af andre motordrevne køretøjer end lille knallert som følge af kørsel med bevidsthedspåvirkende stoffer i blodet, herunder hash (THC), følger det således af de gældende regler, at enhver overtrædelse af § 54, stk. 1, 1. pkt. (bagatelgrænsen), medfører konfiskation af den pågældendes køretøj i gentagelsestilfælde.
 Det følger i øvrigt af færdselslovens § 133 a, stk. 11, at konfiskation efter stk. 2-10 skal ske, selv om køretøjet ikke er anvendt ved den aktuelle overtrædelse.
 Konfiskation efter reglerne i stk. 2-10 kan undlades, hvis særlige grunde undtagelsesvis taler herfor, jf. færdselslovens § 133 a, stk. 12.
3.3.2. Transport-, Bygnings- og Boligministeriets overvejelser og den foreslåede ordning Der var enighed i den politiske aftale af 30. juni 2016 om at indføre proportionale sanktioner for kørsel med hash i blodet således, at sanktionerne for kørsel med hash i blodet stiger i takt med det målte indhold af THC i blodet.
Lovforslaget sidestiller således straffen og regningslinjerne for frakendelse af førerretten for kørsel med hash i blodet med reglerne for spirituskørsel.
Reglerne om konfiskation af motordrevne køretøjer bygger på reglerne om frakendelse af førerretten.
På den baggrund og i lyset af den politiske aftale indebærer lovforslaget, at reglerne om konfiskation afspejler de lempeligere straffe og regler om frakendelse af førerretten for kørsel med hash i blodet.
 De ændrede regler om frakendelse medfører automatisk (dvs. uden ændringer af konfiskationsreglerne i § 133 a), at der i modsætning til de gældende regler alene skal ske obligatorisk konfiskation i gentagelsestilfælde efter § 133 a, stk. 3, ved kørsler med over 0,009 mg THC pr. kg blod (svarende til en promille på over 1,2).
 I medfør af reglerne om konfiskation i § 133 a, stk. 4 og 5, vil hashkørsler med et niveau, der overstiger 0,003, men ikke overstiger 0,009 mg THC pr. kg blod (svarende til en promille på 0,51-1,2), endvidere have virkning for konfiskationsspørgsmålet i tilfælde af gentagne promille- og/eller hashkørsler.
Da kørsel med THC i blodet med et niveau, der overstiger 0,001, men ikke overstiger 0,003 mg pr. kg blod, i medfør af de foreslåede regler alene medfører et klip (og i gentagne tilfælde en betinget eller ubetinget frakendelse), kan sådanne kørsler ikke i sig selv danne grundlag for konfiskation i medfør af § 133 a, stk. 3-5. Dette svarer til, at kørsel med en promille på mellem 0,2-0,5 ikke medfører konfiskation, da kørsel med en promille under 0,51 ikke er strafbar.
Reglerne i § 133 a om konfiskation foreslås derfor ikke ændret.
 Efter omstændighederne vil der dog i disse tilfælde kunne ske konfiskation efter færdselslovens § 133 a, stk. 1, der omhandler konfiskation ved grove eller gentagne overtrædelser af færdselsloven, hvis det efter en konkret vurdering må anses for påkrævet for at forebygge yderligere overtrædelser af færdselsloven.
3.4. Sanktioner for kørsel med hash (THC) i blodet på lille knallert 3.4.1. Straf for kørsel med hash (THC) i blodet på lille knallert 3.4.1.1. Gældende ret Færdselslovens bestemmelser om straf samt frakendelse af retten til at føre lille knallert på grund af færdselslovsovertrædelser begået ved kørsel på lille knallert er adskilt fra færdselslovens bestemmelser om straf og frakendelse af førerretten for overtrædelser begået i andre motordrevne køretøjer, herunder bil og motorcykel.
Færdselslovsovertrædelser begået ved kørsel på lille knallert har som udgangspunkt alene betydning for retten til at føre lille knallert.
Straf og frakendelse af førerretten for færdselslovsovertrædelser begået i andre motordrevne køretøjer end lille knallert, herunder bil og motorcykel, har endvidere som udgangspunkt ingen konsekvenser for retten til at føre lille knallert.
Baggrunden herfor er, at der ikke umiddelbart kan sættes lighedstegn mellem en føreres manglende egnethed til at føre henholdsvis bil og lille knallert.
Straffen for kørsel med bevidsthedspåvirkende stoffer i blodet på lille knallert fremgår af færdselslovens § 117 c, stk. 1. I medfør heraf straffes kørsel med bevidsthedspåvirkende stoffer i blodet efter færdselslovens § 54, stk. 1 eller 2, begået på lille knallert med bøde.
I gentagelsestilfælde kan straffen stige til fængsel indtil 1 år, jf. stk. 2.
Kørsel på lille knallert med bevidsthedspåvirkende stoffer i blodet straffes efter samme retningslinjer som spirituskørsel på lille knallert.
Der er således fastsat et lavere strafniveau, der er særligt tilpasset færdselslovsovertrædelser begået ved kørsel på lille knallert, i forhold til overtrædelser begået i andre køretøjer, herunder bil og motorcykel.
 Der gælder herefter følgende retningslinjer for straf ved kørsel med bevidsthedspåvirkende stoffer, herunder hash (THC), i blodet på lille knallert:
3.4.1.2. Transport-, Bygnings- og Boligministeriets overvejelser og den foreslåede ordning Straffen for forseelser begået ved kørsel på lille knallert (bøde og frihedsstraf) er i medfør af færdselslovens gældende regler generelt lempeligere end for forseelser begået ved kørsel med andre motordrevne køretøjer (f.eks. bil og motorcykel). Dette gælder også for hashkørsel på lille knallert, jf. pkt. 3.4.1.1 i lovforslagets almindelige bemærkninger.
 En ændring af strafniveauet for hashkørsel på lille knallert således, at dette kommer til at svare til det strafniveau, som lovforslaget lægger op til for hashkørsel med andre motordrevne køretøjer, vil derfor medføre en skærpelse af straffen for hashkørsel på lille knallert.
 Da formålet med den politiske aftale bl.a. er at lempe sanktionerne for hashkørsel, er der i lovforslaget ikke lagt op til, at der skal ske skærpelse af sanktionerne for hashkørsel på lille knallert.
 Straffen for hashkørsler på lille knallert med et niveau, der overstiger 0,003, vil således fortsat skulle fastsættes efter de gældende retningslinjer for kørsel på lille knallert, jf. nærmere pkt. 3.4.1.1 i lovforslagets almindelige bemærkninger.
Dog finder Transport-, Bygnings- og Boligministeriet, at de mindst alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, heller ikke ved kørsel på lille knallert skal tillægges gentagelsesvirkning.
Lovforslaget indeholder derfor en ændring af færdselslovens § 117 c, stk. 1 og 2, således, at det kommer til at fremgå, at der for hashkørsel med et niveau, der overstiger 0,001, men ikke overstiger 0,003 mg THC pr. kg blod, udmåles en bøde, og at det ikke vil være muligt at fastsætte fængselsstraf i medfør af § 117 c, stk. 2, i gentagelsestilfælde.
 Straffen for de mindst alvorlige hashkørsler på lille knallert vil således i alle tilfælde skulle udmåles til 2.000 kr.
 Da kørsel med THC i blodet med et niveau, der overstiger 0,001, men ikke overstiger 0,003 mg THC pr. kg blod, i henhold til de foreslåede regler og retningslinjer i lovforslaget ikke skal have gentagelsesvirkning i forhold til kørsler med samme lave THC-niveau, er det Transport, Bygnings- og Boligministeriets opfattelse, at disse kørsler heller ikke skal have gentagelsesvirkning i forhold til hashkørsler med et niveau, der overstiger 0,003, men ikke overstiger 0,009 mg THC pr. kg blod (svarende til en promille på 0,51  1,2), hashkørsler med et niveau, der overstiger 0,009 mg THC pr. kg blod (svarende til en promille på 1,2), kørsler med andre bevidsthedspåvirkende stoffer i blodet, overtrædelse af § 53 (spirituskørsel) eller i forhold til sager om overtrædelse af § 54, stk. 2 (førerevnekriteriet).
 Lovforslaget indeholder derfor en ændring af færdselslovens § 117 c, stk. 1 og 2 (lille knallert), således, at det kommer til at fremgå, at hashkørsler med et niveau, der overstiger 0,001, men ikke overstiger 0,003 mg THC pr. kg blod, ikke kan tillægges gentagelsesvirkning i forhold til sager om overtrædelse af § 53 (spirituskørsel), sager om overtrædelse af § 54, stk. 1, nr. 1 eller 3 (kørsel under påvirkning af andre bevidsthedspåvirkende stoffer end THC), § 54, stk. 1, nr. 2 eller 4 (kørsel under påvirkning af THC med et niveau, der overstiger 0,003 mg THC pr. kg blod), samt til sager om overtrædelse af § 54, stk. 2 (førerevnekriteriet). Det vil således ikke ved straffens fastsættelse for sådanne kørsler kunne indgå som skærpende omstændighed, at føreren tidligere har overtrådt § 54, stk. 1, nr. 2 eller 4, med et indhold af THC i blodet, der overstiger 0,001, men ikke overstiger 0,003 mg THC pr. kg blod.
 Der foreslås herefter følgende retningslinjer for ny straffastsættelse for kørsel på lille knallert med hash (THC) i blodet:
3.4.2. Frakendelse af retten til at føre lille knallert for kørsel med hash (THC) i blodet 3.4.2.1. Gældende ret Reglerne om frakendelse af retten til at føre lille knallert findes i færdselslovens § 129. Reglerne for betinget frakendelse af retten til at føre lille knallert er fastsat i færdselslovens § 129, stk. 1, nr. 1-6. Færdselslovens § 129, stk. 1, nr. 6, vedrører konstruktive ændringer af lille knallert med henblik på forøgelse af knallertens hastighed, men de øvrige overtrædelser, der er omfattet af § 129, stk. 1, nr. 1-5, er i vidt omfang identiske med de regler, der gælder for betinget frakendelse af førerretten ved kørsel i andre køretøjer end lille knallert i medfør af færdselslovens § 125, stk. 1, nr. 1-3, og nr. 8-9.
 Klippekortordningen, som fremgår af færdselslovens § 125, stk. 2, finder ikke anvendelse ved kørsel på lille knallert, og færdselsloven indeholder ikke en klippekortordning for lille knallert, der svarer til klippekortordningen i § 125, stk. 2.
 Reglerne om ubetinget frakendelse af retten til at føre lille knallert er fastsat i færdselslovens § 129, stk. 3, nr. 1-7. Også reglerne om ubetinget frakendelse af retten til at føre lille knallert er i vidt omfang identiske med de regler, der gælder for ubetinget frakendelse af førerretten ved kørsel i andre køretøjer end lille knallert i medfør af færdselslovens § 126, stk. 1, nr. 1-2, nr. 5. nr. 7-8, nr. 10 og nr. 12.
Det følger af færdselslovens § 129, stk. 3, nr. 2, at kørsel med bevidsthedspåvirkende stoffer, herunder hash (THC), i blodet på lille knallert, medfører en ubetinget frakendelse af retten til at føre lille knallert.
Frakendelsestiden fastsættes i medfør af færdselslovens § 129, stk. 3, for et tidsrum af mellem to år og ti år.
Frakendelsestiden kan i gentagelsestilfælde forlænges med yderligere mindst to år, dog ikke udover ti år regnet fra den seneste dom.
Frakendelsestiden ved ubetinget frakendelse af retten til at føre lille knallert adskiller sig derved fra frakendelsestiden ved ubetinget frakendelse af førerretten til andre motorkøretøjer på grund af spirituskørsel og kørsel med bevidsthedspåvirkende stoffer i blodet, idet der for andre motorkøretøjer end knallerter altid fastsættes en frakendelsestid på mindst tre år for ubetingede frakendelser i medfør af færdselslovens § 128, stk. 2.
3.4.2.2. Transport-, Bygnings- og Boligministeriets overvejelser og den foreslåede ordning For så vidt angår spørgsmålet om frakendelse af førerretten er det Trans-port-, Bygnings- og Boligministeriets vurdering, at hensynet til sammenhængen i frakendelsesreglerne tilsiger, at de nye kvantitative grænseværdier for hashkørsel også skal gælde for hashkørsel på lille knallert.
Det foreslås derfor, at reglerne for frakendelse af retten til at føre lille knallert i færdselslovens § 129, stk. 1, nr. 5, og § 129, stk. 3, nr. 2, ændres.
Færdselslovens § 129, stk. 3, nr. 2, om ubetinget frakendelse af retten til at føre lille knallert, forslås ændret således, at det nu alene er hashkørsel med over 0,009 mg THC pr. kg blod (svarende til en promille på 1,2), der medfører en ubetinget frakendelse af retten til at føre lille knallert ved en førstegangskørsel.
Dette svarer til lovforslagets regler om hashkørsel med andre motordrevne køretøjer (f.eks. bil og motorcykel).
 Endvidere forslås færdselslovens § 129, stk. 1, nr. 5, ændret således, at der kan ske betinget frakendelse af retten til at føre lille knallert ved hashkørsel på lille knallert med et niveau, der overstiger 0,003, men ikke overstiger 0,009 mg THC pr. kg blod (svarende til en promille på mellem 0,5 og 1,2). Dette svarer ligeledes til lovforslagets regler om hashkørsel med andre motordrevne køretøjer.
 For så vidt angår de mindre alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod (svarende til en promille på mellem 0,2 og 0,5), bemærkes, at lovforslagets regler for hashkørsel med andre motordrevne køretøjer indebærer, at disse kørsler ikke længere i sig selv medfører en betinget frakendelse af førerretten i medfør af færdselslovens § 125, stk. 1, nr. 9.
 Lovforslagets regler om hashkørsel med andre motordrevne køretøjer end lille knallert indebærer, at de mindre alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, dog tilføjes i færdselslovens § 125, stk. 2, som en af de forseelser, der medfører et klip i kørekortet i henhold til klippekortordningen.
 Da færdselsloven imidlertid ikke indeholder en klippekortordning for overtrædelser af færdselsloven ved kørsel på lille knallert, er den umiddelbare konsekvens af at anvende de nye kvantitative grænseværdier i forbindelse med kørsel på lille knallert, at de mindre alvorlige tilfælde af hashkørsel ikke i sig selv medfører en betinget frakendelse af førerretten, og at de heller ikke får betydning for fremtidige frakendelsesspørgsmål i øvrigt.
 Transport-, Bygnings- og Boligministeriet har på den baggrund overvejet, hvorvidt de mindre alvorlige tilfælde af hashkørsel med lille knallert i sig selv burde medføre en betinget frakendelse af førerretten.
Under hensyntagen til, at færdselslovsforseelser begået ved kørsel på lille knallert generelt straffes lempeligere end forseelser begået ved kørsel med andre motordrevne køretøjer, og at frakendelsestiderne generelt er lavere, er det Transport-, Bygnings- og Boligministeriets vurdering, at der ikke bør være skærpede regler om frakendelse af førerretten ved hashkørsel på lille knallert i forhold til lovforslagets regler for hashkørsel med andre motordrevne køretøjer.
Det er på den baggrund vurderingen, at de mindre alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, ikke i sig selv skal medføre betinget frakendelse af retten til at føre lille knallert ved en førstegangskørsel.
Da færdselsloven ikke indeholder en klippekortordning for lille knallert, vil en sådan kørsel på lille knallert heller ikke medføre et klip.
 De mindre alvorlige tilfælde af hashkørsel vil fortsat udgøre en strafbar overtrædelse af den foreslåede bestemmelse i § 54, stk. 1, nr. 2, som straffes med bøde, jf. den foreslåede bestemmelse i § 117 c, stk. 1, nr. 1.
3.4.3. Konfiskation af lille knallert for kørsel med hash (THC) i blodet 3.4.3.1. Gældende ret Færdselslovens bestemmelser om konfiskation fremgår af § 133 a i lovens kapitel 18 a. § 133 a, stk. 1 og 2, finder også anvendelse ved konfiskation af lille knallert.
Herudover findes der særlige regler om konfiskation af lille knallert i § 133 a, stk. 7-10 og 13.
 For så vidt angår § 133 a, stk. 1 og 2, 11-12 og 14, som udgør de fælles regler om konfiskation, der finder anvendelse for konfiskation af alle motordrevne køretøjer, herunder lille knallert, henvises til pkt. 3.3.1 i lovforslagets almindelige bemærkninger.
 Færdselslovsovertrædelser begået ved kørsel på lille knallert kan alene medføre konfiskation af lille knallert, mens færdselslovsovertrædelser begået ved kørsel i andet motordrevet køretøj alene kan medføre konfiskation af det motordrevne køretøj, herunder bil og motorcykel.
 I medfør af færdselslovens § 133 a, stk. 7, skal obligatorisk konfiskation af lille knallert ske, hvis ejeren har gjort sig skyldig i et forhold, der medfører ubetinget frakendelse af retten til at føre lille knallert efter færdselslovens § 129, stk. 3, nr. 1-4, og den pågældende to gange tidligere, inden for de seneste tre år, har gjort sig skyldig i forhold, der er omfattet af § 129, stk. 3, nr. 1-4, der har medført eller medfører ubetinget frakendelse af retten til at føre lille knallert, eller som nævnt i stk. 10, nr. 1.
 Efter færdselslovens § 133 a, stk. 8, skal obligatorisk konfiskation af lille knallert endvidere ske, hvis ejeren har gjort sig skyldig i et forhold, der medfører ubetinget frakendelse af retten til at føre lille knallert efter § 129, stk. 3, nr. 1 eller 2, og den pågældende tidligere, inden for de seneste tre år før det nye forhold er begået, har gjort sig skyldig i spirituskørsel eller overtrædelse af § 54, stk. 1 eller 2, der har medført betinget frakendelse af retten til at føre lille knallert efter § 129, stk. 1, nr. 4 eller 5, eller § 129, stk. 5, eller er indgået ved en afgørelse om ubetinget frakendelse efter § 129, stk. 3, nr. 5-7.
 I medfør af færdselslovens § 133 a, stk. 9, skal obligatorisk konfiskation af lille knallert også ske, hvis ejeren har gjort sig skyldig i et forhold, der medfører ubetinget frakendelse af retten til at føre lille knallert efter § 129, stk. 3, nr. 1 eller 2, og den pågældende tidligere, inden for de seneste 5 år før det nye forhold er begået, har gjort sig skyldig i forhold som nævnt i nr. 1, der har medført ubetinget frakendelse, eller flere forhold, der hver for sig er omfattet af § 129, stk. 1, nr. 4 eller 5, og som til samtidig pådømmelse har medført ubetinget frakendelse af retten til at føre lille knallert efter § 129, stk. 3, nr. 5.
 For så vidt angår konfiskation af lille knallert som følge af kørsel med bevidsthedspåvirkende stoffer i blodet, herunder hash (THC), følger det således af de gældende regler, at enhver overtrædelse af § 54, stk. 1, 1. pkt. (bagatelgrænsen), medfører konfiskation af lille knallert i gentagelsestilfælde.
3.4.3.2. Transport-, Bygnings- og Boligministeriets overvejelser og den foreslåede ordning Reglerne om konfiskation af lille knallert bygger  som tilfældet også er ved konfiskation af andre motordrevne køretøjer  på reglerne om frakendelse af retten til at føre lille knallert.
Lovforslaget indebærer, at reglerne om konfiskation af lille knallert afspejler de lempeligere regler om frakendelse af førerretten for kørsel med hash i blodet, der fremgår af den politiske aftale.
 De ændrede regler om frakendelse af retten til at føre lille knallert medfører automatisk (dvs. uden ændringer af konfiskationsreglerne i § 133 a), at der alene skal ske obligatorisk konfiskation af lille knallert i gentagelsestilfælde efter § 133 a, stk. 7, ved hashkørsel på lille knallert med over 0,009 mg THC pr. kg blod (svarende til en promille på over 1,2).
 I medfør af reglerne om konfiskation af lille knallert i § 133 a, stk. 8 og 9, vil hashkørsler med et niveau, der overstiger 0,003, men ikke overstiger 0,009 mg THC pr. kg blod (svarende til en promille på 0,51-1,2), endvidere have virkning for konfiskationsspørgsmålet i tilfælde af gentagne promille og/eller hashkørsler.
Lovforslagets regler om kørsel med hash (THC) i blodet på lille knallert indebærer, at hashkørsel på lille knallert med et niveau, der overstiger 0,001, men ikke overstiger 0,003 mg THC pr. kg blod, ikke medfører en frakendelse af retten til at føre lille knallert, jf. pkt. 3.4.1.2 i lovforslagets almindelige bemærkninger.
Lovforslagets forslag til ændring af reglerne om frakendelse af retten til at føre lille knallert som følge af hashkørsel vil automatisk medføre, at der ikke kan ske konfiskation af lille knallert i de nævnte tilfælde.
Lovforslaget indebærer derfor, at der heller ikke på dette punkt ændres i færdselslovens regler om konfiskations af lille knallert i § 133 a, stk. 7-9.
3.5. Ændring af alkolåsordningen 3.5.1. Gældende ret Den nuværende alkolåsordning blev indført ved lov nr. 716 af 25. juni 2010 om ændring af færdselsloven og straffeloven (skærpet indsats mod vanvidskørsel, indførsel af alkolåsordningen og udvidet mulighed for udenretlig vedtagelse af førerretsfrakendelse mv.). Loven indførte den obligatoriske og den frivillige alkolåsordning og trådte i kraft 1. april 2015.
 Den obligatoriske alkolåsordning er indført i færdselslovens § 60 a, hvoraf følger, at generhvervelse af førerretten i de første to år efter frakendelsestidens udløb er betinget af, at domfældte deltager i en alkolåsordning, såfremt førerretten er ubetinget frakendt som følge af:
1) spirituskørsel med en promille på over 2,00 eller en alkoholkoncentration i udåndingsluften på over 1,00 mg pr. liter luft, eller 2) gentagelsestilfælde af spirituskørsel bortset fra andengangstilfælde med en promille på højst 1,20 eller en alkoholkoncentration i udåndingsluften på over 0,60 mg pr. liter luft efter et førstegangstilfælde med en promille på højst 2,00 eller en alkoholkoncentration i udåndingsluften på over 1,00 mg pr. liter luft.
Ved den obligatoriske ordning starter alkolåsperioden ikke før, den idømte fulde frakendelsesperiode er udløbet.
Alkolåsperioden erstatter således ikke en del af frakendelsesperioden, men er en periode i forlængelse af frakendelsesperioden, hvor der kun må køres med alkolås.
 Den frivillige ordning er indført i færdselslovens § 132 a, hvoraf følger, at en person, der er frakendt førerretten ubetinget som følge af spirituskørsel, bortset fra tilfælde, der er omfattet af § 60 a, stk. 3 (den obligatoriske alkolåsordning), kan generhverve førerretten, når der resterer op til ét år af frakendelsestiden, hvis vedkommende deltager i en alkolåsordning, der varer indtil ét år efter udløbet af frakendelsestiden, og som led heri underkaster sig en struktureret, kontrolleret alkoholistbehandling af mindst ét års varighed, hvis det ved undersøgelse konstateres, at vedkommende har et behandlingskrævende alkoholmisbrug.
 Deltagelse i den frivillige ordning er således et valgfrit alternativ til en del af frakendelsestiden ved mindre grov spirituskørsel og kan vælges af en person, som frakendes førerretten ubetinget som følge af:
1) førstegangstilfælde af spirituskørsel med en promille på højst 2,00, eller 2) andengangstilfælde af spirituskørsel med en promille på højst 1,20 efter et førstegangstilfælde med en promille på højst 2,00.
Ved den frivillige ordning starter alkolåsperioden op til ét år før, den idømte frakendelsesperiode er udløbet.
Alkolåsperioden løber herefter i to år, og den to-årige alkolåsperiode erstatter således ét år af frakendelsesperioden.
Alkolåsordningen gælder for alle motordrevne køretøjer med undtagelse af lille knallert.
En alkolås kan derfor installeres i såvel bil, bus, lastbil, traktor, motorcykel og stor knallert (knallert-45).
3.5.2. Transport-, Bygnings- og Boligministeriets overvejelser og den foreslåede ordning Som anført i den politiske aftale, tyder det lave antal af deltagere i den frivillige alkolåsordningen på, at alkolåsordningen ikke er en succes.
Rigspolitiet vurderede ved ordningens ikrafttræden, at mellem 500 og 1.000 personer årligt ville deltage i ordningen.
Det aktuelle deltagerantal (ca. 24), er dermed langt lavere end estimeret ved ordningens ikrafttræden.
Den politiske aftale omhandler alene en ændring af den frivillige alkolåsordning.
Lovforslaget indeholder således ikke ændringer i reglerne for brug af alkolås i færdselslovens § 60 a, stk. 3, om den obligatoriske alkolåsordning, der omfatter spirituskørsel med en promille på over 2,00 eller gentagelsestilfælde af spirituskørsel bortset fra andengangstilfælde med en promille på højst 1,20 efter et førstegangstilfælde med en promille på højst 2,00.
Transport-, Bygnings- og Boligministeriet bemærker, at den obligatoriske alkolåsordning trådte i kraft den 1. april 2015, og at personer, der er omfattet af den obligatoriske ordning, er idømt en ubetinget frakendelse på minimum tre år.
Deltagere på den obligatoriske alkolåsordning skal derfor tidligst køre med alkolås fra 1. april 2018, og det kan derfor på nuværende tidspunkt ikke vurderes, hvorledes denne ordning kommer til at fungere.
Lovforslaget indeholder derfor ikke forslag til ændringer i den obligatoriske alkolåsordning.
 Med afsæt i den politiske aftale indebærer lovforslaget, at færdselslovens § 132 a om den frivillige alkolåsordning ændres således, at tre års ubetinget frakendelse kan veksles til tre år med alkolås.
 Lovforslaget lægger på den baggrund op til, at den nye frivillige alkolåsordning skal fungere således, at en spiritusbilist, der er frakendt førerretten i tre år, på et hvilket som helst tidspunkt i løbet af den tre-årige frakendelsesperiode kan tilmelde sig alkolåsordningen og dermed vælge at køre med alkolås i den resterende del af frakendelsesperioden.
 Det betyder, at hvis en spiritusbilist, der er frakendt førerretten i tre år, fravælger den nye alkolåsordning, f.eks. fordi vedkommende ikke har råd til at få installeret en alkolås på tidspunktet for frakendelsesperiodens start, skal vedkommende have mulighed for på et senere tidspunkt, f.eks. efter ét år, at tilmelde sig alkolåsordningen med den virkning, at førerretten kan generhverves med installation af en alkolås i de resterende to år af frakendelsestiden.
 Lovforslaget indebærer endvidere under henvisning til den politiske aftale, at der i § 132 a, stk. 3, indføres en ny bestemmelse, hvorefter en person af hensyn til retsfølelsen udelukkes fra at deltage i den frivillige alkolåsordningen, såfremt den pågældende ved spirituskørslen har forårsaget personskade eller fremkaldt alvorlig fare herfor.
Ved vurderingen af, om der ved den pågældende kørsel er fremkaldt alvorlig fare for personskade, kan størrelsen af førerens promille ikke i sig selv medføre, at føreren ved kørslen må anses for at have fremkaldt alvorlig fare for personskade.
Hvis dette i sig selv blev lagt til grund for vurderingen, ville det indebære en generel indskrænkning i de grundlæggende betingelser for deltagelse i den frivillige alkolåsordning i tilfælde, hvor der ikke er forårsaget personskade.
Dette er ikke hensigten med bestemmelsen.
Afgørende efter den foreslåede bestemmelse vil derimod være, om andre forhold ved kørslen  udover størrelsen af førerens promille  har medført alvorlig fare for personskade.
I hvilket omfang dette er tilfældet, vil komme an på en konkret vurdering af den enkelte kørsel.
Der henvises nærmere til lovforslagets bemærkninger til § 1, nr. 17.
 Den foreslåede nye frivillige alkolåsordning vil ligesom den gældende ordning finde anvendelse for alle motordrevne køretøjer med undtagelse af lille knallert.
Der er med lovforslaget ikke tiltænkt en ændring af de vilkår for deltagelse i alkolåsordningen, som i øvrigt gælder.
Det betyder, at reglerne om overtrædelse af vilkår for deltagelse i alkolåsordningen, udelukkelse fra alkolåsordningen, nye frakendelser i alkolåsperioden, betingelser for generhvervelse af førerretten efter alkolåsordningens udløb, herunder reglerne om deltagelse i ANT-kurser og kontrollerende køreprøve m.v., finder uændret anvendelse.
 På samme måde skal udgifterne for deltagelse i den nye alkolåsordning fortsat afholdes af spiritusbilisten selv også i det omfang, at alkolåsperioden bliver længere end ved den tidligere frivillige ordning, hvor alkolåsperioden var højst to år.
 Det er ikke hensigten, at indførelsen af den nye frivillige alkolåsordning skal ændre på strafniveauet eller frakendelsestiden i sager om spirituskørsel.
 Det fremgår af den politiske aftale, at den nye ordning skal evalueres seneste efter to år.
4. Økonomiske og administrative konsekvenser for det offentlige Lovforslaget regler om ændring af straffen for kørsel med hash (THC) i blodet medfører en reduktion af bøden for visse tilfælde af hashkørsel.
Reduktionen i bødens størrelse vil medføre en mindre reduktion i bødeprovenuet.
 Lovforslaget regler om ændring af straffen og førerretsfrakendelse for kørsel med hash (THC) i blodet indebærer et mindre merarbejde for anklagemyndigheden til behandling af sager, hvor der er tale om gentagelsestilfælde.
 Ligeledes medfører lovforslaget regler om ændring af straffen og førerretsfrakendelse for kørsel med hash (THC) i blodet mindre udgifter til ændringer af politiets IT-systemer.
Indførelsen af den nye alkolåsordning forventes at ville medføre et øget antal ansøgninger om deltagelse i alkolåsordningen.
Udgifter til alkolåsordningen indebærer således visse administrative konsekvenser for de involverede offentlige myndigheder (kommunerne, politiet og Kriminalforsorgen). Dog forventes det ikke, at udgifterne hertil vil overstige det niveau, der blev forudsat ved den oprindelige ordnings ikrafttræden.
 Udgifter til personundersøgelse af personer omfattet af ordningen, kontrol og tilsyn med overholdelsen af alkolåsordningens vilkår og udstedelse af særligt alkolåskørekort forudsættes dækket af gebyret for deltagelse i alkolåsordningen.
Frakendelse af førerretten kan i visse tilfælde medføre, at den dømte ikke kan beholde sit job.
I de tilfælde, hvor kørsel med alkolås forhindrer, at den dømte mister sit job, vil den nye alkolåsordning medføre en besparelse for det offentlige for så vidt angår eventuelle udgifter til dagpenge og kontanthjælp.
Tilsvarende gør sig gældende for de tilfælde, hvor en ubetinget frakendelse af førerretten som følge af kørsel med hash (THC) i blodet, efter de foreslåede regler erstattes af en bøde eller en betinget frakendelse af førerretten.
 5. Økonomiske og administrative konsekvenser for erhvervslivet m.v.
 Det forventede øgede antal deltagere i alkolåsordningen vil have positiv effekt for markedet for alkolåse, idet salg/udlejning samt installation og efterfølgende kontrol af alkolåsene sker i privat regi på markedsvilkår.
 Lovforslaget skønnes i øvrigt ikke at have væsentlige økonomiske og administrative konsekvenser for erhvervslivet.
6. Administrative konsekvenser for borgerne Begge dele af lovforslaget (ændring af sanktionerne for hashkørsel og udvidet brug af alkolåse) skønnes at ville have en positiv effekt, idet bevarelse af førerretten i visse tilfælde kan betyde, at den pågældende kan opretholde sit job og sin livsførelse i øvrigt.
Med hensyn til alkolåsordningen er den finansieret af de personer, der indgår i alkolåsordningen.
Deltagelse i alkolåsordningen vil derfor være forbundet med økonomiske og administrative konsekvenser for den enkelte deltager, som med den nye ordning fortsat skal stå for anskaffelse og installation af alkolåsen, ligesom den pågældende skal medvirke til den regelmæssige kontrol og aflæsning af alkolåsen.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 21. oktober 2016 til den 21. november 2016 været sendt i høring hos følgende myndigheder og organisationer m.v.:
 Østre og Vestre Landsret, samtlige byretter, Advokatrådet, Alkohol og Samfund, Autobranchen Danmark, Automobilbranchens Handels- og Industriforening, Beredskabsstyrelsen,  Cyklistforbundet, Danmarks Tekniske Universitet - Institut for Transport (DTU Transport), Danmarks Motor Union, Dansk Bilbrancheråd, Dansk Bilforhandler Union, Dansk Standard, Dansk Erhverv, Dansk Industri (DI), Dansk Kørelærer-Union, Dansk Køreskole Forening, Dansk Transport & Logistik (DTL), Danske Advokater, Danske Biludlejere, Danske Kørelæreres Landsforbund, Danske Motorcyklister, Danske Regioner, De Danske Bilimportører, Den Danske Dommerforening, Dommerfuldmægtigforeningen, Domstolsstyrelsen, Erhvervsstyrelsen, Falck Danmark A/S, Forbrugerombudsmanden, Forbrugerrådet Tænk, Forenede Danske Motorejere (FDM), Foreningen af Frie Kørelærere, Foreningen af offentlige anklagere, Forsikring og Pension, Frie Danske Lastbilvognmænd (FDL), Håndværksrådet, Institut for Menneskerettigheder, International Transport Danmark (ITD),  Kommunernes Landsforening (KL), Køreprøvesagkyndiges Landsforening, Landdistrikternes Fællesråd, Landsforeningen Landsbyerne i Danmark, Landsforeningen af Polio Trafik- og Ulykkesskadede, NOAH-Trafik, Politiforbundet i Danmark, Retskemisk Afdeling ved Retsmedicinsk Institut (København, Aarhus og Odense), Rigsadvokaten, Rigspolitiet, Rådet for Bæredygtig Trafik, Rådet for Sikker Trafik, Trafikforskningsgruppen ved Aalborg Universitet, Trafiksikkerheds Venner i Danmark og Veteranknallertklubben Aktiv.
Bemærkninger til lovforslagets enkelte bestemmelser Til § 1 Til nr. 1 Det følger af færdselslovens § 54, stk. 1, at et motordrevet køretøj ikke må føres eller forsøges ført af nogen, hvis blod under eller efter kørslen indeholder bevidsthedspåvirkende stoffer, som efter regler fastsat af transport-, bygnings- og boligministeren er klassificeret som farlige for færdselssikkerheden, og som ikke er indtaget i henhold til en lovlig recept (bagatelgrænsen). Det følger af færdselslovens § 54, stk. 1, 2. pkt., at 1 pkt. tilsvarende gælder for stoffer, som den pågældende har indtaget i henhold til en lovlig recept, hvis indtagelsen ikke er sket i overensstemmelse med recepten (receptkørsel).
 § 54, stk. 1, omhandler alle typer af bevidsthedspåvirkende stoffer, som efter regler fastsat af transport-, bygnings- og boligministeren er klassificeret som farlige for færdselssikkerheden, herunder også hash (THC). Bestemmelsen indeholder en såkaldt bagatelgrænse for kørsel med bevidsthedspåvirkende stoffer i blodet.
 Der henvises i øvrigt til pkt. 3.1.1 i lovforslagets almindelige bemærkninger.
 I medfør af den foreslåede ændring af § 54, stk. 1, opdeles bestemmelsen i fire numre, hvoraf det foreslåede nr. 1  med undtagelse af hash (THC)  svarer til den gældende § 54, stk. 1, 1. pkt., og det foreslåede nr. 3  med undtagelse af hash (THC)  svarer til den gældende § 54, stk. 1, 2. pkt.
 Det foreslåede § 54, stk. 1, nr. 2, er en særskilt bestemmelse, der alene omhandler kørsel med hash (THC) i blodet, ligesom nr. 4 er en særskilt bestemmelse, der alene omhandler kørsel med hash (THC) i blodet, når føreren har indtaget THC i henhold til en lovlig recept, men hvor indtagelsen ikke er sket i overensstemmelse med recepten (receptkørsel).
 Der er ikke med lovforslaget tilsigtet ændringer i anvendelsesområdet eller praksis i forhold til den gældende bestemmelse i § 54, stk. 1.
 Indførelse af en nummeropdeling i bestemmelsen, herunder indførelse af to særskilt nummer, der alene omhandler kørsel med hash (THC) i blodet, har således alene til formål at tydeliggøre, at der med lovforslagets øvrige bestemmelser indføres en særlig sanktionering for kørsel med hash (THC) i blodet i forhold til øvrige bevidsthedspåvirkende stoffer.
 Der ændres således ikke ved bagatelgrænsen for kørsel med hash (THC) i blodet, som er fastsat til 0,001 mg THC pr. kg blod, i bekendtgørelse nr. 655 af 19. juni 2007 om klassificering af sikkerhedsfarlige stoffer, som ændret ved bekendtgørelse nr. 901 af 12. august 2011. Dog medfører det forhold, at bagatelgrænsen for THC angives i § 54, stk. 1, nr. 2 og 4, at bagatelgrænsen for THC ikke længere kan ændres administrativt ved en ændring af bekendtgørelse nr. 655 af 19. juni 2007 om klassificering af sikkerhedsfarlige stoffer.
 Der henvises i øvrigt til pkt. 3.1.2 i lovforslagets almindelige bemærkninger.
Til nr. 2 Det følger af færdselslovens § 117, stk. 1, at spirituskørsel og kørsel med bevidsthedspåvirkende stoffer i blodet i medfør af færdselslovens § 54, stk. 1 eller 2, med motorkøretøj, stor knallert, traktor eller motorredskab straffes med bøde.
I henhold til gældende praksis udmåles en bøde på én måneds nettoløn i førstegangstilfælde af kørsel med hash (THC) i blodet.
 Straffen for spirituskørsel og kørsel med bevidsthedspåvirkende stoffer i blodet kan stige til fængsel i indtil 1 år og 6 måneder i medfør af færdselslovens § 117, stk. 2. De tilfælde, hvor straffen kan stige til fængsel på grund af indtagelse af bevidsthedspåvirkende stoffer fremgår af § 117, stk. 2, nr. 2-8.
Det fremgår således af § 117 stk. 2, nr. 2, at straffen kan stige til fængsel ved overtrædelse af § 54, stk. 2 (førerevnekriteriet), under særdeles skærpende omstændigheder.
Endvidere kan straffen i medfør af § 117, stk. 2, nr. 3, stige til fængsel, hvis føreren findes skyldig i flere tilfælde af spirituskørsel eller overtrædelse af § 54, stk. 1 eller 2.
 Tilsvarende kan straffen stige til fængsel, hvis føreren tidligere er frakendt førerretten betinget som følge af spirituskørsel eller overtrædelse af § 54, stk. 1 eller 2, og et nyt forhold er begået inden tre år efter, at den tidligere afgørelse blev endelig, jf. § 117, stk. 2, nr. 4. Straffen kan også stige til fængsel, hvis føreren tidligere er pålagt kørselsforbud efter færdselslovens § 127 som følge af spirituskørsel eller overtrædelse af § 54, stk. 1 eller 2, og det nye forhold er begået inden tre år efter, at afgørelsen om kørselsforbuddet blev endelig, jf. § 117, stk. 2, nr. 5.
 Hvis føreren tidligere er frakendt førerretten ubetinget som følge af spirituskørsel eller overtrædelse af § 54, stk. 1 eller 2, og det nye forhold er begået inden fem år efter udløbet af frakendelsestiden, kan straffen tillige stige til fængsel i medfør af § 117, stk. 2, nr. 6.
 Endelig kan straffen stige til fængsel, hvis spirituskørslen eller overtrædelsen af § 54, stk. 1 eller 2, er foregået ved uberettiget brug (brugstyveri) af et motorkøretøj, en stor knallert, en traktor eller et motorredskab, jf. straffelovens § 293, stk. 1, og § 293 a, eller hvis føreren under kørslen har begået forskellige forhold, herunder visse alvorlige hastighedsoverskridelser eller tilsidesættelse af væsentlige hensyn til færdselssikkerheden og derved forvoldt skade på person eller ting eller fremkaldt fare herfor, jf.§ 117, stk. 2, nr. 7 og 8.
 Der henvises i øvrigt til pkt. 3.1.1 i lovforslagets almindelige bemærkninger.
 I medfør af den foreslåede ændring af § 117, stk. 1 (lovforslagets § 1, nr. 2), opdeles bestemmelsen i tre numre.
§ 117, stk. 1, nr. 1, omhandler kørsel med hash (THC) i blodet under eller efter kørslen med et niveau, der ikke overstiger 0,003 mg THC pr. kg blod.
Det følger af bestemmelsen, at straffen for overtrædelse af § 54, stk. 1, nr. 2 og 4, med et niveau af THC i blodet, der ikke overstiger 0,003 mg THC pr. kg blod, er bøde.
Den foreslåede bestemmelse i § 117, stk. 1, nr. 1, henviser ikke til bestemmelsens stk. 2, der omhandler de tilfælde, hvor straffen kan stige til fængsel.
Det medfører, at der for de mindst alvorlige tilfælde af hashkørsel med et niveau, der ikke overstiger 0,003 mg THC pr. kg blod, ikke kan udmåles fængselsstraf.
Det vil således efter den foreslåede bestemmelse i § 117, stk. 1, nr. 1, ikke længere være muligt i gentagelsestilfælde at udmåle fængselsstraf for de mindst alvorlige tilfælde af hashkørsel.
 Hvis f.eks. det aktuelle forhold, der er til pådømmelse, er en overtrædelse af § 54, stk. 1, nr. 2 eller 4, med et niveau af THC i blodet, der ikke overstiger 0,003 mg THC pr. kg blod, vil det ikke have betydning for straffens fastsættelse, at den pågældende fører tidligere måtte være dømt for kørsel med et niveau af THC i blodet, der overstiger 0,003 mg THC pr. kg blod, kørsel under påvirkning af andre bevidsthedspåvirkende stoffer, spirituskørsel elle overtrædelse af § 54, stk. 2 (førerevnekriteriet). Straffen for den aktuelle kørsel vil i et sådant tilfælde uanset eventuelle forstraffe i medfør af de retningslinjer, der er angivet i pkt. 3.1.2 i lovforslagets almindelige bemærkninger, altid skulle fastsættes til ½ måneds nettoløn, medmindre der foreligger skærpende omstændigheder, hvorefter bøden vil skulle fastsættes til én måneds nettoløn.
Den nye bestemmelse i § 117, stk. 1, nr. 2, omhandler kørsel med hash (THC) i blodet under eller efter kørslen med et niveau, der overstiger 0,003 mg THC pr. kg blod.
Det følger af bestemmelsen, at straffen for overtrædelse af § 54, stk. 1, nr. 2 og 4, med et niveau af THC i blodet, der overstiger 0,003 mg THC pr. kg blod, er bøde i førstegangstilfælde.
Bøden skal i henhold til de retningslinjer, der er angivet i pkt. 3.1.2 i lovforslagets almindelige bemærkninger, udmåles til én måneds nettoløn.
Den nye bestemmelse i § 117, stk. 1, nr. 3, omhandler kørsel med andre bevidsthedspåvirkende stoffer end THC i blodet, spirituskørsel og overtrædelse af § 54, stk. 2 (førerevnekriteriet). Det følger af bestemmelsen, at straffen for spirituskørsel og overtrædelse af § 54, stk. 1, nr. 1 og 3, samt § 54, stk. 2 (førerevnekriteriet), straffes med bøde i førstegangstilfælde.
Der er ikke med lovforslaget tilsigtet ændringer i praksis for udmåling af bødestørrelsen for overtrædelse af de bestemmelser, der er angivet i § 117, stk. 1, nr. 3.
De foreslåede bestemmelser i § 117, stk. 1, nr. 2 og 3, henviser til bestemmelsens stk. 2, der omhandler de tilfælde, hvor straffen kan stige til fængsel.
Straffen vil således fortsat kunne stige til fængsel i de situationer, der er omfattet af § 117, stk. 2. Dette gælder således også for hashkørsler med et niveau, der overstiger 0,003 mg THC pr. kg blod, hvor straffen for disse kørsler fortsat kan stige til fængsel ved flere forhold til samtidig pådømmelse og i gentagelsestilfælde.
 Der henvises i øvrigt til pkt. 3.1.2 i lovforslagets almindelige bemærkninger.
Til nr. 3 Den foreslåede ændring af § 117, stk. 2, er en konsekvensændring som følge af, at det i medfør af lovforslagets § 1, nr. 2, alene vil være i de tilfælde, som er omfattet af § 117, stk. 1, nr. 2 og 3, at straffen kan stige til fængsel.
Til nr. 4 I medfør af § 117, stk. 2, nr. 3, kan straffen for kørsel med bevidsthedspåvirkende stoffer i blodet (herunder THC) stige til fængsel, hvis føreren findes skyldig i flere tilfælde af spirituskørsel eller overtrædelse af § 54, stk. 1 eller 2.
 Straffen for kørsel med bevidsthedspåvirkende stoffer i blodet (herunder THC) kan endvidere stige til fængsel i medfør af § 117, stk. 2, nr. 4-6, i forskellige gentagelsestilfælde.
 Ligeledes kan straffen for kørsel med bevidsthedspåvirkende stoffer i blodet (herunder THC) stige til fængsel i medfør af § 117, stk. 2, nr. 7, hvis kørslen er foregået ved uberettiget brug af motorkøretøj, stor knallert, traktor eller motorredskab, jf. straffelovens § 293, stk. 1, og § 293 a.
 Spirituskørsel og kørsel med bevidsthedspåvirkende stoffer i blodet (herunder THC) har i medfør af § 117, stk. 2, nr. 3-6, indbyrdes gentagelsesvirkning.
 Der henvises i øvrigt til bemærkningerne til lovforslagets § 1, nr. 2, og pkt. 3.1.1 i lovforslagets almindelige bemærkninger.
Den foreslåede ændring af § 117, stk. 2, nr. 3, medfører, at hashkørsler med et niveau, der overstiger 0,001, men ikke overstiger 0,003 mg THC pr. kg blod, ikke længere indgår som forhold, hvor straffen kan stige til fængsel, hvis forholdene er til samtidig pådømmelse.
I forhold til sager om overtrædelse af § 53 (spirituskørsel), sager om overtrædelse af § 54, stk. 1, nr. 1 eller 3 (kørsel under påvirkning af andre bevidsthedspåvirkende stoffer end THC), § 54, stk. 1, nr. 2 eller 4, hvor  niveauet af THC i blodet overstiger 0,003 mg THC pr. kg blod, eller til sager om overtrædelse af § 54, stk. 2 (førerevnekriteriet), vil det  således ikke ved straffens fastsættelse efter § 117, stk. 2, nr. 3, have betydning, at føreren tidligere har overtrådt de foreslåede § 54, stk. 1, nr. 2 eller 4, med et indhold af THC i blodet, der overstiger 0,001, men ikke overstiger 0,003 mg THC pr. kg blod.
 Hvis en tidligere ustraffet fører f.eks. har et forhold for overtrædelse af § 54, stk. 1, nr. 2, med et niveau af THC i blodet, der ikke overstiger 0,003 mg THC pr. kg blod, til samtidig pådømmelse med en anden selvstændig kørsel, hvor niveauet af THC i blodet overstiger 0,003 mg THC pr. kg blod, vil der ikke kunne udmåles en fængselsstraf i medfør af § 117, stk. 2, nr. 3, som affattet ved lovforslagets § 1, nr. 4. Der vil i dette tilfælde skulle udmåles en bøde for hver af overtrædelserne i medfør af § 117, stk. 1, nr. 1 og 2, som affattet ved lovforslagets § 1, nr. 2, på henholdsvis ½ måneds nettoløn og én måneds nettoløn.
 Den foreslåede ændring af § 117, stk. 2, nr. 4-6, medfører, at hashkørsler med et niveau, der overstiger 0,001, men ikke overstiger 0,003 mg THC pr. kg blod, ikke længere kan tillægges gentagelsesvirkning i forhold til sager om overtrædelse af § 53 (spirituskørsel), sager om overtrædelse af § 54, stk. 1, nr. 1 eller 3 (kørsel under påvirkning af andre bevidsthedspåvirkende stoffer end THC), § 54, stk. 1, nr. 2 eller 4, hvor niveauet af THC i blodet overstiger 0,003 mg THC pr. kg blod, eller til sager om overtrædelse af § 54, stk. 2 (førerevnekriteriet). Det vil således ikke ved straffens fastsættelse efter § 117, stk. 2, nr. 4-6, have betydning, at føreren tidligere er dømt for overtrædelse af de foreslåede § 54, stk. 1, nr. 2 eller 4, med et indhold af THC i blodet, der overstiger 0,001, men ikke overstiger 0,003 mg THC pr. kg blod.
 Hvis f.eks. en fører tidligere inden for de seneste tre år er dømt for to overtrædelser af § 54, stk. 1, nr. 2, med et niveau af THC i blodet, der ikke overstiger 0,003 mg THC pr. kg blod, og aktuelt er tiltalt for spirituskørsel med en promille på 0,8, vil straffen for den aktuelle spirituskørsel skulle fastsættes til bøde som et førstegangstilfælde af spirituskørsel i intervallet 0,51- 2,00 promille.
 Den foreslåede ændring medfører endvidere, at de tilfælde, hvor en tidligere betinget frakendelse af førerretten er sket i medfør af § 125, stk. 2 (klippekortordningen), som affattet ved lovforslagets § 1, nr. 10, hvor ét, flere eller alle tre klip skyldes overtrædelse af § 54, stk. 1, nr. 2 eller 4, med et niveau af THC i blodet, der ikke overstiger 0,003 mg THC pr. kg blod, ikke har betydning for straffens fastsættelse efter den foreslåede bestemmelse i § 117, stk. 2, nr. 4. Tilsvarende gælder for en tidligere pålæggelse af kørselsforbud efter § 127, jf. § 125, stk. 3, hvis ét eller begge klip skyldes overtrædelse af § 54, stk. 1, nr. 2 eller 4, med et niveau af THC i blodet, der ikke overstiger 0,003 mg THC pr. kg blod, jf. § 117, stk. 2, nr. 5, som affattet ved lovforslagets § 1, nr. 4.
 Tilfælde af hashkørsel med et niveau, der overstiger 0,003 mg THC pr. kg blod, vil fortsat efter de foreslåede bestemmelser kunne tillægges indbyrdes gentagelsesvirkning, også i forhold til kørsel med andre bevidsthedspåvirkende stoffer i blodet og spirituskørsel.
I tilfælde, hvor flere af sådanne forhold er til samtidig pådømmelse efter § 117, stk. 2, nr. 3, anvendes efter gældende praksis det såkaldte promillesumsprincip.
Er der tale om kørsel med bevidsthedspåvirkende stoffer i blodet, herunder hash (THC), og tilfælde af spirituskørsel til samtidig pådømmelse, anvendes i praksis en omregning, hvor kørsel med bevidsthedspåvirkende stoffer i blodet, herunder hash (THC), antages at svare til en promille på 1,21. Der henvises til pkt. 3.1.1 i lovforslagets almindelige bemærkninger.
 På baggrund af, at lovforslaget fastsætter to forskellige kvantitative grænseværdier for hashkørsel med et niveau, der overstiger 0,003 mg THC pr. kg blod  henholdsvis over 0,003, men ikke over 0,009 mg THC pr. kg blod (svarende til spirituskørsel i intervallet 0,51-1,2 promille) og over 0,009 mg THC pr. kg blod (svarende til spirituskørsel med over 1,2 i promille)  finder Transport-, Bygnings- og Boligministeriet, at hashkørsler med et niveau, der overstiger 0,003, men ikke overstiger 0,009 mg THC pr. kg blod, ved anvendelse af promillesumsprincippet bør antages at svare til en promille på 0,8. Hashkørsler med et niveau, der overstiger 0,009 mg THC pr. kg blod, bør ved anvendelse af promillesumsprincippet fortsat antages at svare til en promille på 1,21. Da den indbyrdes gentagelsesvirkning for de mindst alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, ophæves med lovforslagets § 1, nr. 3 og 4, vil anvendelse af promillesumsprincippet ikke længere være relevant for disse tilfælde af hashkørsel.
 Lovforslaget tilsigter ikke herudover ændringer i de tilfælde, hvor promillesumsprincippet efter praksis finder anvendelse.
Ændringen af § 117, stk. 2, nr. 7, er en konsekvensændring som følge af, at det i medfør af lovforslagets § 1, nr. 2, alene vil være i de tilfælde, som er omfattet af § 117, stk. 1, nr. 2 og 3, at straffen kan stige til fængsel.
Straffen kan således ikke efter den foreslåede ændring stige til fængsel i tilfælde, hvor kørslen er foregået ved uberettiget brug af motorkøretøj, stor knallert, traktor eller motorredskab, jf. straffelovens § 293, stk. 1, og § 293 a, hvis der er tale om hashkørsel med et niveau, der overstiger 0,001, men ikke overstiger 0,003 mg THC pr. kg blod.
 Der henvises i øvrigt til pkt. 3.1.2 i lovforslagets almindelige bemærkninger.
Til nr. 5 Ifølge færdselslovens § 117 c, stk. 1, straffes kørsel med bevidsthedspåvirkende stoffer i blodet efter færdselslovens § 54, stk. 1 eller 2, begået på lille knallert med bøde.
På samme måde straffes den, som fører lille knallert, til trods for at retten til at føre lille knallert er frakendt den pågældende ubetinget.
I gentagelsestilfælde kan straffen stige til fængsel indtil 1 år, jf. stk. 2.
 Der henvises i øvrigt til pkt. 3.4.1.1 i lovforslagets almindelige bemærkninger.
 I medfør af den foreslåede ændring af § 117 c, stk. 1, opdeles bestemmelsen i fire numre.
§ 117 c, stk. 1, nr. 1, omhandler kørsel på lille knallert med hash (THC) i blodet under eller efter kørslen med et niveau, der overstiger 0,001, men ikke overstiger 0,003 mg THC pr. kg blod.
Det følger af bestemmelsen, at straffen for overtrædelse af § 54, stk. 1, nr. 2 eller 4 med et niveau af THC i blodet, der ikke overstiger 0,003 mg THC pr. kg blod, er bøde.
Den foreslåede bestemmelse i § 117 c, stk. 1, nr. 1, henviser ikke til bestemmelsens stk. 2, der omhandler de tilfælde, hvor straffen kan stige til fængsel.
Det medfører, at der for de mindst alvorlige tilfælde af hashkørsel med et niveau, der ikke overstiger 0,003 mg THC pr. kg blod, ikke kan udmåles fængselsstraf.
Det vil således efter den foreslåede bestemmelse i § 117 c, stk. 1, nr. 1, ikke længere være muligt i gentagelsestilfælde at udmåle fængselsstraf for de mindst alvorlige tilfælde af hashkørsel på lille knallert.
Bøden for de mindst alvorlige tilfælde af hashkørsel på lille knallert med et niveau, der ikke overstiger 0,003 mg THC pr. kg blod, vil i henhold til de retningslinjer, der er angivet i pkt. 3.4.1.2 i lovforslagets almindelige bemærkninger, også i gentagelsestilfælde skulle udmåles til 2.000 kr.
Den nye bestemmelse i § 117 c, stk. 1, nr. 2, omhandler kørsel på lille knallert med hash (THC) i blodet under eller efter kørslen med et niveau, der overstiger 0,003 mg THC pr. kg blod.
Det følger af bestemmelsen, at straffen for overtrædelse af § 54, stk. 1, nr. 2 eller 4, med et niveau af THC i blodet, overstiger 0,003 mg THC pr. kg blod, er bøde.
Bøden skal i henhold til de retningslinjer, der er angivet i pkt. 3.4.1.2 i lovforslagets almindelige bemærkninger, udmåles til 2.000 kr. i førstegangstilfælde og 4.000 kr. i andengangstilfælde.
Den nye bestemmelse i § 117 c, stk. 1, nr. 3, omhandler spirituskørsel, kørsel med andre bevidsthedspåvirkende stoffer end THC i blodet og overtrædelse af § 54, stk. 2 (førerevnekriteriet). Det følger af bestemmelsen, at straffen for spirituskørsel og overtrædelse af § 54, stk. 1, nr. 1 eller 3, samt § 54, stk. 2 (førerevnekriteriet) straffes med bøde i førstegangstilfælde.
Der er ikke med lovforslaget tilsigtet ændringer i praksis for udmåling af bødestørrelsen for overtrædelse af de bestemmelser, der er angivet i § 117 c, stk. 1, nr. 3.
Bestemmelsen i § 117 c, stk. 1, nr. 4, omhandler kørsel på lille knallert i frakendelsestiden.
Det følger af bestemmelsen, at straffen for kørsel i frakendelsestiden straffes med bøde i førstegangstilfælde.
Bestemmelsen svarer til den gældende § 117 c, stk. 1, 2. pkt.
Der er ikke med lovforslaget tilsigtet ændringer i bestemmelsens anvendelsesområde eller praksis for udmåling af bødestørrelsen i tilfælde af kørsel på lille knallert i frakendelsestiden.
De foreslåede bestemmelser i § 117 c, stk. 1, nr. 2-4, henviser til bestemmelsens stk. 2, der omhandler de tilfælde, hvor straffen kan stige til fængsel.
Straffen vil således fortsat kunne stige til fængsel i de situationer, der er omfattet af § 117 c, stk. 1, nr. 2-4.
Til nr. 6 Den foreslåede ændring af § 117 c, stk. 2, er en konsekvensændring som følge af, at det i medfør af lovforslagets § 1, nr. 5, alene vil være i de tilfælde, som er omfattet af § 117 c, stk. 1, nr. 2-4, at straffen kan stige til fængsel.
Den foreslåede ændring medfører endvidere, at hashkørsler på lille knallert med et niveau, der overstiger 0,001, men ikke overstiger 0,003 mg THC pr. kg blod, ikke kan tillægges gentagelsesvirkning i forhold til sager om overtrædelse af § 53 (spirituskørsel), sager om overtrædelse af § 54, stk. 1, nr. 1 eller 3 (kørsel under påvirkning af andre bevidsthedspåvirkende stoffer end THC), § 54, stk. 1, nr. 2 eller 4, hvor niveauet af THC i blodet overstiger 0,003 mg THC pr. kg blod, sager om overtrædelse af § 54, stk. 2 (førerevnekriteriet) eller til sager om kørsel i frakendelsestiden.
Det vil således ikke ved straffens fastsættelse efter § 117 c, stk. 2, have betydning, at føreren tidligere er dømt for overtrædelse af de foreslåede § 54, stk. 1, nr. 2 eller 4, med et indhold af THC i blodet, der overstiger 0,001, men ikke overstiger 0,003 mg THC pr. kg blod.
Til nr. 7 Ifølge færdselslovens § 125, stk. 1, nr. 9, skal føreren af et motordrevet køretøj, hvortil der kræves kørekort, bortset fra lille knallert, frakendes førerretten betinget, hvis føreren har gjort sig skyldig i overtrædelse af § 54, stk. 1, 2. pkt. (receptkørsel), eller en overtrædelse af § 54, stk. 2 (førerevnekriteriet), der ikke er omfattet af § 126, stk. 1, nr. 2.
 Ifølge færdselslovens § 126, stk. 1, nr. 2, skalføreren af et motordrevet køretøj, hvortil der kræves kørekort, bortset fra lille knallert, frakendes førerretten ubetinget, hvis føreren har gjort sig skyldig i overtrædelse af § 54, stk. 1, 1. pkt. (bagatelgrænsen), eller under skærpende omstændigheder har gjort sig skyldig i overtrædelse af § 54, stk. 2 (førerevnekriteriet). Den ubetingede frakendelse skal ifølge færdselslovens § 128, stk. 2, ske for et tidsrum af mindst tre år.
Det følger således af de gældende regler, at kørsel med bevidsthedspåvirkende stoffer i blodet, herunder hash (THC), som udgangspunkt medfører en ubetinget frakendelse af førerretten i mindst tre år i førstegangstilfælde, jf. § 126, stk. 1, nr. 2. Undtaget herfra er dog tilfælde, hvor det pågældende stof er indtaget i henhold til en lovlig recept, men hvor indtagelsen ikke er sket i overensstemmelse med recepten (receptkørsel), og tilfælde af overtrædelse af § 54, stk. 2 (førerevnekriteriet), hvor der ikke foreligger skærpende omstændigheder.
I disse tilfælde sker der alene en betinget frakendelse af førerretten, jf. § 125, stk. 1, nr. 9.
 Der henvises i øvrigt til pkt. 3.2.1.1 i lovforslagets almindelige bemærkninger.
 Med den foreslåede ændring  tilføjes de tilfælde af hashkørsel, hvor niveauet af THC i blodet overstiger 0,003, men ikke overstiger 0,009 mg THC pr. kg blod, til § 125, stk. 1, nr. 9.
 Den foreslåede ændring af § 125, stk. 1, nr. 9, betyder, at kørsel med hash (THC) i blodet i et sådant omfang, at indholdet af hash (THC) i blodet under eller efter kørslen overstiger 0,003 mg THC pr. kg blod, medfører en betinget frakendelse af førerretten i førstegangstilfælde, hvis kørslen ikke er omfattet af § 126, stk. 1, nr. 2.
 I medfør af den foreslåede ændring af § 126, stk. 1, nr. 2, jf. nærmere bemærkningerne til lovforslagets § 1, nr. 11, vil § 126, stk. 1, nr. 2, komme til at indeholde en kvantitativ grænseværdi på 0,009 mg THC pr. kg blod således, at det alene er kørsler med THC i blodet over denne grænseværdi, der vil medføre en ubetinget frakendelse af førerretten i førstegangstilfælde.
 Den foreslåede ændring af § 125, stk. 1, nr. 9, sammenholdt med den foreslåede ændring af § 126, stk. 1, nr. 2, medfører således, at kørsel med hash (THC) i blodet i et sådant omfang, at indholdet af hash (THC) i blodet under eller efter kørslen overstiger 0,003 mg THC pr. kg blod, men samtidig ikke overstiger 0,009 mg THC pr. kg blod, medfører en betinget frakendelse af førerretten i førstegangstilfælde.
Derudover følger det af bestemmelsen, at overtrædelse af § 54, stk. 1, nr. 3, medfører en betinget frakendelse af førerretten.
Det vil sige, at også receptkørsel med andre stoffer end THC, hvor indtagelse er sket i henhold til en lovlig recept, men indtagelse er ikke sket i overensstemmelse med recepten, fortsat vil medføre en betinget frakendelse af førerretten.
Det svarer til den gældende retstilstand.
Endvidere vil overtrædelse af § 54, stk. 2 (førerevnekriteriet), hvor der ikke foreligger skærpende omstændigheder, fortsat medfører en betinget frakendelse af førerretten.
Det svarer til den gældende retstilstand.
Der foreslås ingen ændringer i § 125, stk. 5, hvorefter betinget frakendelse af førerretten sker på vilkår, at den pågældende i en prøvetid på tre år fra endelig dom ikke fører motordrevet køretøj under sådanne omstændigheder, at førerretten skal frakendes.
En betinget frakendelse af førerretten som følge af kørsel med hash (THC) i blodet efter den foreslåede § 125, stk. 1, nr. 9, vil således  som andre tilfælde af betinget frakendelse af førerretten  ske med en prøvetid på tre år.
Der foreslås endvidere ingen ændringer i § 127, hvorefter en betinget frakendelse af førerretten i henhold til bl.a. § 125, stk. 1, nr. 9, erstattes med et kørselsforbud, hvis forseelsen bliver begået inden for de første tre år efter førstegangserhvervelse af førerret.
En betinget frakendelse af førerretten som følge af kørsel med hash (THC) i blodet efter den foreslåede § 125, stk. 1, nr. 9, vil således skulle erstattes med et kørselsforbud, hvis forseelsen bliver begået inden for de første tre år efter førstegangserhvervelse af førerret.
Der foreslås ingen ændringer i § 126, stk.1, nr. 7, om flere overtrædelser af færdselsloven til samtidig pådømmelse.
Det følger af § 126, stk. 1, nr. 7, at en fører skal frakendes førerretten ubetinget, hvis føreren har gjort sig skyldig i flere forhold, der hver især er omfattet af § 125, stk. 1, nr. 1-10, eller stk. 2 eller 3. Det medfører, at en fører, der har gjort sig skyldig i flere forhold, der hver for sig er omfattet af  den foreslåede § 125, stk. 1, nr. 9  eller andre forhold omfattet af § 125, stk. 1, nr. 1-8, eller nr. 10  skal frakendes førerretten ubetinget, hvis forholdene er til samtidig pådømmelse.
Der foreslås i den forbindelse heller ingen ændringer i § 126, stk. 1, nr. 8-10, der omhandler betydningen af tidligere begåede forhold.
Det betyder, at en kørsel omfattet af den foreslåede § 125, stk. 1, nr. 9, vil medføre en ubetinget frakendelse af førerretten, hvis forholdet er begået i prøvetiden for en tidligere betinget frakendelse (§ 126, stk. 1, nr. 8), hvis forholdet er begået inden tre år efter pålæggelse af et kørselsforbud (§ 126, stk. 1, nr. 9), eller hvis forholdet er begået inden fem år efter udløbet af en tidligere ubetinget frakendelse (§ 126, stk. 1, nr. 10).
 Der henvises i øvrigt til pkt. 3.2.2 i lovforslagets almindelige bemærkninger.
Til nr. 8 og 9 Ændringerne i § 126, stk. 2, nr. 4 og 5, er redaktionelle konsekvensændringer, der skyldes indsættelse af et nyt nr. 6 i § 125, stk. 2.
 Der henvises nærmere til bemærkningerne til lovforslagets § 1, nr. 10.
Til nr. 10 Det følger af færdselslovens § 125, stk. 2, at føreren af et motordrevet køretøj, hvortil der kræves kørekort, bortset fra lille knallert, skal frakendes førerretten betinget, hvis føreren inden for en periode af tre år har gjort sig skyldig i tre forhold, der ikke i sig selv medfører frakendelse af førerretten efter stk.1, men som er omfattet af en række trafikfarlige forseelser, som er nærmere opremset i bestemmelsens nr. 1-5 (klippekortordningen).
Ifølge § 125, stk. 3, skal en fører, der inden for de første tre år efter førstegangserhvervelse af førerretten gør sig skyldig i to kliprelevante overtrædelser af færdselsloven, jf. stk. 2, allerede i forbindelse med klip nummer to frakendes førerretten betinget.
Den betingede frakendelse af førerretten vil i disse tilfælde blive erstattet af et kørselsforbud, jf. § 127 Der henvises i øvrigt til pkt. 3.2.1.2 i lovforslagets almindelige bemærkninger.
 Med den foreslåede ændring af § 125, stk. 2, hvormed der foreslås indsat et nyt nr. 6, indføres to nye forhold, hvor overtrædelse kan medføre betinget frakendelse af førerretten, hvis der sker tre overtrædelser af de bestemmelser, som er nævnt i § 125, stk. 2, nr. 1-6, inden for en periode på tre år (klip i kørerkortet efter klippekortordningen).
 Den foreslåede ændring af § 125, stk. 2, sammenholdt med de foreslåede ændringer af § 125, stk. 1, nr. 9, og § 126, stk. 1, nr. 2 (lovforslagets § 1, nr. 7 og 11), medfører således, at overtrædelse af § 54, stk. 1, nr. 2, hvor indholdet af hash (THC) i blodet under eller efter kørslen overstiger 0,001 mg THC pr. kg blod, men samtidig ikke overstiger 0,003 mg THC pr. kg blod, alene medfører et klip i kørekortet.
 Endvidere vil overtrædelse af § 54, stk. 1, nr. 4, ifølge den foreslåede bestemmelse medføre et klip i kørekortet, hvis overtrædelsen ikke er omfattet af § 125, stk. 1, nr. 9. Det vil sige, at også receptkørsel med THC, hvor indtagelse er sket i henhold til en lovlig recept, men indtagelse er ikke sket i overensstemmelse med recepten, vil medføre et klip i kørekortet, hvis niveauet af THC i blodet ikke overstiger 0,003 mg THC pr.kg blod.
Der foreslås ingen ændringer i § 125, stk. 3, hvorefter en fører, der inden for de første tre år efter førstegangserhvervelse af førerretten gør sig skyldig i to kliprelevante overtrædelser af færdselsloven, jf. stk. 2, allerede i forbindelse med klip nummer to skal frakendes førerretten betinget.
Samtidig foreslås der ingen ændringer i § 127, hvorefter en betinget frakendelse af førerretten i henhold til § 125, stk. 3, erstattes med et kørselsforbud, hvis forseelsen bliver begået inden for de første tre år efter førstegangserhvervelse af førerretten.
Der foreslås ingen ændringer i § 126, stk.1, nr. 7, om flere overtrædelser af færdselsloven til samtidig pådømmelse.
Det følger af § 126, stk. 1, nr. 7, at en fører skal frakendes førerretten ubetinget, hvis føreren har gjort sig skyldig i flere forhold, der hver især er omfattet af § 125, stk. 1, nr. 1-10, eller stk. 2 eller 3. Det medfører f.eks., at frakendelse af førerretten som følge af seks klip i kørekortet, jf. § 125, stk. 2, som måtte indeholde klip efter den foreslåede nye bestemmelse i § 125, stk. 2, nr. 6, vil ske ubetinget, hvis forholdene er til samtidig pådømmelse.
Der foreslås i den forbindelse heller ingen ændringer i § 126, stk. 1, nr. 8-10, der omhandler betydningen af tidligere begåede forhold.
Det betyder, at frakendelse af førerretten som følge af henholdsvis tre eller to klip i kørekortet, jf. § 125, stk. 2 eller 3, som måtte indeholde klip efter den foreslåede nye bestemmelse i § 125, stk. 2, nr. 6, vil skulle ske ubetinget, hvis forholdet er begået i prøvetiden for en tidligere betinget frakendelse (§ 126, stk. 1, nr. 8), hvis forholdet er begået inden tre år efter pålæggelse af et kørselsforbud (§ 126, stk. 1, nr. 9), eller hvis forholdet er begået inden fem år efter udløbet af en tidligere ubetinget frakendelse (§ 126, stk. 1, nr. 10).
 Der henvises i øvrigt til  pkt. 3.2.2 i lovforslagets almindelige bemærkninger.
Til nr. 11 Ifølge færdselslovens § 126, stk. 1, nr. 2, skal føreren af et motordrevet køretøj, hvortil der kræves kørekort, bortset fra lille knallert, frakendes førerretten ubetinget, hvis føreren har gjort sig skyldig i overtrædelse af § 54, stk. 1, 1. pkt. (bagatelgrænsen), eller under skærpende omstændigheder har gjort sig skyldig i overtrædelse af § 54, stk. 2 (førerevnekriteriet). Den ubetingede frakendelse skal ifølge færdselslovens § 128, stk. 2, ske for et tidsrum af mindst 3 år.
Det følger således af de gældende regler, at kørsel med bevidsthedspåvirkende stoffer i blodet, herunder hash (THC), som udgangspunkt medfører en ubetinget frakendelser af førerretten i mindst tre år i førstegangstilfælde, jf. § 126, stk. 1, nr. 2, jf. § 128, stk. 2. Undtaget herfra er dog tilfælde, hvor det pågældende stof er indtaget i henhold til en lovlig recept, men hvor indtagelsen ikke er sket i overensstemmelse med recepten (receptkørsel), og tilfælde af overtrædelse af § 54, stk. 2 (førerevnekriteriet), hvor der ikke foreligger skærpende omstændigheder.
I disse tilfælde sker der alene en betinget frakendelse af førerretten, jf. § 125, stk. 1, nr. 9.
 Der henvises i øvrigt til pkt. 3.2.1.1 i lovforslagets almindelige bemærkninger.
 Med den foreslåede ændring af § 126, stk. 1, nr. 2, indskrænkes de tilfælde af kørsel med hash (THC) i blodet, der i førstegangstilfælde medfører en ubetinget frakendelse af førerretten.
 Den foreslåede ændring af § 126, stk. 1, nr. 2, medfører således, at det alene er kørsel med hash (THC) i blodet i et sådant omfang, at indholdet af hash i blodet under eller efter kørslen overstiger 0,009 mg THC pr. kg blod, som medfører en ubetinget frakendelse af førerretten i førstegangstilfælde.
 Dog vil overtrædelse af § 54, stk. 2 (førerevnekriteriet), hvor der foreligger skærpende omstændigheder, fortsat medføre en ubetinget frakendelse af førerretten i medfør af § 126, stk. 1, nr. 2.
 Der henvises i øvrigt til pkt. 3.2.2 i lovforslagets almindelige bemærkninger.
Til nr. 12 I henhold til hovedreglen i § 128, stk. 1, sker ubetinget frakendelse af førerretten for et tidsrum af mellem seks måneder og ti år.
Det følger dog af bestemmelsens stk. 2, at ubetinget frakendelse af førerretten sker for et tidsrum af minimum tre år, hvis frakendelsen er sket som følge af spirituskørsel eller overtrædelse af § 54, stk. 1 eller 2.
Den foreslåede ændring af § 128, stk. 2, medfører, at ubetinget frakendelse af førerretten i medfør af § 126, stk. 1, nr. 7, for forhold omfattet af § 125, stk. 2 eller 3, ikke skal ske for et tidsrum af minimum tre år.
Den tidsmæssige periode for frakendelsen skal i stedet fastsættes efter hovedreglen i § 128, stk. 1.
Hvis en fører f.eks. har seks klip-forseelser til samtidig pådømmelse, og ét, flere eller alle er de mindst alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, vil førerretten således skulle frakendes ubetinget for et tidsrum af mellem seks måneder og ti år.
Efter gældende praksis i klip-sager fastsættes frakendelsestiden almindeligvis til seks måneders ubetinget frakendelse.
 Der henvises til pkt. 3.2.2 i lovforslagets almindelige bemærkninger.
Til nr. 13 Ifølge færdselslovens § 129, stk. 1, nr. 5, skal føreren af en lille knallert betinget frakendes retten til at føre lille knallert, hvis føreren har gjort sig skyldig i en overtrædelse af § 54, stk.1, 2 pkt. (receptkørsel), eller en overtrædelse af § 54, stk. 2 (førerevnekriteriet), der ikke er omfattet af stk. 3, nr. 2, om skærpende omstændigheder.
 Ifølge § 129, stk. 3, nr. 2, skal føreren af en lille knallert ubetinget frakendes retten til at føre lille knallert for et tidsrum af mellem to og ti år, hvis føreren har gjort sig skyldig i en overtrædelse af § 54, stk.1, 1 pkt. (bagatelgrænsen), eller under skærpende omstændigheder har gjort sig skyldig i overtrædelse af § 54, stk. 2 (førerevnekriteriet).
Det følger således af de gældende regler, at kørsel med bevidsthedspåvirkende stoffer i blodet, herunder hash (THC), på lille knallert som udgangspunkt medfører en ubetinget frakendelser af førerretten i mindst to år i førstegangstilfælde, jf. § 129, stk. 3, nr. 2. Undtaget herfra er dog tilfælde, hvor det pågældende stof er indtaget i henhold til en lovlig recept, men hvor indtagelsen ikke er sket i overensstemmelse med recepten (receptkørsel), og tilfælde af overtrædelse af § 54, stk. 2 (førerevnekriteriet), hvor der ikke foreligger skærpende omstændigheder.
I disse tilfælde sker der alene en betinget frakendelse af førerretten, jf. § 129, stk. 1, nr. 5.
 Der henvises i øvrigt til pkt. 3.4.1.1 i lovforslagets almindelige bemærkninger.
 Med den foreslåede ændring tilføjes de tilfælde af hashkørsel, hvor niveauet af THC i blodet overstiger 0,003, men ikke overstiger 0,009 mg THC pr. kg blod, til § 129, stk. 1, nr. 5.
 Den foreslåede ændring af § 129, stk. 1, nr. 5, betyder, at kørsel på lille knallert med hash (THC) i blodet i et sådant omfang, at indholdet af hash i blodet under eller efter kørslen overstiger 0,003 mg THC pr. kg blod, medfører en betinget frakendelse af førerretten i førstegangstilfælde, hvis kørslen ikke er omfattet af § 129, stk. 3, nr. 2.
 I medfør af den foreslåede ændring af § 129, stk. 3, nr. 2, jf. nærmere bemærkningerne til lovforslagets § 1, nr. 14, vil § 129, stk. 3, nr. 2, komme til at indeholde en kvantitativ grænseværdi på 0,009 mg THC pr. kg blod således, at det alene er kørsler med THC i blodet over denne grænseværdi, der vil medføre en ubetinget frakendelse af førerretten i førstegangstilfælde.
 Den foreslåede ændring af § 129, stk. 1, nr. 9, sammenholdt med den foreslåede ændring af § 129, stk. 3, nr. 2, medfører således, at kørsel med hash i blodet i et sådant omfang, at indholdet af hash i blodet under eller efter kørslen overstiger 0,003 mg THC pr. kg blod, men samtidig ikke overstiger 0,009 mg THC pr. kg blod, medfører en betinget frakendelse af førerretten i førstegangstilfælde.
Derudover følger det af bestemmelsen, at overtrædelse af § 54, stk. 1, nr. 3, ved kørsel på lille knallert medfører en betinget frakendelse af førerretten.
Det vil sige, at også receptkørsel med andre stoffer end THC, hvor indtagelse er sket i henhold til en lovlig recept, men indtagelse er ikke sket i overensstemmelse med recepten, fortsat vil medføre en betinget frakendelse af førerretten.
Det svarer til den gældende retstilstand.
Endvidere vil overtrædelse af § 54, stk. 2 (førerevnekriteriet), hvor der ikke foreligger skærpende omstændigheder, fortsat medfører en betinget frakendelse af førerretten i førstegangstilfælde.
Det svarer til den gældende retstilstand.
 Den foreslåede ændring af § 129, stk. 1, nr. 5, sammenholdt med den foreslåede ændring af § 129, stk. 3, nr. 2, medfører endvidere, at kørsel på lille knallert med hash (THC) i blodet med et niveau, der overstiger 0,001, men ikke overstiger 0,003 mg THC pr. kg blod, ikke længere i sig selv kan medføre en frakendelse af retten til at fører lille knallert.
 Kørsel på lille knallert med hash (THC) i blodet med et niveau, der overstiger 0,001, men ikke overstiger 0,003 mg THC pr. kg blod, vil dog fortsat udgøre en strafbar overtrædelse af den foreslåede bestemmelse i § 54, stk. 1, nr. 2 eller 4 (lovforslagets § 1, nr. 1), der straffes med bøde, jf. færdselslovens § 117 c, stk. 1, nr. 1.
Der foreslås ingen ændringer i § 129, stk. 2, hvorefter betinget frakendelse af retten til at føre lille knallert sker på vilkår, at den pågældende i en prøvetid på tre år fra endelig dom ikke fører lille knallert under sådanne omstændigheder, at retten til at føre lille knallert skal frakendes.
En betinget frakendelse af retten til at føre lille knallert som følge af kørsel med hash (THC) i blodet efter den foreslåede § 129, stk. 1, nr. 5, vil således  som andre tilfælde af betinget frakendelse af retten til at føre lille knallert  ske med en prøvetid på tre år.
Der foreslås endvidere ingen ændringer i § 129, stk. 3, nr. 5, om flere overtrædelser af færdselsloven ved kørsel på lille knallert til samtidig pådømmelse.
Det følger af § 129, stk. 3, nr. 5, at en fører skal frakendes førerretten ubetinget, hvis føreren har gjort sig skyldig i flere forhold, der hver især er omfattet af § 129, stk. 1. Det medfører, at en fører, der har gjort sig skyldig i flere forhold, der hver for sig omfatter overtrædelser af den foreslåede § 129, stk. 1, nr. 5  eller andre forhold omfattet af § 129, stk. 1, nr. 1-4 eller 6  skal frakendes retten til at føre lille knallert ubetinget, hvis forholdene er til samtidig pådømmelse.
Der foreslås i den forbindelse heller ingen ændringer i § 129, stk. 3, nr. 6 og 7, der omhandler betydningen af tidligere begåede forhold.
Det betyder, at en kørsel omfattet af den foreslåede § 129, stk. 1, nr. 5, vil medføre en ubetinget frakendelse af retten til at føre lille knallert, hvis forholdet er begået i prøvetiden for en tidligere betinget frakendelse (§ 129, stk. 3, nr. 6), eller hvis forholdet er begået inden to år efter udløbet af en tidligere ubetinget frakendelse (§ 129, stk. 3, nr. 7).
 Der henvises i øvrigt til pkt. 3.4.1.2 i lovforslagets almindelige bemærkninger.
Til nr. 14 Ifølge § 129, stk. 3, nr. 2, skal føreren af en lille knallert ubetinget frakendes retten til at føre lille knallert for et tidsrum af mellem to og ti år, hvis føreren har gjort sig skyldig i en overtrædelse af § 54, stk.1, 1 pkt. (bagatelgrænsen), eller under skærpende omstændigheder har gjort sig skyldig i overtrædelse af § 54, stk. 2 (førerevnekriteriet).
Det følger således af de gældende regler, at kørsel med bevidsthedspåvirkende stoffer i blodet, herunder hash (THC), på lille knallert som udgangspunkt medfører en ubetinget frakendelse af retten til at føre lille knallert i mindst to år i førstegangstilfælde, jf. § 129, stk. 3, nr. 2. Undtaget herfra er dog tilfælde, hvor det pågældende stof er indtaget i henhold til en lovlig recept, men hvor indtagelsen ikke er sket i overensstemmelse med recepten (receptkørsel), og tilfælde af overtrædelse af § 54, stk. 2 (førerevnekriteriet), hvor der ikke foreligger skærpende omstændigheder.
I disse tilfælde sker der alene en betinget frakendelse af retten til at føre lille knallert, jf. § 129, stk. 1, nr. 5.
 Der henvises i øvrigt til pkt. 3.4.1.1 i lovforslagets almindelige bemærkninger.
 Med den foreslåede ændring af § 129, stk. 3, nr. 2, indskrænkes de tilfælde af kørsel på lille knallert med hash (THC) i blodet, der i førstegangstilfælde medfører en ubetinget frakendelse af retten til at føre lille knallert.
 Den foreslåede ændring af § 129, stk. 3, nr. 2, medfører, at det alene er kørsel på lille knallert med hash (THC) i blodet i et sådant omfang, at indholdet af hash (THC) i blodet under eller efter kørslen overstiger 0,009 mg THC pr. kg blod, som medfører en ubetinget frakendelse af retten til at føre lille knallert i førstegangstilfælde.
 Dog vil overtrædelse af § 54, stk. 2 (førerevnekriteriet), hvor der foreligger skærpende omstændigheder, fortsat medføre en ubetinget frakendelse af retten til at føre lille knallert i medfør af § 129, stk. 3, nr. 2.
 Der henvises i øvrigt til pkt. 3.4.1.2 i lovforslagets almindelige bemærkninger.
Til nr. 15 Ifølge færdselslovens § 132 a, stk. 1, kan en person, der er frakendt førerretten ubetinget som følge af spirituskørsel, bortset fra tilfælde, der er omfattet af § 60 a, stk. 3 (den obligatoriske alkolåsordning), generhverve førerretten, når der resterer op til ét år af frakendelsestiden, hvis vedkommende deltager i en alkolåsordning, der varer indtil ét år efter udløbet af frakendelsestiden, og som led heri underkaster sig en struktureret, kontrolleret alkoholistbehandling af mindst ét års varighed, hvis det ved undersøgelse konstateres, at vedkommende har et behandlingskrævende alkoholmisbrug.
 Ifølge § 132 a, stk. 2, giver generhvervelse af førerretten i perioden fra op til ét år før og indtil ét år efter frakendelsestidens udløb (alkolåsperioden) alene ret til at fører et eller flere køretøjer, hvori der er installeret en alkolås, og som er omfattet af alkolåsordningen.
 Deltagelse i alkolåsordningen efter § 132 a, stk. 1 og 2, som også kaldes den frivillige ordning, er således et valgfrit alternativ til en del af frakendelsestiden ved spirituskørsel, og kan vælges af en person, som frakendes førerretten ubetinget som følge af:
1) førstegangstilfælde af spirituskørsel med en promille på højst 2,00, eller 2) andengangstilfælde af spirituskørsel med en promille på højst 1,20 efter et førstegangstilfælde med en promille på højst 2,00.
Ved den frivillige ordning efter § 132 a, stk. 1 og 2, starter alkolåsperioden ét år før, den idømte frakendelsesperiode er udløbet.
Alkolåsperioden løber herefter i to år, og den to-årige alkolåsperiode erstatter således ét år af frakendelsesperioden.
 Der henvises i øvrigt til pkt. 3.5.1 i lovforslagets almindelige bemærkninger.
Med den foreslåede ændring af § 132 a, stk. 1, indføres en frivillig alkolåsordning, hvorefter en person, der er frakendt førerretten ubetinget som følge af spirituskørsel, bortset fra tilfælde, der er omfattet af § 60 a, stk. 3 (den obligatoriske alkolåsordning), kan generhverve førerretten, hvis vedkommende deltager i en alkolåsordning, der varer indtil frakendelsestidens udløb (alkolåsperioden), og som led heri underkaster sig en struktureret, kontrolleret alkoholistbehandling af mindst ét års varighed, hvis det ved undersøgelse konstateres, at vedkommende har et behandlingskrævende alkoholmisbrug.
Efter den foreslåede ændring af § 132 a, stk. 2, giver generhvervelse af førerretten efter den foreslåede § 132 a, stk. 1, kun ret til at føre et eller flere køretøjer, hvori der er installeret en alkolås, der er omfattet af alkolåsordningen.
De foreslåede ændringer af § 132 a, stk. 1 og 2, medfører således, at alkolåsperioden fungerer som et fuldt alternativ til en ubetinget frakendelse af førerretten for personer, der er omfattet af den frivillige ordning.
En person, der er omfattet af den foreslåede frivillige ordning, kan dermed veksle en minimum tre års ubetingede frakendelse af førerretten til kørsel med en alkolås i minimum tre år.
I modsætning til de gældende regler, hvorefter det alene er det sidste år af en idømt frakendelsesperiode som kan erstattes af to års kørsel med alkolås, kan den fulde frakendelsesperiode efter de foreslåede regler erstattes med kørsel med alkolås.
Endvidere vil den pågældende person ikke skulle køre med alkolås i en længere periode end den periode, som førerretten er frakendt for.
 Der henvises i øvrigt til pkt. 3.5.2 i lovforslagets almindelige bemærkninger.
Der foreslås ingen ændringer i § 132 a, stk. 4-11, som med lovforslaget bliver stk. 5-12, der bl.a. indeholder reglerne om vilkårsovertrædelser, ny frakendelse i alkolåsperioden, generhvervelse af førerretten og administration af og betaling for alkolåsordningen.
Der henvises herved til pkt. 3.5.2 i lovforslagets almindelige bemærkninger.
Til nr. 16 Ændringen af § 132 a, stk. 2, er en konsekvensændring som følge af ændringen af § 132 a, stk. 1, hvorefter den fulde frakendelsesperiode efter de foreslåede regler kan erstattes med kørsel med alkolås, og hvorefter der ikke som betingelse for generhvervelse skal køres med alkolås i en længere periode end den periode, som førerretten er frakendt for.
Til nr. 17 Deltagelse i den gældende alkolåsordning efter § 132 a, stk. 1 og 2, kan vælges af en person, som frakendes førerretten ubetinget som følge af førstegangstilfælde af spirituskørsel med en promille på højst 2,00, eller andengangstilfælde af spirituskørsel med en promille på højst 1,20 efter et førstegangstilfælde med en promille på højst 2,00. Det har ikke efter de gældende regler i § 132 a betydning for muligheden for deltagelse i den frivillige alkolåsordningen, om den pågældende person ved spirituskørslen har forårsaget personskade eller fremkaldt alvorlig fare herfor.
I den foreslåede nye bestemmelse i § 132 a, stk. 3, indføres en begrænsning for deltagelse i den foreslåede nye frivillige alkolåsordning.
Det følger således af den foreslåede § 132 a, stk. 3, at alkolåsordningen ikke kan træde i stedet for en ubetinget frakendelse, hvis den pågældende ved spirituskørslen har forårsaget personskade eller fremkaldt alvorlig fare herfor.
Den foreslåede bestemmelse medfører derfor, at en person, der er frakendt førerretten ubetinget som følge af spirituskørsel med en promille på højst 2,00 eller andengangstilfælde af spirituskørsel med en promille på højst 1,20 efter et førstegangstilfælde med en promille på højst 2,00, ikke kan vælge at deltage i en alkolåsordning efter § 132 a, stk. 1 og 2, hvis vedkommende ved den aktuelle spirituskørsel har forårsaget personskade eller fremkaldt alvorlig fare herfor.
Den pågældende har i disse tilfælde ikke mulighed for at generhverve førerretten med vilkår om deltagelse i en alkolåsordning efter § 132 a, stk. 1 og 2.
Ved vurderingen af, om der ved den pågældende kørsel er fremkaldt alvorlig fare for personskade, kan størrelsen af førerens promille ikke i sig selv medføre, at føreren ved kørslen må anses for at have fremkaldt alvorlig fare for personskade.
Afgørende efter den foreslåede bestemmelse vil derimod være, om andre forhold ved kørslen  udover størrelsen af førerens promille  har medført alvorlig fare for personskade.
I hvilket omfang dette er tilfældet, vil komme an på en konkret vurdering af den enkelte kørsel.
Der vil dog være tale om forvoldelse af alvorlig fare for personskade, hvis føreren har kørt grov kap- eller væddeløbskørsel, grov chikanekørsel eller uforsvarlig kørsel under flugt fra politiet.
Ligeledes vil der i almindelighed være tale om forvoldelse af alvorlig fare for personskade, hvis føreren i områder med mange trafikanter har begået en eller flere alvorlige kørselsfejl, som f.eks. betydelig overtrædelse af de gældende hastighedsgrænser, kørsel mod ensretning, kørsel over for rødt lys, manglende efterlevelse af ubetinget vigepligt, kørsel venstre om helleanlæg eller andre kørselsfejl, der udgør en alvorlig risiko for tilstedeværende medtrafikanter.
 Der henvises i øvrigt til pkt. 3.5.2 i lovforslagets almindelige bemærkninger.
Til nr. 18 Ifølge færdselslovens § 132 a, stk. 3, 1. pkt., finder § 60 a, stk. 2 og stk. 8, 1. pkt. tilsvarende anvendelse i forbindelse med generhvervelse af førerretten med vilkår om alkolås efter stk. 1. Det følger endvidere af bestemmelsen, at den praktiske prøve i forbindelse med den kontrollerende køreprøve, jf. § 60 a, stk. 2, tidligst kan aflægges én måned før alkolåsperiodens start.
Det følger af § 60 a, stk. 2, at hvis førerretten har været frakendt ubetinget som følge af spirituskørsel eller overtrædelse af § 54, stk. 1 eller 2, kan retten kun generhverves, hvis domfældte har gennemført et kursus i alkohol, narko og trafik (ANT-kursus) og bestået en kontrollerende køreprøve.
Det følger endvidere af § 60 a, stk. 2, at ansøgeren omfattes af reglerne om alkolås i stk. 3 og § 132 a, stk. 1, hvis den ubetingede frakendelse er sket som følge af spirituskørsel.
Ifølge § 60 a, stk. 8, 1. pkt., kan kontrollerende køreprøve aflægges før frakendelsestidens udløb.
Det følger af § 60 a, stk. 8, 2. pkt., at den praktiske prøve dog tidligst kan aflægges én måned før frakendelsestidens udløb.
Med den foreslåede nyaffattelse af § 132 a, stk. 3, der med lovforslaget bliver stk. 4, vil § 60 a, stk. 2, fortsat finde tilsvarende anvendelse i tilfælde, hvor førerretten generhverves ved deltagelse i den frivillige alkolåsordning.
Det betyder, at der fortsat som efter de gældende regler er krav om, at føreren gennemfører et ANT-kursus og består en kontrollerende køreprøve i tilfælde, hvor førerretten generhverves med vilkår om brug af alkolås, jf. henvisningen til § 60 a, stk. 2.
Derudover tilpasses lovteksten til det forhold, at førerretten kan generhverves efter den nye frivillige alkolåsordning i den foreslåede § 132 a, stk. 1, allerede ved frakendelsestidens start.
På den baggrund fremgår det af den foreslåede bestemmelse, at § 60 a, stk. 8, 1. pkt., om at den praktiske prøve kan aflægges før frakendelsestidens udløb, fortsat finder anvendelse i tilfælde, hvor førerretten generhverves ved deltagelse i den frivillige alkolåsordning.
 Det fremgår endvidere af den foreslåede bestemmelse, at § 60 a, stk. 8, 2. pkt., om at den praktiske prøve tidligst kan aflægges én måned før frakendelsestidens udløb, kun finder anvendelse, hvis vedkommende ikke deltager i en alkolåsordning efter stk. 1. Den praktiske prøve kan derfor for personer, der deltager i den frivillige alkolåsordning, aflægges allerede ved frakendelsestidens start.
Det fremgår endvidere af den foreslåede bestemmelse, at hvis alkolåsperiodens start efter ansøgerens valg påbegyndes senere end frakendelsestidens start, kan den praktiske prøve i forbindelse med den kontrollerende køreprøve, jf. § 60 a, stk. 2, tidligst aflægges én måned før alkolåsperiodens start.
Herved sikres, at den praktiske prøve ligger tæt på det tidspunkt, hvor førerretten generhverves  også i de tilfælde, hvor ansøgeren efter eget valg først starter op med alkolåsordningen på et senere tidspunkt end frakendelsestidens begyndelse.
 Der henvises i øvrigt til pkt. 3.5.2 i lovforslagets almindelige bemærkninger.
Til § 2 Det foreslås i § 2, stk. 1, at transport-, bygnings- og boligministeren fastsætter tidspunktet for lovens ikrafttræden.
 Baggrunden herfor er, at navnlig de i lovforslaget indeholdte ændringer af sanktionssystemet for kørsel med hash (THC) i blodet nødvendiggør en række ændringer af politiets IT-systemer med henblik på at kunne administrere de ændrede sanktionsregler.
Administrative hensyn i forbindelse med behandling ved anklagemyndigheden og domstolene af sager, som er sat i bero med henblik på afventning af nærværende lovforslag, tilsiger imidlertid, at reglerne om de ændrede sanktioner for kørsel med hash (THC) i blodet træder i kraft så hurtigt som muligt.
Loven vil derfor blive sat i kraft, så snart Rigspolitiet har foretaget de nødvendige ændringer af politiets IT-systemer.
Det bemærkes generelt  for så vidt angår de foreslåede lovændringer vedrørende straffastsættelsen for kørsel med hash (THC) i blodet  at det følger af straffelovens § 3, stk. 1, at spørgsmålet om strafbarhed og straf afgøres efter den straffelovgivning, som er gældende på det tidspunkt, hvor sagen pådømmes.
Er handlingen foretaget før den nye lovs ikrafttræden, må straffen dog ikke blive strengere end efter de regler, som var gældende på gerningstidspunktet.
Sager, der er pådømt i byretten før lovens ikrafttræden, og som pådømmes i landsretten efter lovens ikrafttræden, vil skulle endeligt afgøres efter de nye regler, som ikke var gældende ved pådømmelsen i første instans.
Straffen må dog ikke blive strengere end efter de tidligere regler, jf. straffelovens § 3, stk. 1.
 For så vidt angår de foreslåede ændringer af reglerne om alkolås i lovforslagets § 1, nr. 15-18, bemærkes, at personer, der på tidspunktet for ordningens ikrafttræden er frakendt førerretten for spirituskørsel som nævnt i § 132 a, stk. 1, men som ikke deltager i den gældende frivillige alkolåsordning, vil være omfattet af den nye alkolåsordning som foreslået i lovforslagets § 1, nr. 15-18. Disse personer får således mulighed for at generhverve førerretten med vilkår om alkolås efter den nye ordning, medmindre forholdet er omfattet af den foreslåede § 132 a, stk. 3, hvorefter generhvervelse af førerretten efter stk. 1 ikke kan ske, hvis føreren ved kørslen har forårsaget personskade eller har fremkaldt alvorlig fare herfor.
Personer, der på tidspunktet for lovens ikrafttræden allerede deltager i den gældende alkolåsordning i henhold til § 132 a, stk. 1 og 2, vil kunne overgå på den alkolåsordning, som foreslås med lovforslagets § 1, nr. 15-18, medmindre føreren ved den kørsel, som gav anledning til den ubetingede frakendelse, har forårsaget personskade eller har fremkaldt alvorlig fare herfor.
I sidstnævnte tilfælde vil de pågældende personer kunne fortsætte deres deltagelse i den gældende alkolåsordning.
Med hensyn til stk. 2 bemærkes, at straffelovens § 3, stk. 1, alene regulerer spørgsmålet om strafbarhed og straf.
Straffelovens § 3, stk. 1, regulerer således ikke spørgsmålet om førerretsfrakendelse, da førerretsfrakendelse ikke er straf, men alene en anden retsfølge.
Efter Transport-, Bygnings- og Boligministeriets opfattelse bør lovforslagets regler om de ændrede frakendelsesregler for kørsel med hash (THC) i blodet finde anvendelse på forhold, der er begået inden lovens ikrafttræden, men ikke endelig pådømt ved lovens ikrafttræden.
Da dette ikke følger af straffelovens § 3, stk. 1, foreslås det i lovforslagets § 2, stk. 2, at lovforslagets § 1, nr. 7-14, der vedrører de ændrede regler for frakendelse af førerretten, finder anvendelse på forhold, der er begået inden lovens ikrafttræden, men ikke endelig pådømt ved lovens ikrafttræden.
Bestemmelsen medfører, at for forhold, som måtte være begået før lovens ikrafttræden, men ikke endelig pådømt ved lovens ikrafttræden, skal spørgsmålet om førerretsfrakendelse derfor  i lighed med spørgsmålet om straf  også afgøres efter lovforslagets regler.
Dog må førerretsfrakendelsen ikke blive strengere end efter de regler, som var gældende på gerningstidspunktet, jf. straffelovens § 4, stk. 2.
Tilsvarende gælder for sager, der er pådømt i byretten før lovens ikrafttræden, og som pådømmes i landsretten efter lovens ikrafttræden.
Også i disse sager vil spørgsmålet om førerretsfrakendelse skulle endeligt afgøres efter de nye regler, forudsat at dette ikke medfører et strengere resultat.
Det er ikke hensigten med lovforslaget, at det skal have betydning for sager om kørsel i frakendelsestiden efter § 117 a og § 117 c.
Hvis en fører før lovens ikrafttræden er blevet endelig frakendt førerretten ubetinget og herefter har kørt i frakendelsestiden, vil det fortsat skulle bedømmes som en kørsel i frakendelsestiden, selvom den pågældende kørsel med hash (THC) i blodet eventuelt ikke ville have medført en ubetinget frakendelse af førerretten, hvis den var blevet bedømt efter lovforslagets regler.
 For så vidt angår stk. 3 bemærkes, at det følger af straffelovens § 81, nr. 1, at det ved straffens fastsættelse i almindelighed skal indgå som skærpende omstændighed, at gerningsmanden tidligere er straffet af betydning for sagen.
 Det følger endvidere af straffelovens § 5, at hvor forhøjet straf eller andre retsfølger er foreskrevet i gentagelsestilfælde, kommer afgørelser, der er truffet i henhold til tidligere ret, i betragtning efter deres indhold lige med afgørelser efter den lov, i henhold til hvilken den foreliggende handling bedømmes.
 Det medfører, at domme for overtrædelse af den gældende § 54, stk. 1, om kørsel med bevidsthedspåvirkende stoffer i blodet (herunder THC), der er afsagt, før lovens ikrafttræden, har gentagelsesvirkning på kørsler foretaget efter lovens ikrafttræden efter de regler, der gælder, når det nye forhold skal pådømmes, selv om disse regler afviger fra de regler om gentagelsesvirkning, der gjaldt ved afsigelse af den tidligere dom.
 De foreslåede regler i lovforslagets § 1, nr. 2-4 (kørsel med motorkøretøj, stor knallert, traktor eller motorredskab), og § 1, nr. 5-6 (kørsel med lille knallert), medfører bl.a., at tidligere begåede eller tidligere idømte tilfælde af de mindre alvorlige tilfælde af hashkørsel med et niveau, der overstiger 0,001, men ikke overstiger 0,003 mg THC pr. kg blod, ikke længere kan tillægges betydning ved sanktionsfastsættelsen.
Der vil derfor være en række tilfælde, hvor det vil være afgørende at få afklaret, hvad en tidligere dom for overtrædelse af § 54, stk. 1, vedrørte, og hvis der er tale om hashkørsel, vil det nærmere indhold af THC ved den tidligere pådømte overtrædelse skulle fastlægges.
I praksis vil det medføre, at anklagemyndigheden i en række sager vil skulle gennemgå den tidligere sags akter for at kunne afklare og dokumentere dette.
Hertil kommer imidlertid, at det selv ved en gennemgang af sagens akter ikke altid vil være muligt at få afklaret det nærmere indhold af THC i blodet ved den tidligere kørsel. Årsagen hertil er, at det ikke altid af prøvesvarene fra de retskemiske afdelinger ved de retsmedicinske institutter vil fremgå, hvor højt det præcise indhold af THC i blodprøven har været, da det præcise niveau efter de gældende regler ikke har været afgørende for sagernes afgørelse.
Afgørende har alene været om indholdet af THC har været over 0,001 mg THC pr. kg blod.
Da strafudmålingen og førerretsfrakendelsen i en aktuel sag, der er til pådømmelse efter lovens ikrafttræden, ikke bør komme an på den tilfældighed, om det i den konkrete sag er muligt at afklare det nærmere indhold af THC i forbindelse med tidligere pådømte kørsler, fastlægger lovforslagets § 2, stk. 2, at tidligere afgørelser efter § 117, stk. 1 og 2, eller § 117 c, stk. 1, 1. pkt. og stk. 2, om overtrædelse af den gældende § 54, stk. 1, som er endelig pådømt før lovens ikrafttræden, og som alene omfatter kørsel med THC i blodet, ikke skal tillægges gentagelsesvirkning.
Ved straffastsættelse efter § 117, stk. 2, nr. 3-7, og § 117 c, stk. 2, som affattet ved lovforslagets § 1, nr. 3-4 og 6, og ved afgørelse af spørgsmål om frakendelse af førerretten og retten til at føre lille knallert efter § 126, stk. 1, nr. 8-10, og § 129, stk. 3, nr. 6 og 7, vil afgørelser om hashkørsel, der er endelig pådømt før lovens ikrafttræden ikke have gentagelsesvirkning.
 Hvis en sag, der er pådømt før lovens ikrafttræden, ikke alene omfatter kørsel med THC i blodet, men tillige omfatter kørsel eller kørsler med andre bevidsthedspåvirkende stoffer i blodet eller spirituskørsel, vil disse kørsler dog fortsat skulle tillægges gentagelsesvirkning i henhold til lovforslagets regler herfor sammenholdt med straffelovens § 5.
Til § 3 Det følger af færdselslovens § 143, at loven ikke gælder for Færøerne og Grønland.
 På den baggrund fremgår det af lovforslagets § 3, at de foreslåede ændringer heller ikke gælder for Færøerne og Grønland.
