Skriftlig fremsættelse (26. januar 2023) Børne- og undervisningsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse (Udskydelse af revisionsbestemmelse) (Lovforslag nr.
L 27) Formålet med lovforslaget er at udskyde revisionsbestemmelsen i lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse fra folketingsåret 2022-23 til folketingsåret 2023-24.
 Det følger af den oprindelige lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse, hvormed der bl.a. blev indført obligatoriske sprogprøver i udsatte boligområder og et styrket forældreansvar gennem mulighed for standsning af børne- og ungeydelsen, at der skal fremsættes forslag om revision af loven i folketingsåret 2021-22.
Det fremgår af forarbejderne hertil, at der forud for revisionen vil blive gennemført en evaluering af lovens virkninger.
Det fremgår videre, at det vil blive evalueret, i hvilket omfang sprogprøverne virker efter hensigten, herunder om de i tilstrækkelig grad bidrager til at styrke de dansksproglige færdigheder blandt eleverne på de omfattede skoler.
Revisionen af loven blev ved lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse udsat et år, da det grundet COVID-19 ikke var muligt at gennemføre evalueringerne af obligatoriske sprogprøver og styrket forældreansvar i skoleåret 2021-2022 som planlagt.
Det følger derfor på nuværende tidspunkt, at der skal fremsættes forslag om revision af loven i folketingsåret 2022-23.
 Evalueringerne af lovens virkninger offentliggøres i løbet af 1. kvartal 2023. Evalueringerne vil derfor ikke være gennemført i så god tid, at det vil være muligt at nå både forhandlinger og lovproces i folketingsåret 2022-23. Det foreslås derfor, at revisionen af loven udsættes yderligere et år, hvorefter børne- og undervisningsministeren fremsætter forslag om revision af loven i folketingsåret 2023-24.
 Det foreslås, at loven træder i kraft den 1. april 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
