 Et selskabs bidrag til en kunstforening, drevet af personalet, og hvor  

 indkøbte kunstværker gennem lodtrækning blev fordelt blandt personalet til  

 eje, blev anset for en gave, der ikke var fradragsberettiget efter  

 statsskattelovens § 6 a.
 A Reklamebureau A/S klagede for skatteåret 1986/87 over, at de stedlige  

 skattemyndigheder havde nægtet selskabet fradrag for tilskud til personalets  

 kunstforening på 21.750 kr.
 Det var oplyst, at selskabet drev virksomhed som reklamebureau og i det  

 omhandlede år havde beskæftiget i gennemsnit 39 personer.
Det var endvidere oplyst, at de ansatte drev en selvstændig kunstforening,  

 som 33 af medarbejderne havde været medlem af i det aktuelle år.
Medlemmerne  

 betalte et månedligt kontingent på 50 kr., og selskabet ydede et tilskud af  

 samme størrelsesorden.
For de indkomne beløb - ca. 40.000 kr. om året - havde  

 kunstforeningen indkøbt kunstværker, hvor hver enhed havde kostet ca. 2.000  

 kr.
Disse kunstværker var derefter blevet udloddet efter et særligt regelsæt,  

 der medførte, at alle medlemmer inden for en kortere periode af ca. 2 år  

 ville blive vindere.
De stedlige skattemyndigheder havde som begrundelse for at nægte fradrag  

 for selskabets tilskud til personalekunstforeningen henvist til, at det  

 nærmest måtte karakteriseres som en gaveydelse, idet beløbet var anvendt til  

 indkøb af varige forbrugsgoder til de ansatte.
Udgiften havde derfor ikke en  

 sådan relation til indtægtserhvervelsen, at den kunne anses for omfattet af  

 statsskattelovens § 6 a.
 Selskabets revisor gjorde gældende, at udgiften til de ansattes  

 kunstforening var at sidestille med udgifter til personalefester og  

 firmasport m.v., der afholdtes som led i den almindelige personalepleje med  

 henblik på påvirkning af indkomsterhvervelsen i positiv retning.
Landsskatteretten fandt under hensyn til, at de udloddede kunstværker  

 tilgik medarbejderne til eje, at selskabets tilskud til kunstforeningen måtte  

 sidestilles med en gave, som ikke kunne anses for fradragsberettiget i medfør  

 af statsskattelovens § 6 a.
Den påklagede ansættelse blev herefter  

 stadfæstet.
 LV 1989, L 4.1.
