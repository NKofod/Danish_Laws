Skriftlig fremsættelse (29. april 2011) Undervisningsministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af folkeoplysningsloven (Demokratiforståelse og aktivt medborgerskab, kommunal folkeoplysningspolitik, øget brugerinddragelse m.v.) (Lovforslag nr.
L 207).
 Lovforslaget gennemfører en række af forslagene i Folkeoplysningsudvalgets rapport Folkeoplysningens samfundsmæssige betydning fra oktober 2010.
Lovforslaget indeholder en ændring af lovens formålsbestemmelser, således at demokratiforståelse og aktivt medborgerskab indgår direkte i lovteksten.
Derved tydeliggøres folkeoplysningens demokratiske forpligtigelse.
Derudover foreslås der indført en pligt for kommunerne til at vedtage en kommunal folkeoplysningspolitik, som bl.a. skal angive de overordnede målsætninger og rammer for den folkeoplysende virksomhed i kommunen.
Den skal tillige angive, hvorledes kommunalbestyrelsen vil sikre et godt samspil imellem de folkeoplysende aktiviteter og andre områder, der grænser op til disse aktiviteter, så der ikke skabes konkurrence mellem de forskellige tilbud i kommunen, men derimod sammenhæng mellem alle tilbud i kommunen.
Endvidere forpligtes kommunerne til øget brugerinddragelse på folkeoplysningsområdet, herunder i forbindelse med vedtagelsen af den foreslåedes folkeoplysningspolitik, kommunens budget på området og kommunens regler for tilskud til den folkeoplysende virksomhed.
Hvordan brugerinddragelsen nærmere tilrettelægges, må afgøres ved en lokal beslutning i kommunen i overensstemmelse med lokale ønsker og behov.
Forpligtelsen til at sikre brugerindflydelse erstatter de frivillige kommunale folkeoplysningsudvalg.
De nye regler om brugerindflydelse indebærer således tillige en forenkling af folkeoplysningslovens regler.
Lovforslaget åbner endvidere for udvikling af nye organisationsformer og samarbejder mellem de eksisterende aktører på området.
Der er forslag om etablering af en kommunal udviklingspulje inden for den beløbsramme, som kommunalbestyrelsen allerede fastsætter og fordeler til folkeoplysning i kommunen.
Der lægges tillige op til, at kommunerne i højere grad indgår partnerskaber med foreningerne om specifikke indsatsområder.
Særligt for så vidt angår folkeoplysningens potentiale for at imødekomme nye borgere og udsatte borgere i det danske samfund, foreslås det, at der gives adgang til at fravige kravet om deltagerbetaling i forbindelse med folkeoplysende aktiviteter med støtte efter folkeoplysningsloven.
Endvidere gives der mulighed for i særlige tilfælde at oprette lukkede hold for en bestemt afgrænset deltagerkreds.
På voksenundervisningsområdet er der tale om en udvidelse i forhold til gældende regler, og for de frivillige foreninger er der tale om nye regler.
Formålet er, at borgere, for hvem foreningslivet er ukendt og uanvendt, får en særlig mulighed for at blive introduceret til foreningslivet.
 Endelig foreslås en forenkling af tilskudssystemet på området for den folkeoplysende voksenundervisning samt en udvidelse af anvendelsesområdet for fleksible tilrettelæggelsesformer (fjernundervisning).
 Det foreslås, at loven skal træde i kraft den 1. august 2011.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslagets til det høje Tings velvillige behandling.
