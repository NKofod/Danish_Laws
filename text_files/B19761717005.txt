 I medfør af ministeriet for offentlige arbejders bekendtgørelse nr. 332 af  

 27. november 1964, § 1, stk. 2 og 3, fastsætter luftfartsdirektoratet herved  

 følgende forskrifter for luftfartøjers radioudstyr:
1. Definitioner 1.1 Radioudstyr Udstyr beregnet til at overføre eller fremskaffe information på basis af  

 udsendte elektromagnetiske bølger samt udstyr hertil i form af  

 betjeningsudstyr, computere, indikatorer m.v.
1.2 Radiostation Radioudstyr installeret i den hensigt at føre radiokorrespondance med  

 andre radiostationer.
 1.2.1 Når der i et luftfartøj oprettes en radiostation, betragtes  

 luftfartøjets samlede radioudstyr som hørende til radiostationen.
1.3 Oprettelse af radiostation 1.3.1 Radiostationer i luftfartøjer skal oprettes i overensstemmelse med  

 ministeriet for offentlige arbejders bekendtgørelse om »Radiostationer i  

 skibe og luftfartøjer«.
 1.3.2 Herudover skal radiostationer opfylde de i nærværende BL givne  

 forskrifter.
 1.3.3 Stationers oprettelse skal anmeldes til luftfartsdirektoratet, jf.  

 pkt. 3.1.4.
2. Typegodkendelse af radioudstyr 2.1 Radioudstyr skal være typegodkendt af luftfartsdirektoratet.
 2.1.1 typegodkendt radioudstyr, dettes operationelle klassificering samt  

 generelle kriterier for godkendelse i kategorier vil fremgå af en oversigt  

 udarbejdet af luftfartsdirektoratet. Ændringer og tilføjelser til oversigten  

 vil blive publiceret i Meddelelser fra Luftfartsdirektoratet.
2.2 Ansøgning om typegodkendelse 2.2.1 Ansøgning om typegodkendelse for et givet radioudstyr indsendes til  

 luftfartsdirektoratets tekniske afdeling.
Ansøgningen skal indeholde  

 dokumentation til vurdering af det pågældende udstyr, og herunder bl.a. en  

 deklaration internationalt betegnet som »Declaration of Design and  

 Performance« forkortet til DDP, samt en vedligeholdelseshåndbog  

 (Overhaul Manual).
 For radiokommunikationsudstyr skal ansøgning tillige rettes til  

 generaldirektoratet for post- og telegrafvæsenet, der indkalder udstyret til  

 kontrol af ITU's minimumskrav, før endelig godkendelse meddeles.
 2.2.2 En oversigt over specifikationer acceptable for godkendelse af  

 radioudstyr m.v. kan erhverves i luftfartsdirektoratet under betegnelsen  

 »Kriterier for typegodkendelse af radioudstyr til brug i dansk  

 registrerede luftfartøjer«.
 2.2.3 Den under pkt. 2.2.1 nævnte deklaration skal omfatte følgende  

 oplysninger:
A.
Detailleret beskrivelse af udstyret, dets konstruktion med henvisning  

 til de specifikationer, i henhold til hvilke udstyret er konstrueret, samt  

 tegninger og diagrammer.
B.
Udstyrets aktuelle specifikationer.
C.
En erklæring vedrørende de myndighedsgodkendelser, udstyret har opnået,  

 primært i fremstillingslandet, med angivelse af de specifikationer, i henhold  

 til hvilke godkendelsen er opnået, samt angivelse af eventuelle begrænsninger  

 eller modifikationer, som måtte være påbudt i forbindelse hermed.
D.
Oplysning om tilhørende apparatdele, eventuelt af andet fabrikat, så  

 som antenner, indikatorer, betjeningsudstyr etc.
E.
Enhver begrænsning med relation til udstyrets anvendelse.
Heri  

 indbefattet begrænsninger, som ikke direkte fremgår af  

 konstruktionsbeskrivelsen eller udstyrets specifikationer.
F.
Andre faktorer af betydning for udstyrets korrekte anvendelse.
G.
Udstyrets forventede godkendelseskategori, jf. pkt. 2.3.
2.3 Godkendelseskategorier 2.3.1 Ved typegodkendelse af radioudstyr klassificeres dette i en af 4  

 kategorier således:
2.3.1.1 Kategori I Radioudstyr, der kan installeres i ethvert luftfartøj.
2.3.1.2 Kategori II Radioudstyr, der kan installeres i ethvert luftfartøj med max. tilladt  

 startvægt på 5700 kg eller derunder.
 Luftfartsdirektoratet kan i særlige tilfælde kræve, at sådanne  

 luftfartøjer forsynes med udstyr af kategori I.
2.3.1.3 Kategori III Radioudstyr, der kan installeres i ethvert luftfartøj med max. tilladt  

 startvægt på 5700 kg eller derunder, og som kun er godkendt til VFR-flyvning.
 Kun radiokommunikationsudstyr kan godkendes i kategori III.
2.3.1.4 Kategori IV Radioudstyr, der ikke kan typegodkendes i nogen af kategorierne I-III, og  

 som derfor ikke kan indgå i krævet minmumsudrustning.
Installation i  

 luftfartøj af kategori IV-udstyr skal godkendes i hvert enkelt tilfælde af  

 luftfartsdirektoratet.
Godkendelsen gøres betinget af særlige begrænsninger  

 vedrørende luftfartøjers benyttelse og kan gives for begrænset tidsrum.
3. Installation og vedligeholdelse 3.1 Installation og vedligeholdelse generelt 3.1.1 Installation og vedligeholdelse af radioudstyr i dansk registrerede  

 luftfartøjer må kun udføres af dertil af luftfartsdirektoratet eller  

 tilsvarende udenlandsk myndighed autoriserede værksteder.
Danske  

 virksomheder, der fremstiller eller vedligeholder luftfartsmateriel, skal  

 autoriseres i henhold til de af luftfartsdirektoratet fastsatte bestemmelser.
 3.1.2 Ved reparation ved et udenlandsk værksted påhviler det ejeren eller  

 brugeren at sikre sig, at det pågældende værksted er autoriseret af de  

 stedlige luftfartsmyndigheder til at udføre arbejde af den pågældende art,  

 samt at arbejdet udføres i overensstemmelse med det af luftfartsdirektoratet  

 for det pågældende luftfartøj godkendte vedligeholdelsessystem.
 3.1.3 Ændringer i en radiostation skal anmeldes til generaldirektoratet  

 for post- og telegrafvæsenet.
3.1.4 Til luftfartsdirektoratet skal anmeldes enhver ændring i  

 radiostationens udstyr, for så vidt ændringen repræsenterer en afvigelse fra  

 den ved udstedelsen af dansk luftdygtighedsbevis foreliggende  

 grundspecifikation.
Anmeldelsen skal identificere de pågældende enheder ved  

 fabrikat, type, serienummer og vægt samt placeringen i luftfartøjet  

 refererende til dettes datum, jf. den autoriserede flyvehåndbog.
Anmeldelsen  

 skal normalt fremsendes til luftfartsdirektoratet ved arbejdets påbegyndelse  

 under anvendelse af autoriseret formular med angivelse af, hvorvidt de  

 anførte enheder er installeret eller demonteret.
 3.1.5 For de under punkterne 3.1.3 og 3.1.4 nævnte anmeldelser er både det  

 pågældende værksted og luftfartøjets ejer ansvarlig.
3.1.6 Enhver radioenhed skal være mærket med typebetegnelse,  

 modifikationsstatus og eventuelt serienummer.
For så vidt angår  

 kommunikationsudstyr, kræver P & T, at mærkningen er synlig efter  

 monteringen.
 3.1.7 For luftfartøjer, der ikke vedligeholdes efter et særligt af  

 luftfartsdirektoratet godkendt system, skal anmærkning om fejl ved  

 radiostationen, såvel som reparation eller ændring af denne, indføres i  

 luftfartøjsjournalen.
 3.1.8 Radioudstyret skal være egnet til brug under de arbejdsbetingelser,  

 klima og flyvehøjde m.v., som kan forventes for det givne luftfartøj.  

 Herunder skal fornødent hensyn tages til udstyrets krav til ventilation eller  

 direkte køleluft.
3.1.9 Afstand og retning mellem radioudstyret og luftfartøjets kompas(ser)  

 skal være således, at den enkelte enhed maksimalt påfører kompasset en  

 deviation på 1 grad, samt at den samlede virkning af samtlige enheder  

 maksimalt indfører en devitation på 2 grader.
Kortvarige overskridelser,  

 f.eks. ved tastning af en sender, kan tillades.
Hvor ovennævnte tolerancer  

 permanent overskrides ved et udstyrs aktivering, skal der forefindes en  

 deviationstabel med et pågældende udstyr i såvel aktiv som passiv tilstand.
3.1.10 Ved installation af radioudstyr skal der tages sådanne hensyn, som  

 kan lette udstyrets vedligeholdelse.
I forbindelse hermed skal samtlige  

 kabelstik bære en identifikation.
Hvor mærkning ikke kan henføres til  

 eksisterende standardsystemer, skal fremstilles en tegning af installationen  

 og mærkningen henføre hertil.
Sådanne specialtegninger skal tilstilles  

 luftfartsdirektoratet.
 3.1.11 Radioudstyr skal stedse vedligeholdes i en sådan stand, at det  

 opfylder de præstationskrav, i henhold til hvilke det er typegodkendt.
3.1.12 Periodisk vedligeholdelse kræves kun i det omfang, dette er  

 anbefalet af fabrikanten eller er forudsat i forbindelse med  

 typegodkendelsen.
Derudover kan myndighederne for typer af udstyr, der  

 konstateres ikke at overholde de fastsatte minimumskrav, påbyde regelmæssige  

 kontroleftersyn ved dertil godkendte værksteder med rapportering til  

 vedkommende myndighed respektive inddrage typegodkendelsen.
3.2 Mekanisk beskyttelse 3.2.1 Radioudstyr skal installeres således, at det er beskyttet imod  

 mekanisk beskadigelse.
 3.2.2 Hvor radioudstyr er monteret i eller i umiddelbar tilknytning til et  

 bagagerum eller lignende, må gods ikke kunne berøre radioinstallationen eller  

 dele deraf, så som stik og kabler.
 3.2.3 Alle spændingsførende dele skal være mekanisk beskyttet mod  

 kortslutning.
3.3 Elektrisk beskyttelse 3.3.1 Den elektriske installation skal være opbygget således, at der ikke  

 er risiko for, at besætning, passagerer eller jordpersonale kan pådrage sig  

 elektrisk stød.
 3.3.2 Radioudstyrets stelklemmer og frie metaldele, som ikke er i  

 elektrisk forbindelse med sådanne stelklemmer, skal direkte forbindes til  

 luftfartøjets stel.
3.3.3 Udstyr, som lejlighedsvis under brugen kan kræve tilsyn, skal være  

 konstrueret og installeret således, at tilsynet kan udføres uden risiko for  

 elektrisk stød.
Eksempler herpå er udskiftning af sikringer og genindsætning  

 af maksimalafbrydere samt omskiftning af antenner.
3.4 Køling 3.4.1 Udstyr, som anvender konventionskøling eller intern blæserkøling, må  

 ikke installares i områder, hvor luftstrømmen kan hindres ved akkumulering af  

 snavs, anbringelse af håndbagage og lignende.
Ved sådant udstyrs anbringelse  

 i fragtrum og tilsvarende steder må kølingen ikke kunne begrænses af nævnte  

 fragt.
 3.4.2 Køleluften til udstyr, der kræver ekstern køling med ramluft eller  

 blæser, skal tages fra områder, hvor den ikke forurenes med brændbare væsker  

 eller dampe.
 3.4.3 I tilfælde, hvor fejl i et eksternt kølesystem kan resultere i fare  

 eller i fejl på det kølede udstyr, skal der forefindes en advarselsanordning.  

 I tilfælde af køling med ramluft skal der som minimum anbringes et skilt med  

 advarsel mod at operere de pågældende anlæg på jorden uden at sørge for  

 køling.
3.5 Strømforsyning, kabler og kabelføring 3.5.1 Radioudstyret skal energiforsynes fra strømkilder af en sådan  

 beskaffenhed, at udstyrets specificerede funktioner opfyldes under normalt  

 forekommende flyveforhold og under kørsel på jorden.
 3.5.2 Strømforsyningens spænding og frekvens skal være således reguleret,  

 at pålidelig og kontinuert funktion sikres al krævet minimumsudrustning under  

 normale såvel som nødtilstande under hensyn til de spændingsfald, der  

 forekommer i forsyningskabler og stik.
3.5.3 Ledertværsnittet for kabler fra en hovedstrømskinne til de enkelte  

 radioenheder skal være tilstrækkeligt til at opfylde de pågældende enheders  

 forsyningskrav.
Spændingsfald, der ikke overskrider nedennævnte værdier,  

 anses for acceptable:
 3.5.4 Strømforsyningen til krævet minimumsudrustning skal være således  

 konstrueret, at svigt af en strømkilde vil tillade fortsat drift af den  

 radioudrustning, der anses for nødvendig til flyvningens afslutning.
 For hver hovedstrømkilde skal findes en anordning, der kan indikere  

 svigtende funktion.
 3.5.5 Alle elektriske kredsløb skal være beskyttet mod overbelastning og  

 kortslutning ved smelte- eller automatsikringer eller begge dele.
 3.5.6 Hver beskyttelsesanordning skal ved type og strøm/tidskarakteristik  

 være tilpasset det formål, for hvilket den er installeret, således at  

 strømmen afbrydes i ethvert tilsluttet kredsløb, før risiko for brand opstår.
3.5.7 Overstrømsbeskyttelse skal forefindes for alle ikke stelforbundne  

 ledere.
I isolerede to-leder systemer skal overstrømsbeskyttelse findes i  

 både den positive og den negative leder.
 3.5.8 Aktivering af en overstrømsbeskyttelse må ikke isolere de dele af  

 systemet fra stel, som er forbundet dertil.
 3.5.9 Automat- og smeltesikringer, som skal kunne genindsættes eller  

 udskiftes under flyvning, skal anbringes på et for besætningen let  

 tilgængeligt sted.
 3.5.10 Smeltesikringer for krævet minimumsudrustning skal som reserve  

 medføres i overensstemmelse med driftsforskrifterne.
 3.5.11 Overstrømsbeskyttelse for krævet minimumsudrustning skal være  

 således indrettet, at det udelukkes, at fejl på anden udrustning, krævet  

 eller overtallig, kan forårsage svigt af krævet minimumsudrustning.
 3.5.12 Ethvert sikringselement skal være tydeligt mærket med sin funktion  

 og sikringsstørrelse.
 3.5.13 Kabler mellem de enkelte enheder skal have fornøden isolation og  

 tilstrækkeligt ledertværsnit til i tilfælde af overspænding eller overstrøm,  

 der måtte opstå som følge af en sandsynlig fejljustering, at udøve den  

 pågældende funktion.
3.5.14 Ved nyinstallation eller udvidelse af bestående installationer skal  

 anvendes kabel certificeret til anvendelse i de temperaturzoner, kablerne  

 måtte passere.
Anvendelse af let smeltelige kabler uden indlagt  

 vævsbeskyttelse af højere temperaturbestandighed er ikke tilladt.
 3.5.15 I luftfartøjer, hvor en udvidelse af radiostationen er forberedt  

 ved montering af overtallige kabler af let smeltelig type, tillades sådanne  

 kabler anvendt til det af fabrikanten specificerede formål.
 3.5.16 Kabler og kabelføring skal lægges således, at gensidig interferens  

 mellem radiostationens enheder såvel som mellem disse og det øvrige  

 elektriske udstyr ved kobling mellem kabler og kabelbundter er begrænset til  

 et niveau, der ikke forringer det pågældende radioudstyrs præstationer.
 3.5.17 Kabelsamlinger må kun udføres med dertil egnede terminalklemmer,  

 stik og fatninger eller med andre midler af tilsvarende pålidelighed.  

 Samlingerne skal udføres således, at de ikke løsnes eller forringes ved de  

 vibrationer, de udsættes for efter montagen.
 3.5.18 I luftfartøjer, hvor radioudstyret kræves dubleret, skal  

 dubleringen være elektrisk og mekanisk komplet, således at ingen tilfældig  

 enkelt fejl kan resultere i svigt af den dublerede funktion.
3.6 Betjening og betjeningsgreb 3.6.1 Alle kontrolgreb, kontakter og indikatorer skal være således  

 anbragt, at de uden anstrengelse kan betjenes og betragtes.
De skal være  

 mærket med deres funktion og stilling på en sådan måde, at fejltagelser  

 undgås.
 3.6.2 Indikatorer med kalibrerede skalaer skal anbringes således, at  

 aflæsning kan foretages uden parallax fejl af betydning ved betragtning fra  

 den normale betjeningsplads.
 3.6.3 Alle flyveinstrumenter, herunder VOR, ILS og ADF indikatorer, skal  

 være hensigtsmæssigt placeret og så vidt muligt symmetrisk fordelt om det  

 lodrette plan gennem pilotens synsfelt rettet i flyveretningen.
 3.6.4 Vibrationskarakteristikken for instrumentpaneler skal være således,  

 at aflæsningen ikke påvirkes og radioinstrumenterne ikke ødelægges.
 3.6.5 På enhver radiostation skal der for hvert flyvebesætningemedlem, som  

 skal korrespondere, være mulighed for at tilslutte en hovedtelefon.
 3.6.6 Den til tastning af en sender bestemte anordning skal være således  

 indrettet, at senderen ikke uforvarende kan forblive aktiveret.
 3.6.7 I tilfælde, hvor en kanalvælger ikke umiddelbart angiver den valgte  

 frekvens, skal der, synligt for operatøren, anbringes et kort, der angiver  

 indstillingen for enhver opnåelig frekvens.
3.6.8 Anlæg for modtagelse af ILS-information skal være indrettet på en  

 sådan måde, at Glide Path informationen kun præsenteres i forbindelse med den  

 parrede Localiser kanal.
Glide Path informationen må ikke kunne præsenteres  

 samtidig med VOR information på samme instrument.
3.6.9 For luftfartøjer godkendt til flyvning mellem solnedgang og  

 solopgang skal forefindes tilstrækkelig belysning til at betjene samtlige  

 kontrolgreb og aflæse indikatorer, kort m.v., som anvendes ved luftfartøjets  

 føring.
Belysningen skal være således indrettet, at intet direkte lys eller  

 reflekser kan genere flyvebesætningen.
 3.6.10 For luftfartøjer, for hvilke der foreligger operationelt krav om at  

 medføre mere end eet VHF-kommunikationsanlæg og een VOR-modtager, skal  

 radiostationen endvidere indeholde følgende faciliteter for hvert krævet  

 flyvebesætningsmedlem:
3.6.10.1 Et audiopanel, hvor det på let overskuelig måde er muligt at ind-  

 og udkoble audiosignaler fra radiostationens enkelte enheder til  

 besætningsmedlemmets hovedtelefon, samt hvor højttaler forefindes, tillige at  

 omskifte signalerne hertil.
Audiopanelet skal endvidere indeholde mulighed  

 for omskiftning af mikrofon og tasteanordning til enhver af luftfartøjets  

 sendere, som skal kunne betjenes fra den pågældende plads.
 3.6.10.2 Anvendelse af en ikke-håndbåret mikrofon skal for hver  

 ekspeditionsplads være forberedt ved tilslutningsmulighed samt ved en  

 tasteanordning hensigtsmæssigt anbragt på ratsøjle eller styrepind.
3.6.10.3 For luftfartøjer, hvor krav foreligger om interkommunikation  

 mellem flyvebesætningsmedlemmerne, skal denne facilitet være umiddelbart  

 anvendelig uden omskiftning.
Systemer, der kræver en speciel tasteanordning,  

 skal have denne anbragt på ratsøjle eller styrepind.
 3.6.10.4 Gengivelse af medhør (sidetone) på cockpithøjttalerne må ikke  

 kunne forårsage akustisk tilbagekobling eller forringe kvaliteten af det  

 transmitterede.
3.7 Antenner 3.7.1 Enhver antenne skal være således konstrueret, placeret og  

 installeret, at følgende krav er opfyldt under luftfartøjets tilladte  

 anvendelse:
 3.7.2 Hvor antenner placeres på undersiden af bæreplaner eller fuselage,  

 skal placeringen vælges således, at faren for beskadigelse er mindst mulig.
 3.7.3 Faste trådantenner skal i det agterste ophængningspunkt være  

 forsynet med en stramningsanordning.
 3.7.4 Faste trådantenner skal indbyrdes være fysisk uafhængige.
 3.7.5 Antennetrådens styrke skal være således tilpasset, at den ved  

 overbelastning vil briste før strukturen ved ophængningspunkterne.
3.7.6 Ved montering af antenner må et luftfartøjs styrkeelementer ikke  

 forringes.
Monteringsarbejder, der medfører indgreb i strukturen, samt  

 fremstilling af forstærkninger og lignende, der ikke er forberedt af  

 luftfartøjsfabrikanten, skal godkendes.
 3.7.7 For luftfartøjer, der er godkendt til flyvning under  

 overisningsforhold, skal stavantenner være således konstrueret og monteret,  

 at brud ikke opstår som følge af rystelser forårsaget af isdannelser.  

 Isdannelser må ikke kunne ændre antennernes egenskaber på en sådan måde, at  

 luftfartøjets sikre føring påvirkes, ligesom isdannelser løsnet fra antenner  

 ikke må kunne skade luftfartøjets luftdygtighed.
3.8 Beskyttelse mod statiske udladninger 3.8.1 Stelforbindelser til lynbeskyttelse skal være udført i  

 overensstemmelse med luftfartøjets oprindelige certificeringsbestemmelser.
 3.8.2 Enhver antenne, som er udsat for lynudladning, skal være udstyret  

 med en permanent overspændingsbeskyttelse til sikring af, at eventuel  

 ødelæggelse ved lynudladning begrænses til antennen og udstyret umiddelbart  

 tilkoblet denne.
3.8.3 Til afledning af statiske ladninger skal enhver antenne have en  

 afledningsmodstand til stel ikke større end 6 Meg ohm.
Modstanden skal kunne  

 modstå den maksimale HF-spænding, der måtte opstå på tilslutningsstedet.
 3.8.4 For antenner, der har en basisplade, til hvilken et coaxialkabels  

 ydre leder er forbundet, skal tilvejebringes en lav HF-impedans mellem  

 basisplade og flystruktur.
3.8.5 Hvor gnistgab eller lignende benyttes til beskyttelse mod  

 lynudladning, må tændspændingen ikke overskride tre gange den spidsspænding,  

 den tilsluttede sender kan frembringe.
Sådanne anordninger må ikke tænde ved  

 den tilsluttede senders spidsspænding ved det laveste lufttryk, der  

 forekommer ved luftfartøjets normale anvendelse.
4. Dispensation Luftfartsdirektoratet kan i særlige tilfælde dispensere fra bestemmelserne  

 i nærværende BL.
5. Ikrafttrædelse 5.1. Denne BL træder i kraft den 1. januar 1977.
 5.2 Luftfartøjer, der allerede er optaget i det danske  

 nationalitetsregister pr. 1. januar 1977, sal opfylde kravene i denne BL den  

 1. juli 1977.
