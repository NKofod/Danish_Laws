Nr BR 11 Tilføjelse til supplerende beretning angående hvalfangst   

 Nr 11 1990-91, 1. samling Afgivet: 19910925 Efter afgivelse af supplerende beretning angående hvalfangst den 26.
juni 1991 har et flertal (Socialdemokratiets, Socialistisk Folkepartis og Det Radikale Venstres medlemmer af udvalget) ønsket at afgive nedenstående supplerende udtalelse:
Et flertal (Socialdemokratiets, Socialistisk Folkepartis og Det  

 Radikale Venstres medlemmer af udvalget) ønsker at udtale, at der intet belæg  

 er for mindretallets bemærkninger i den supplerende beretning afgivet af  

 udvalget den 26. juni 1991 om, at: »En svækkelse af den danske  

 forhandlingsposition opstod først, da IWC's medlemmer ad uransagelige veje  

 fik at vide, at der muligvis var et stemningsskifte på vej blandt visse  

 danske politikere.« Flertallet henviser i den forbindelse til skrivelse af 29. august 1991 fra  

 Margrete Auken og Michael Gylling Nielsen, som er optrykt som bilag til denne  

 tilføjelse.
Et mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) har noteret sig, at regeringens holdning til  

 genoptagelse af kommerciel fangst var, at dette ikke kan komme på tale, før  

 der er høj sikkerhed for bæredygtighed.
Det, man udtrykte sympati for, var  

 muligheden af, at et nødvendigt, dvs. 75 pct., flertal i IWC efter visse  

 nærmere retningslinjer måtte kunne tilslutte sig en yderst begrænset fangst  

 for socio-økonomisk svagt stillede udkantsamfund i f.eks.
Norge, Island og  

 Japan.
I disse tilfælde vil fangsten i flere tilfælde endvidere  

 tilfredsstille dokumenterede kulturelle og emotionelle traditioner og  

 værdier.
Som bekendt blev det japanske ønske afvist, selv om man nok kan stille et  

 stort spørgsmålstegn ved, hvorvidt en årlig fangst af 50 vågehvaler ud af en  

 bestand på ca. 25.000 dyr med rimelighed kan opfattes som en økologisk  

 trussel.
Hertil skal tilføjes, at det over for Danmark er oplyst, at  

 »small-type whaling« har fundet sted i Japan i generationer, og at  

 fangsten i det mindste siden 30'erne har omfattet flere arter af små og  

 mellemstore hvaler, herunder vågehvaler.
Hvad angår Island, vedtog et flertal i IWC, at det islandske ønske slet  

 ikke kunne sættes på mødets officielle dagsorden.
Forslagene blev derfor  

 hverken debatteret eller sat til afstemning i plenum.
Mindretallet har, hvad angår de grønlandske kvoter, med glæde noteret sig,  

 at IWC vedtog en mindre stigning, om end der stadig er langt til en dækning  

 af det årsbehov på 670 tons, som IWC enstemmigt godkendte på årsmødet i 1990.  

 Om forhandlingssituationen bemærkes, at man naturligvis ikke fra dansk side  

 ved et årsmødes start spiller ud med klare kvoteønsker.
Dette tema er så  

 følsomt, at indledende underhåndsdrøftelser er nødvendige.
Sådanne uformelle  

 drøftelser er også baggrunden for dette års forhandlingsresultat, og i øvrigt  

 blev de grønlandske kvoter vedtaget før afstemningerne i relation til  

 Island/Japan.
Det er vores opfattelse, at holdningen i flertallets beretning af 24. maj  

 1991 afviger markant fra den holdning, som blev tilkendegivet af udvalgets  

 flertal den 8. maj 1991 ved samrådet med udenrigsministeren, og at denne  

 ændrede holdning langsomt gav sig til kende bl.a. i pressen.
Mindretallet  

 mener, at den danske delegation og dens ledelse må have følt sin  

 forhandlingsposition svækket, når man ud over det meget vanskelige og af og  

 til følelsesladede forhandlingsklima i IWC endvidere erfarer, at holdningen i  

 Miljø- og Planlægningsudvalget tilsyneladende er ved at ændre sig, samtidig  

 med at de første officielle arbejdsgrupper i IWC har påbegyndt deres  

 drøftelser.
 Mindretallet har med overraskelse noteret sig, at der i brevet af 29.  

 august 1991 fra Mar-grete Auken og Michael Gylling Nielsen direkte henvises  

 til instruksen, idet denne er et internt og fortroligt dokument.
 P.u.v.
Brusgaard formand Bilag Orientering til Folketingets Miljø- og Planlægningsudvalg om IWC's 43.  

 årsmøde i Reykjavik 27.-31. maj 1991 Af Miljøudvalgets supplerende beretning angående hvalfangst fra 26. juni  

 1991 fremgår det, at nogle har misforstået forløbet af IWC's møde.
For at  

 rette op på dette og for at styrke flertallets fredningsvenlige indstilling  

 ønsker vi, der begge var til stede på mødet, med denne beretning at informere  

 MPU om, hvad der faktisk skete i Reykjavik.
 Først og fremmest var det glædeligt, at udvalgets flertal inden mødets  

 åbning havde tilkendegivet, at man ønskede Danmarks støtte til moratoriet for  

 kommerciel hvalfangst opretholdt.
De udtalelser, som den danske delegation på regeringens vegne fremkom med  

 såvel ved forberedelsen til mødet som under selve mødet kunne imidlertid i  

 høj grad mistolkes i anden retning.
Det afstedkom uklarhed om den danske  

 holdning - og for første gang usikkerhed om de grønlandske undtagelseskvoter.  

 Derudover betød udtalelserne, at Danmark blev udelukket fra gruppen af  

 fredningsvenlige lande.
Som følge heraf var den danske delegation udelukket  

 fra de forhåndsforhandlinger, der sædvanligvis sikrer Danmark såvel  

 indflydelse på som informationer om »baglandets« holdning til de  

 danske kvoteønsker.
Det resulterede blandt andet i, at Danmark ikke, som  

 sædvanligt, ved mødets start kunne afgive klare meldinger om kvoteønsker.
 Først da Udenrigsministeriet flere dage ind i mødet ændrede den danske  

 instruks om støtten til den japanske »small-type whaling«, lettede  

 situationen, og de grønlandske undtagelseskvoter gik igennem.
Selv om dette møde endte nogenlunde tilfredsstillende, er der dog stadig  

 væk i IWC's fredningsvenlige gruppe usikkerhed om den danske politik: er det  

 flertallet i Folketingets Miljøudvalg, der tegner den danske holdning? Ikke  

 blot instruksen, men også den stærke repræsentation af fangstinteresser i den  

 danske delegation gav det klare indtryk, at Danmark arbejder for en omgående  

 genoptagelse af den kommercielle hvalfangst, endda uanset, at det nye  

 forvaltningsgrundlag (RMP - Revised Management Procedure) ikke er vedtaget og  

 iværksat.
Såvel åbningstalen som stemmeafgivningen og de ledsagende  

 forklaringer støttede dette indtryk af den danske linje.
Før vedtagelsen af moratoriet i 1982 var Danmark mest tilbøjelig til at  

 støtte klubben af hvalfangstlande, men ændrede holdning i 1981. Siden  

 moratoriets vedtagelse er gruppen af hvalfangstlande blevet betydeligt  

 mindre, idet kun nogle få (rige) lande, nemlig Japan, Island og Norge er  

 tilbage.
Spanien, Argentina, Chile, Brasilien, Peru, Sydkorea, Sydafrika og  

 Sovjetunionen har alle standset deres kommercielle fangster, og de fleste af  

 disse lande er nu aktive medlemmer af den store flertalsgruppe af  

 fredningsvenlige lande.
 Denne gruppe, der hidtil har vist forståelse for de grønlandske  

 undtagelseskvoter, er selvsagt ikke upåvirket af, at Danmark sammenblander de  

 grønlandske fangstbehov med Japans, Islands og Norges kommercielle  

 fangstinteresser.
Siden mødet har MPU udsendt en supplerende beretning.
Heri fremkommer  

 mindretallet med en beskrivelse af mødets forløb, som det er vanskeligt at  

 genkende for os, der var til stede på mødet.
 For eksempel kan det umuligt passe, at den danske delegation først den 29.  

 maj, to dage inde i mødet, opdagede, at der ikke kunne samles flertal for de  

 japanske og islandske ønsker om kommercielle kvoter for small-type whaling.  

 Længe før mødets start vidste de, der havde fulgt forhandlingerne, inklusive  

 observatørerne, at der var et stort flertal imod disse ønsker, og dagen før  

 mødets åbning, nemlig den 26. maj, kunne det læses i mange af medlemslandenes  

 skriftlige åbningstaler.
Hvad det japanske ønske angår, stred det i øvrigt også mod de kriterier  

 for den danske støtte, som udenrigsministeren i sit notat havde forelagt MPU  

 (vedlagt som bilag til beretningen fra 24. maj). Heri gøres gældende, at kun  

 fangst, der kan føres tilbage til før 2. verdenskrig, kan få støtte.
Men  

 ifølge oplysninger fra den japanske delegation til IWC's videnskabelige  

 komite startede den japanske kystfangst på vågehvaler først i begyndelsen af  

 1950'erne.
Mindretallets påstand om, at fortrolige oplysninger fra Danmark skulle  

 være sluppet ud på mødet, står vi helt uforstående overfor.
Selvfølgelig ved  

 vi ikke, om medlemmer af den danske delegation har viderebragt fortrolige  

 detaljer - de er i så fald ikke nået hverken os eller andre af de  

 observatører, vi har kontakt med.
De informationer om Danmarks holdning, der  

 kom frem på mødet, var dels den danske åbningstale, offentliggjort ved mødets  

 start, og dels MPU's beretning fra den 24. maj, hvor vi sikrede, at  

 udvalgsflertallets holdning kom til IWC's kendskab.
Hvad det sidste angår, er  

 det vores klare indtryk, at dette ikke skadede, men gavnede de danske  

 forhandlinger om de grønlandske undtagelseskvoter.
 Vi glæder os i øvrigt over, at et samlet udvalg står bag ønsket om, at  

 Folketinget fremover på et tidligt tidspunkt inddrages i forhandlingerne om  

 den danske strategi i IWC.
