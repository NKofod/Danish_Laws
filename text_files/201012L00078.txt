Fremsat den 17. november 2010 af Skatteministeren (Troels Lund Poulsen) Forslag til Lov om ændring af ligningsloven (Ægtefællerabat for multimediebeskatningen) § 1 I lov om påligningen af indkomstskat til staten (ligningsloven), jf. lovbekendtgørelse nr. 176 af 11. marts 2009, som ændret bl.a. ved § 1 i lov nr. 519 af 12. juni 2009 og senest ved § 2 i lov nr. 725 af 25. juni 2010, foretages følgende ændring:
 1. § 16, stk. 12, 5. pkt., ophæves, og i stedet indsættes:
»Hvis to ægtefæller, der er samlevende ved indkomstårets udløb, begge er omfattet af 1. pkt. en del af eller hele indkomståret, nedsættes den skattepligtige værdi af multimedierne for hver ægtefælle med 25 pct.
Det er en betingelse for nedsættelsen, at ægtefællernes samlede skattepligtige værdi af multimedierne før reduktion udgør et grundbeløb på mindst 4.000 kr. (2010-niveau). Grundbeløbene i 1. og 6. pkt. reguleres efter personskattelovens § 20.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning fra og med indkomståret 2011.
Bemærkninger til lovforslaget Almindelige bemærkninger 1. Indledning Regeringen (Venstre og Det Konservative Folkeparti), Dansk Folkeparti og Kristendemokraterne har den 8. november 2010 indgået aftale om finansloven for 2011.
 Følgende element fra finanslovsaftalen for 2011 indgår i dette lovforslag:
»Ægtefællerabat for multimedieskatten Med Aftale om Forårspakke 2.0 blev skattereglerne for personalegoder moderniseret gennem indførelsen af multimedieskatten.
Typisk vil værdien af fri telefon, en computer med tilhørende internetforbindelse eller begge dele overstige udgifter til multimedieskatten.
Det gælder dog ikke nødvendigvis for ægtepar, hvor begge betaler multimedieskat.
Regeringen, Dansk Folkeparti og Kristendemokraterne er derfor enige om at halvere multimedieskatten for den ene ægtefælle i de husstande, hvor begge ægtefæller har arbejdsgiverbetalte multimedier.
Konkret udformes skatterabatten således, at det skattepligtige multimediebeløb reduceres med 25 pct. for begge ægtefæller, når begge ægtefæller beskattes.
Det svarer til en halvering af skattebetalingen for den ene ægtefælle i forhold til de nugældende regler.
Initiativet indebærer et provenutab på ca. 100 mio. kr. årligt.« 2. Lovforslagets formål og baggrund Regeringen, Dansk Folkeparti og Kristendemokraterne lægger stor vægt på at skabe gode vilkår for fornyet vækst efter krisen.
Parterne er derfor enige om at gennemføre en række initiativer, som bidrager til at styrke væksten i hele Danmark.
 Et af initiativerne er at give en rabat til ægtefæller, som tager højde for, at multimedieskatten kan overstige værdien af fri telefon, computer og internetforbindelse, hvor der er tale om ægtepar, som begge hver især er omfattet af multimediebeskatningen.
3. Gældende ret Enhver ansat, der får stillet multimedier  det vil sige en telefon, en computer eller internetadgang til rådighed for privat benyttelse, beskattes af et årligt beløb på 3.000 kr. (2011-niveau).
 Det betyder, at hvis to ægtefæller hver især har fået stillet multimedier til privat rådighed af deres arbejdsgiver, bliver de hver især beskattet af 3.000 kr. årligt.
Det skal dog bemærkes, at såfremt en ansat har fået multimedier stillet til rådighed for privat benyttelse, udløser det ikke yderligere beskatning, hvis andre personer i den ansattes husstand anvender eller låner de pågældende multimedier.
Men der må ikke være tale om, at de øvrige personer i husstanden reelt har fået multimedier stillet til rådighed for deres private benyttelse.
Der er således grænser for omfanget af multimedier, som den enkelte arbejdstager kan få stillet til rådighed for privat benyttelse.
4. Lovforslaget Værdien af fri telefon eller en computer med internetadgang - hver for sig eller samlet set - vil typisk overstige en ansats udgifter til multimediebeskatningen.
Det er dog ikke nødvendigvis tilfældet, hvor der er tale om to ægtefæller i en husstand, som hver især er omfattet af multimediebeskatningen.
På baggrund heraf foreslås det at indføre en ægtefællerabat, når to ægtefæller i en husstand begge er omfattet af multimediebeskatningen.
 Lovforslaget går således ud på, at hvis to ægtefæller, der er samlevende ved indkomstårets udløb, begge er omfattet af multimediebeskatningen, nedsættes den skattepligtige værdi af multimedierne for hver enkelt ægtefælle med 25 pct.
Det er dog en betingelse for at opnå nedsættelse, at ægtefællernes samlede skattepligtige værdi af multimedier udgør 4.000 kr.
Betingelsen er indsat for at undgå, at der kan spekuleres i, at den ene ægtefælle blot har multimedier til sin private rådighed i 1 måned, for at den anden ægtefælle, der har multimedier til privat rådighed hele året, kan opnå nedsættelsen på 25 pct.
Med det foreslåede beløb på 4.000 kr. skal hver ægtefælle mindst være multimediebeskattet i 8 måneder, for at der kan opnås nedsættelse.
Der henvises til de specielle bemærkninger for en uddybning af bestemmelsen.
For personer, der omfattes af den reducerede beskatning, kan rabatten først gives i forbindelse med årsopgørelsen.
Det skyldes, at arbejdsgiverne ikke har de fornødne oplysninger om en ansats ægtefælle.
Derfor vil den ansatte i løbet af indkomståret blive foreløbigt beskattet af det fulde multimediebeløb.
En tilsvarende fremgangsmåde med tilbagebetaling i forbindelse med årsopgørelsen anvendes i tilfælde, hvor en person bliver opkrævet multimedieskat hos to arbejdsgivere.
5. Økonomiske konsekvenser for det offentlige Multimediebeskatningen skønnes at indbringe et provenu på ca. 700 mio. kr. årligt med det gældende indkomstbeløb på 3.000 kr. pr. person.
Der findes ikke præcise oplysninger om, hvor mange ægtepar der begge multimediebeskattes.
Det skønnes med nogen usikkerhed at dreje sig om ca. 125.000 ægtepar.
Den foreslåede 25 pct. rabat på det skattepligtige multimediebeløb for begge ægtefæller i tilfælde, hvor de begge beskattes, skønnes på denne baggrund at medføre et umiddelbart provenutab på ca. 100 mio. kr. årligt.
Heraf vedrører ca. 50 mio. kr. de kommunale skatter.
Det varige provenutab skønnes ligeledes at udgøre ca. 100 mio. kr. årligt.
Efter tilbageløb i form af øget provenu fra moms og afgifter skønnes det varige provenutab at udgøre ca. 75 mio. kr. årligt.
 Da rabatten på multimedieskatten først gives i forbindelse med årsopgørelsen, der foreligger i foråret efter indkomståret, har forslaget ingen provenumæssige konsekvenser i finansåret 2011.
 Den foreslåede skatterabat på multimediebeskatningen for ægtefæller har karakter af en skatteudgift.
 Multimediebeskatningen af 3.000 kr. forøger skattebetalingen med knap 1.700 kr. for en topskatteyder og ca. 1.250 kr. for øvrige skatteydere.
For ægtefæller der betaler fuld multimedieskat for hele året, bliver det skattepligtige beløb efter forslaget reduceret fra 3.000 kr. til 2.250 kr.
Hvis det drejer sig om skatteydere, der betaler topskat, bliver skattebesparelsen pr. ægtefælle på ca. 420 kr. (840 kr. for ægteparret), og hvis de ikke betaler topskat, udgør skattebesparelsen ca. 310 kr. pr. ægtefælle (620 kr. for ægteparret).
 Er kun den ene ægtefælle topskatteyder, bliver besparelsen på ca. 730 kr. for ægteparret tilsammen.
 Betaler ægtefællerne ikke multimedieskat for hele året, bliver besparelsen mindre end de angivne beløb.
I det omfang personer  der hidtil har frabedt sig multimedier stillet til rådighed fra arbejdsgiveren som følge af, at det har været mindre attraktivt for ægtepar  fremover vælger at have multimedier såsom telefon og pc til rådighed, vil det bidrage til at skabe bedre vilkår for og øget produktion i virksomheder via øget fleksibilitet og produktivitet mv. på arbejdsmarkedet.
Det vil bidrage til samlet højere produktionsværdi og dermed højere potentielle skattegrundlag.
Idet multimedier typisk beskattes mere lempeligt end andre goder og løn generelt, vil et øget forbrug af multimedier dog bevirke en lavere indkomstbeskatning end ellers, hvilket i et vist omfang vil modvirke førnævnte positive bidrag fra øget produktion mv.
6. Administrative konsekvenser for det offentlige Lovforslaget skønnes at medføre engangsudgifter på ca. 2-3 mio. kr. til systemtilretning m.v. i Skatteministeriet.
7. Økonomiske konsekvenser for erhvervslivet I det omfang flere personer fremover vælger at have multimedier såsom arbejdsgiverbetalte computere med relevant software og adgang til arbejdsgiverens netværk og journalsystemer mv. til rådighed, vil det bidrage til at skabe bedre vilkår for vækst og øget produktion i virksomheder via øget fleksibilitet mv.
Der er ikke holdepunkter for at skønne over denne potentielle positive virkning.
8. Administrative konsekvenser for erhvervslivet Lovforslaget pålægger ikke virksomhederne administrative byrder.
9. Administrative konsekvenser for borgerne Den foreslåede reduktion af det skattepligtige multimediebeløb sker rent maskinelt.
Lovforslaget har derfor ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten Lovforslaget indeholder ikke EU-retlige aspekter.
 12. Hørte myndigheder og organisationer m.v.
 Lovforslaget sendes i høring i forbindelse med fremsættelsen.
Bemærkninger til lovforslagets enkelte bestemmelser Til § 1 Til nr. 1 Det foreslås, at i de tilfælde, hvor to ægtefæller, der er samlevende ved indkomstårets udløb, begge er omfattet af multimediebeskatningen en del af eller hele indkomståret, nedsættes den skattepligtige værdi for hver enkelt ægtefælle med 25 pct.
Det er en forudsætning for nedsættelsen, at ægtefællerne er samlevende ved indkomstårets udgang.
Det indebærer, at såfremt et par gifter sig i løbet af et indkomstår og er samlevende ved indkomstårets udgang, opnås ægtefællerabatten for hele indkomståret.
Det gælder uanset, hvornår på året parret indgår ægteskab.
Tilsvarende afgrænsning af samlevende ægtefæller anvendes i personskattelovens regler om overførsel af uudnyttede bundfradrag mellem ægtefæller.
Nedsættelsen kan opnås både, hvor ægtefællerne er omfattet af multimediebeskatningen hele indkomståret og hvor ægtefællerne eller blot den ene ægtefælle er omfattet af multimediebeskatningen en del af indkomståret.
Det er heller ikke et krav for at opnå nedsættelse, at ægtefællerne er omfattet af multimediebeskatningen på samme tid.
 Det er dog en betingelse for at opnå nedsættelse, at ægtefællernes samlede skattepligtige værdi af multimedier udgør 4.000 kr.
 Den foreslåede nedsættelse går således ud på, at hvis to ægtefæller begge er omfattet af multimediebeskatningen hele eller en del af indkomståret og har en samlet skattepligtig værdi af multimedier på mindst 4.000 kr., reduceres den skattepligtige værdi, som den enkelte ægtefælle er skattepligtig af, med 25 pct.
 Betingelsen om, at det samlede beløb for ægteparret skal være mindst 4.000 kr., er indsat for at undgå, at der kan spekuleres i, at den ene ægtefælle lader sig beskatte af arbejdsgiverbetalte multimedier i 1 måned (evt. rent proforma) for at den anden ægtefælle, der har multimedier til privat rådighed hele året, kan opnå nedsættelsen på 25 pct.
I sådanne tilfælde vil besparelsen for den ene ægtefælle være skatten af 25 pct. af 3.000 kr. = 750 kr., som for en topskatteyder udgør ca. 420 kr. og ca. 305 kr. for en person, der ikke betaler topskat.
For den anden ægtefælle vil udgiften være skatten af 75 pct. af 250 kr. = 187,50 kr., som for en topskatteyder udgør ca. 35 kr. og ca. 25 kr. for en bundskatteyder.
Med kravet om, at ægtefællernes samlede skattepligtige multimediebeløb skal være på mindst 4.000 kr.  dvs. den ene ægtefælles multimediebeløb skal være 3.000 kr. svarende til 12 måneder, mens den anden ægtefælles multimediebeløb skal udgøre mindst 1.000 kr. svarende til 4 måneders multimediebeløb - vil spekulationsmulighederne i rabatordningen være elimineret.
Registreret partnerskab ligestilles med ægteskab i skattelovgivningen.
Lovforslaget gælder således tilsvarende for registrerede partnere.
Til § 2 Til stk. 1 Det foreslås, at loven træder i kraft dagen efter bekendtgørelsen i Lovtidende.
Til stk. 2 Det foreslås, at nedsættelse af den skattepligtige værdi af multimedier, hvor to ægtefæller begge er omfattet af multimediebeskatningen i et indkomstår, får virkning fra og med indkomståret 2011.
