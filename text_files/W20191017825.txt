Pressenævnets kendelse i sag nr. 2019-80-0375 Person får ikke anonymiseret artikel om kommunalt jobarrangement En person klagede over, at Dagbladet Ringkøbing-Skjern havde afvist at anonymisere hende i en artikel, der omtalte et kommunalt jobarrangement, hun havde deltaget i.
Pressenævnet fandt, at artiklens oplysninger ikke kunne betragtes som værende krænkende eller private for personen, og nævnet udtalte ikke kritik af Dagbladet Ringkøbing-Skjern for at have afvist at anonymisere artiklen.
 [Klager] har klaget til Pressenævnet over, at Dagbladet-Ringkøbing Skjern har afvist at anonymisere hende fra artiklen Solgte sig selv: 10 på jobjagt i Ringkøbing-Skjern, som blev bragt den 13. juni 2018 på dagbladetringskjern.dk, idet hun mener, at god presseskik derved er tilsidesat.
1 Sagsfremstilling Dagbladet Ringkøbing-Skjern bragte i sin netavis dagbladetringskjern.dk den 13. juni 2018 artiklen Solgte sig selv: 10 på jobjagt i Ringkøbing-Skjern.
Af artiklen fremgår blandt andet:
 SKJERN: Spændingen og intensiteten i luften i Innovest tirsdag eftermiddag er så tæt, at den næsten er til at skære ud i skiver.
Ikke så mærkeligt! For de 10 kvinder og mænd, der sidder opslugt bag deres bærbare eller koncentreret skriver stikord ned på deres blokke, kan det være en ny fremtid, der er i spil:
 Et drømmejob i en virksomhed i Ringkøbing-Skjern Kommune.
 De 10 kandidater til drømmejobbet kommer fra hele landet, og de er udvalgt til at deltage i arrangementet "Vind et job", som Ringkøbing-Skjern Erhvervsråd og en række vestjyske virksomheder står bag.
- 23 havde meldt sig, og de 10 er udvalgt blandt dem.
To af de 10 kommer fra Ringkøbing-Skjern Kommune, resten ude fra, fortæller erhvervsdirektør [Erhvervsdirektøren].
 Han og hans folk har kørt kandidaterne gennem et hårdt todages program, hvor de har besøgt en række vestjyske virksomheder og lært om, hvordan de får det bedste afsæt til drømmekarrieren.
 Tirsdag kulminerer forløbet med, at kandidaterne skal sælge sig selv over for et panel af virksomheder på jagt efter medarbejdere.
[] Og så går det løs! Så skal kandidaterne til "eksamen" hos panelet, der består af repræsentanter for firmaerne Landia, Kramp, Hvide Sande Ship Yard, Dovista og Arla.
 Første kvinde på banen er [Klager], der kommer fra Grindsted, er kontoruddannet, og tidligere har arbejdet på Lego.
 - Selvfølgelig er jeg nervøs; jeg skal pitche mig selv i fem minutter, og så kan de stille spørgsmål, siger hun, lige inden hun går ind.
 - Jeg kunne godt tænke mig noget inden for salg, kundeservice eller lignende; et job med udviklingsmuligheder, dynamik og selvstændighed.
 Blandt dem, der håber på et godt match mellem kandidater og virksomheder, er også [Erhvervsdirektøren].
Den dybere hensigt med hele manøvren er nemlig at henlede opmærksomheden blandt jobsøgende fra hele landet på de muligheder, der venter på dem i Ringkøbing-Skjern.  I artiklen er der indsat flere billeder fra det omtalte arrangement.
På ét billede ses en kvinde, der står for enden af et bord, mens hun giver hånd til en kvinde, der sidder ved bordet.
Billedet er ledsaget af følgende billedtekst:
10 unge mennesker konkurrerer om 10 job i RKSK; det foregår på Innovest, hvor de fra klokken 13.30 skal pitche sig selv over for mulige arbejdsgivere.
Foto: Jørgen Kirk. [Klager] hilser på panelet, før hun går på.
Artiklen indeholder ni andre billeder, hvor [Klager], uden at være nævnt ved navn i billedteksten, fremgår på to af dem.
På det ene ses hun stå for enden af et bord, hvor der sidder syv personer og kigger på hende, mens hun på det andet billede står og taler med en mand.
Begge billeder er ledsaget af følgende billedtekst:
10 kandidater til et job i Ringkøbing-Skjern har været gennem et hårdt todages program; nu gælder det om at "sælge" sig selv til lokale virksomheder.  [Klager]s klage over, at Dagbladet Ringkøbing-Skjern har afvist at anonymisere hende fra artiklen, er modtaget i Pressenævnet den 16. september 2019.
2 Parternes synspunkter 2.1 [Klager]s synspunkter Sletning, anonymisering og afindeksering  punkt B. 8 [Klager] har anført, at hun ønsker sit navn og billederne af hende slettet fra den påklagede artikel. [Klager] ønsker ikke hele artiklen slettet.
2.2 Dagbladet Ringkøbing-Skjerns synspunkter Sletning, anonymisering og afindeksering  punkt B. 8 Dagbladet Ringkøbing-Skjern har afvist at slette [Klager]s navn og billeder fra artiklen.
Dagbladet Ringkøbing-Skjern har anført, at avisen på forhånd havde fået tilladelse til at være til stede ved arrangementet Vind et job på Innovest og interviewe de deltagere, som måtte ønske at lade sig interviewe.
Journalisten præsenterede sig, og [Klager] medvirkede frivilligt og uden forbehold i interviewet.
Hertil har Dagbladet Ringkøbing-Skjern bemærket, at artiklen blev bragt den 13. juni 2018, og at anmodningen om at få slettet navn og billeder er indkommet mere end ét år senere.
 Dagbladet Ringkøbing-Skjern har begrundet og fastholdt sin afvisning af ønsket om at fjerne [Klager]s navn fra artiklen med henvisning til Jysk Fynske Mediers regler for afindeksering:
Jysk Fynske Medier betragter sin produktion af indhold som løbende danmarkshistorie af stor og blivende værdi og sletter derfor som udgangspunkt ikke indhold fra nogen af sine platforme, med mindre det ved efterprøvning viser sig at være faktuelt forkert.
I særlige tilfælde kan navne fjernes, så de ikke længere kan findes via søgemaskiner (afindeksering). Det kan være straffesager efter udstået straf og ved fremvisning af ren straffeattest, hvis særlige grunde taler herfor.
GDPR omfatter ikke journalistik eller journalistiske arkiver.  Dagbladet Ringkøbing-Skjern har anført, at der intet er i den påklagede artikel, der giver anledning til at fravige Jysk Fynske Mediers principielle afvisning af at ændre på sit indhold efter publicering.
Artiklen rummer ingen følsomme, personlige, agtelsesnedsættende eller på anden vis krænkende oplysninger om klager, som har medvirket fuldt vidende om, hvad hun sagde ja til.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Hans Peter Blicher, Ulrik Holmstrup og Marlene Borst Hansen.
Sletning, anonymisering og afindeksering  punkt B. 8 [Klager] har klaget over, at Dagbladet Ringkøbing-Skjern har afvist at slette hendes navn og billeder fra artiklen Solgte sig selv: 10 på jobjagt i Ringkøbing-Skjern på dagbladetringskjern.dk Generelt om punkt B. 8 Det følger af de vejledende regler for god presseskik, at meddelelser, som er offentliggjort i digitale medier, ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B. 8.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
 Det er nævnets opfattelse, at anvendelse af B. 8 i de vejledende regler og muligheden for at meddele et medie kritik for ikke at imødekomme en anmodning om afindeksering, anonymisering eller afpublicering som udgangspunkt kun bør anvendes, når der er tale om oplysninger, som er særligt belastende for den person, der er omtalt.
Den konkrete sag Pressenævnet bemærker indledningsvis, at klager efter offentliggørelsen af artiklen i juni 2018 ikke anmodede nævnet om at tage stilling til, hvorvidt artiklen var i strid med god presseskik.
 Artiklen indeholder en reportage fra et arrangement afholdt af Ringkøbing-Skjern Erhvervsråd, hvor 10 jobsøgende forsøgte at blive ansat i en virksomhed i Ringkøbing-Skjern Kommune. [Klager] var én af de 10 jobsøgende, som deltog i arrangementet.
 På baggrund af sagens oplysninger har Pressenævnet lagt til grund, at [Klager] frivilligt har udtalt sig til artiklen, da Dagbladet Ringkøbing-Skjerns oplysning herom ikke er bestridt af [Klager].
Nævnet finder, at der ikke foreligger tilstrækkeligt tungtvejende grunde til, at Dagbladet Ringkøbing-Skjern burde have imødekommet [Klager]s anmodning om at slette hendes navn og billeder fra artiklen.
Nævnet har lagt vægt på, at klager frivilligt medvirkede i artiklen, og at der, som sagen er oplyst, ikke er tale om krænkende eller private oplysninger eller oplysninger af en sådan karakter, at de i sig selv taler for at hindre artiklens tilgængelighed i medfør af punkt B. 8.
