Momsfritagelse Reference:
ML § 13, stk. 1, nr. 1 En klinik var ikke anset at opfylde betingelserne for momsfritagelse i  

 momslovens § 13, stk. 1, nr. 1, som anden egentlig sundhedspleje.
Det var oplyst, at klinikken udførte behandlinger med muskelterapi,  

 zoneterapi, massage og akupunktur.
Muskelterapi var en kombination af  

 dybdemassage, korrektion af kropsholdning, genoptræning af  

 bevægelse og afspændingsøvelser, jf. muskelterapeutskolens  

 informationsmateriale.
 Det var oplyst, at klinikken blev momsregistreret pr. 1. september 1987,  

 men blev afmeldt igen pr. 30. juni 1988. Afmeldelsen skete på grundlag  

 af en aftale om klinisk supervision fra læge B indgået pr. 1.  

 juni 1988.
 Af denne kontrakt fremgik følgende:
 "Aftale om klinisk Supervision på Akupunktur/zoneterapiklinikken  

 A.
 1. Aftalens rammer:
 Undertegnede læge B (herefter kaldet lægen) - og  

 medundertegnede akupunktør/zoneterapeut C (herefter kaldet  

 behandleren) indgår herved følgende kontrakt vedrørende  

 klinisk supervision på behandlerens klinik(er) beliggende på  

 adresse(r).
 2. Formål.
 Formålet med den kliniske supervision er, at klinikken kan  

 praktisere akupunktur/zoneterapibehandling i overensstemmelse med dansk  

 lovgivning, herunder specielt lægeloven. (Der henvises til Østre  

 Landsrets dom afsagt den 25. marts 1986 vedrørende læges  

 supervision af ikke-læge, der udfører akupunktur).
 3. Aftalens dækningsområde.
 Med sin autorisation som læge fører lægen tilsyn med  

 behandleren for så vidt angår sufficient sterilteknik og giver  

 behandleren adkomst til at foretage banale subcutane nåleindstik  

 på klinikkens patienter ifølge gængs akupunkturpraksis.  

 (Der henvises til førnævnte Østre Landsrets dom, der  

 stadfæster begrebet "banale nålestik"). Lægen har samtidig  

 den fulde kompetence til at anvise klinikkens patienter anden (evt.  

 lægelig) behandling.
 4. Kontakt mellem aftalens parter.
 Lægen skal kunne kontaktes indenfor kort og rimelig tid, herunder  

 telefonisk som bagvagt, såfremt der på behandlerens klinik skal  

 udføres nåleindstik, der ikke ifølge  

 førnævnte Østre Landsrets dom kan henregnes til at  

 være banale, eller hvis der kræves lægelig kompetence i  

 henhold til lægeloven.
 5. Udenfor aftalens rammer.
 Andre behandlingsformer end de ovenfor nævnte på behandlerens  

 klinik er udenfor denne aftales rammer.
 6. Honorar til supervisierende læge.
 Honoraret til læge aftales i 1988 til 500 kr. pr. måned,  

 hvorfor der hver dag den 1. i hver måned forud udbetales 500 kr. til  

 læge i honorar for supervision.
 7. Aftalens ikrafttræden.
 Nærværende kontrakt har gyldighed fra og med den 1. juni  

 1988.
 8. Aftalens opsigelse.
Begge parter kan opsige kontrakten med 1 måneds varsel fra den 1. i  

 en måned.
Opsigelsen skal ske skriftligt ved anbefalet brev.
 9. Lægens beføjelser.
 Lægen skal have fuld adgang til alle klinikkens patientoptegnelser  

 samt øvrige relevante oplysninger om klinikkens patienter, og kan  

 træffe afgørelse om den enkelte patients videre behandling.
 10. Automatisk ophævelse af aftalen.
 I tilfælde af at en af aftaleparterne kommer under konkursbehandling  

 eller afgår ved døden, er den anden part eller dennes bo ikke  

 længere forpligtet i henhold til kontrakten.
 x)Punkt. 3.
Dækningsområde: Supervisionen gælder alle patienter, som  

 behandleren behandler, specielt også patienter i laser- og  

 massagebehandling." Lægen havde den 3. februar 1997, bekræftet, at hun fortsat var  

 klinikkens superviser.
Det var oplyst, at honoraret nu var fastsat til 200  

 kr. om måneden.
Det var videre oplyst, at lægen ca. hver anden  

 måned foretog et uventet besøg i klinikken.
Behandleren (klageren) havde fremlagt skrivelser fra en del af hendes  

 klienter, der havde lidt af bl.a. panikangst, rygproblemer efter  

 discusprolabsoperation, bækkenløsning,  

 piskesmældslæsion samt hekseskud.
Disse patienter, herunder en  

 læge, takkede i disse skrivelser klageren for via muskelterapien at  

 have kureret disse skader.
Endvidere var der fremlagt to skrivelser fra  

 læger, der begge oplyste, at de havde henvist/anbefalet patienter til  

 klinikken.
Videre var der vedlagt en kopi af en censorredegørele fra  

 en læge til Sundhedsministeren, hvori lægen bl.a. skrev, at  

 "Muskelterapeutuddannelsen udfylder, for mig at se, en niche i det danske  

 sundhedssystem, der ikke dækkes af andre faggrupper.
Jeg kan kun varmt  

 anbefale en godkendelse af uddannelsen." Det var oplyst, at klageren tillige drev en Muskelterapeutskole.
Om  

 uddannelsen til muskelterapeut var det oplyst, at undervisningen løb  

 over 1 år med 20 lektioner pr. uge.
Undervisningen var SU-berettiget og  

 blev afsluttet med en mundtlig eksamen.
Der var ikke tale om en autoriseret  

 uddannelse godkendt af Sundhedsstyrelsen.
Der blev ikke ydet tilskud til  

 behandlinger fra den offentlige sygesikring.
Klageren havde oplyst, at hun  

 havde forsøgt at opnå autorisation hos Sundhedsstyrelsen, men  

 forgæves.
 Følgende fremgik af den af klageren udarbejdede  

 uddannelsesbeskrivelse:
 "Uddannelsens formål er at give den færdiguddannede  

 Muskelterapeut et dybtgående kendskab til menneskets  

 bevægeapparat, som derved sætter terapeuten i stand til at  

 behandle og forebygge specifikke skader, herunder også  

 sportsskader.
 Forudsætninger:
 Menneskelig interesse og fagligt arrangement - Man skal helst være  

 fyldt 20 år og enten havde studentereksamen, HH, HF eller anden  

 relevant uddannelse/erhvervserfaring eller højskoleophold.  

 Ovenstående er ikke gældende for elever under FUU.
 Der må påregnes hjemmearbejde.
Anatomi/fysiologi: Ved en cand.scient i biologi/idræt.
Læren  

 om organiske væseners opbygning/(Anatomi) og læren om de levende  

 organismers funktion (Fysiologi). Via problemløsende undervisning  

 tilvejebringes eleverne en større forståelse for  

 sammenhængen mellem forskellige organer og vore livsfunktioner.
 Muskelterapeutisk behandlingsmassage: Ved klageren og endnu en person.  

 Massagen er sammensat af forskellige discipliner, herunder  

 venepumpeterapi.
 Patologi: Ved en sygeplejelærer.
 Eleven får indblik i, hvilke lidelser terapeuten skal være  

 opmærksom på i forhold til en hensigtsmæssig  

 behandling.
 Psykologi: Ved en cand.pæd./sygeplejelærer og en cand.scient i  

 biologi/stud psyk.
 Introduktion til psykologi, personlighedspsykologi, psyke og immunitet,  

 stress og mentale forestillinger, motivationspsykologi, krisepsykologi, aktiv  

 lytning, kommunikation herunder etik og moral, social perception samt  

 træning i assertiv kommunikation.
 Idrætsskader/genoptræning/ergonomi: Ved en cand.scient i  

 biologi og idræt.
Gennemgang af de hyppigt forekommende skader på  

 bevægeapparatet.
Indøvelse og praktisk anvendelse af  

 korrektions- og træningsøvelser som supplement til  

 behandlingsmassagen og efterfølgende genoptræning.
 Opstart af egen virksomhed: Ved en fuldmægtig ansat i en  

 økonomisk afd. i en kommune.
 Kasserapport, kontakt til offentlige myndigheder, told- og  

 skattestyrelsen, bank m.v.
 Markedsføring: Ved en civiløkonom.
 Regler for igangsættere, markedsføring m.v.
 Undervisningen foregår som klasseundervisning, selvstudie,  

 gruppearbejde og klientbehandling (udefrakommende personer).
 Eksamen:
 Uddannelsen afsluttes med:
1. Skriftlig eksamen i Anatomi/Fysiologi 2. Projekteksamen Projektet bliver vurderet af censor (læge), der vil være til  

 stede ved den teoretiske og praktiske eksamen.
Efter bestået eksamen  

 bliver der udleveret et eksamensbevis, diplom og udtalelse.
Censor er  

 godkendt af undervisningsministeriet.
Jobmuligheder: Muskelterapeuten uddannes til selvstændigt at oprette  

 egen klinik, ansættelse i gymnastikinstitutter, helsecentre og på  

 eget initiativ hos privat erhvervsdrivende virksomheder m.v.
Der udstedes  

 ikke autorisation." Der var videre indsendt pensumlister for muskelterapeutuddannelsen fra  

 august 1998 samt for 1999/2000. Der var videre fremlagt skrivelse af 8.  

 december 1997 fra Forenede Danske Zoneterapeuter vedr. klagerens  

 dispensationsansøgning for fagene anatomi/fysiologi og  

 sygdomslære for muskelterapeuter uddannet på klagerens skole.
 Der var videre fremlagt følgende diplomer for klagerens  

 uddannelse:
 - Diplom ved afgangseksamen i anatomi, helse- og idrætsmassage,  

 venepumpemassage, zoneterapi (15/3 1986).
 Under sagens behandling var Sundhedsstyrelsen anmodet om en udtalelse om,  

 hvorvidt klageren under hensyn til fremlagte uddannelsesbaggrund mv. efter  

 Sundshedsstyrelsens opfattelse kunne anses at være omfattet af "anden  

 egentlig sundhedspleje". Sundhedsstyrelsen havde i skrivelse af 27. august  

 1999 bl.a. oplyst, at muskelterapeuter uddannet på "Muskelterapiskolen  

 kunne omfattes af en overgangsordning, således at terapeuter, der var  

 uddannet eller havde påbegyndt uddannelse før 1. januar kunne  

 få dispensation til momsfritagelse, jf. momslovens § 13, stk. 1, nr. 1  

 "anden egentlig sundhedspleje". Fra 1. januar 2000 måtte  

 uddannelsesstedet tilrettelægge uddannelsen på en sådan  

 måde, at uddannelsen levede op til kravene i Sundhedsstyrelsens brev af  

 24. juni 1999.
 Sundhedsstyrelsen havde i skrivelse af 24. juni 1999 til Told- og  

 Skattestyrelsen opstillet følgende minimunskrav til uddannelsen for at  

 kunne betragtes som anden egentlig sundhedspleje:
* anatomi/fysiologi 200 lektioner * sygdomslære/farmakologi 100 lektioner * den primære alternativ behandlingsform 250 lektioner * psykologi 50 lektioner * klinikvejledning/klientbehandling 10 lektioner * introduktion til andre alternative behandlingsformer 50 lektioner Der var fremlagt uddannelsesoversigt for klageren, hvoraf det fremgik, at  

 hun i perioden 1982-1986 havde uddannet sig til massør med 271  

 lektioner i anatomi/fysiologi, 225 lektioner i massage samt 42 lektioner i  

 sygdomslære.
Herudover havde klageren taget efteruddannelse til  

 muskelterapeut i perioden 1987-1992 med 526 lektioner i anatomi/fysiologi og  

 134 lektioner i sygdomslære.
Herudover havde hun i 1989-1995 fulgt  

 forskellige lektioner.
Det var bekræftet, at klageren havde fulgt  

 undervisningen i anatomi/fysiologi på en skole i perioden fra 1990 og  

 fremefter.
Told- og skatteregionen havde ved den påklagede afgørelse  

 anset klinikken for momspligtig af behandlingerne.
Regionen havde ved  

 afgørelsen henset til, at muskelterapeutuddannelsen ikke var  

 autoriseret af sundhedsstyrelsen, og at behandlingerne ikke var berettiget  

 til tilskud fra den offentlige sygesikring.
Det var videre anført, at  

 klinikken havde en lægelig supervisionsaftale, men der var ikke  

 lægelig kontrol af den enkelte patient.
Regionen havde herefter ikke  

 anset klinikken for at opfylde betingelserne for momsfritagelse, jf.  

 momslovens § 13, stk. 1, nr. 1, som anden egentlig sundhedspleje.
Klinikken  

 var derfor pålagt at lade sig registrere som momspligtig i henhold til  

 momslovens § 1 med virkning for behandlinger udført fra 1. maj  

 1997.
Told- og Skattestyrelsen havde under sagens behandling indstillet, at  

 klinikkens akupunkturbehandlinger, under forudsætning af, at  

 sundhedsstyrelsens retningslinier for lægers benyttelse af  

 medhjælp blev fulgt, blev momsfritaget.
Der var herved lagt vægt  

 på, at disse fandtes at ske på den pågældende  

 læges ansvar, jf. vedlagte supervisionsaftale.
For så vidt angik  

 de øvrige behandlinger fandtes disse ikke at være omfattet af  

 momsfritagelsen i momslovens § 13, stk. 1, nr.1, idet disse behandlinger i  

 henhold til lægeloven frit kunne udføres af enhver uanset  

 eventuel tilknytning til en praktiserende læge.
 Klagerens revisor havde over for Landsskatteretten nedlagt påstand  

 om, at klinikken var omfattet af momsfritagelsen i momslovens § 13, stk. 1,  

 nr. 1. Han havde til støtte herfor gjort gældende, at regionen  

 ikke fandtes at kunne indskrænke virkefeltet for en tidligere  

 afgørelse truffet af en højere skattemyndighed, jf.  

 skatteministeriets afgørelse i TfS 1988.308, hvilken afgørelse  

 i øvrigt sås baseret på en afgørelse fra  

 Østre Landsret i 1986. Ved denne afgørelse udtalte  

 Sundhedsstyrelsen sig om begrebet "supervision" som ikke tillagdes det  

 indhold, som regionen nu ønskede.
 Der var videre anført, at samme region pr. 1. januar 1988  

 ophævede momspligten under henvisning til den indgåede aftale som  

 lægelig supervision - en afgørelse, som regionen nu anså  

 for forkert.
Han havde videre anført, at der ikke fandtes at være sket  

 ændringer i lovgrundlaget for så vidt angik denne  

 fritagelsesbestemmelse i momsloven side 1978. Han havde hertil anført,  

 at i bemærkningerne til momsloven i 1967 var massage undtaget fra de  

 momspligtige ydelser, hvilket loven i 1978 ikke ansås at have  

 ændret ved.
Der var således ved implementeringen af 6.  

 momsdirektiv i 1978 og senere i 1994 ikke sket en afgrænsning af de  

 behandlingsformer, der tidligere var momsfritaget.
Det var herefter  

 anført, at 6. momsdirektiv ikke kunne skabe pligter for borgeren, men  

 alene kunne skabe rettigheder.
Der var henvist til EF-ret af Gulmann og  

 Hagel-Sørensen side 140 samt EF-dommen  C 8/81, Becker.
Det var  

 tillige anført, at i bemærkningerne til bestemmelsen i 1994 blev  

 henvist til gældende praksis.
Praksis var bl.a. kommet til udtryk i  

 domsforlig i 1987 ved Østre Landsret, der resulterede i en udtalelse  

 fra Tolddepartementet Dep. 1988.1054, hvorefter akapunkturbehandling med  

 lægelig supervision blev anset for lægevirksomhed.
Det var tillige anført, at i henhold til ordlyden af bestemmelsen  

 måtte fysioterapi kunne tillægges selvstændig betydning,  

 idet der ikke var nævnt autoriseret fysioterapeut.
Han havde hertil  

 anført, at klageren udførte fysioterapi i ordbogens forstand,  

 idet fysioterapi ifølge ordbogen var behandling og genoptræning  

 af kroppen f.eks. ved massage og gymnastik.
Det var videre gjort gældende, at klageren mere end opfyldte de  

 minimumskrav til uddannelsen, som Sundhedsstyrelsen havde opstillet, ligesom  

 det var bemærket, at klinikken også tilbød zoneterapi og  

 akupunktur under lægelig supervision.
Det var endvidere anført,  

 at klinikken havde virket siden 1987 og i perioden indtil efteråret  

 1997 som momsfri virksomhed.
Det var endelig anført, at der intet sted  

 fremgik noget om minimumskrav til behandlerens uddannelse, autorisation,  

 tilskud fra det offentlige som betingelse for momsfritagelse.
 Told- og Skattestyrelsen havde indstillet ansættelsen  

 stadfæstet.
 Landsskatteretten udtalte:
 I henhold til momslovens § 4 skulle der betales afgift af varer og  

 ydelser, der blev leveret mod vederlag her i landet.
 I henhold til momslovens § 13, stk. 1, nr. 1, fritoges dog følgende  

 varer og ydelser for afgift:
"Hospitalsbehandling og lægevirksomhed, herunder kiropraktik,  

 sysioterapi og anden egentlig sundhedspleje samt tandlæge- og anden  

 dentalvirksomhed." I henhold til 6. momsdirektivs artikel 13, punkt A, nr. 1, litra b og c,  

 fritoges følgende virksomheder af almen interesse:
 " b) Hospitalsbehandling og pleje samt transaktioner i nær  

 tilknytning hertil, udført af offentligretlige organer, eller under  

 sociale betingelser for sådanne organer, af hospitaler, centre for  

 lægebehandling og diagnostik og andre lignende behørigt  

 anerkendte institutioner.
c) behandling af personer som et led i udøvelse af  

 lægegerning og dertil knyttede erhverv, som fastsat at den  

 pågældende medlemsstat." Retten bemærkede, at momsfritagelsesbestemmelserne i henhold til  

 fast praksis fra EF-domstolen skulle fortolkes indskrænkende.
 Retten fandt, at aktiviteterne i klinikken ikke var momsfritaget som anden  

 egentlig sundhedspleje, jf. momslovens § 13, stk. 1, nr. 1. Retten  

 henså herved til, at momsfritagelsesbestemmelsen skulle fortolkes i  

 overensstemmelse med direktivbestemmelsen.
Momsfritagelse fandtes på den anden baggrund at forudsætte en  

 form for offentlig sundhedsfaglig godkendelse af virksomheden, f.eks. ved  

 autorisation eller ved, at Sundhedsstyrelsen konkret havde anerkendt, at den  

 pågældende virksomheds aktivitet kunne anses som anden egentlig  

 sundhedspleje.
Retten bemærkede hertil, at Sundhedsstyrelsens  

 fastlæggelse af minimumskrav til uddannelse ikke var  

 tilstrækkelig til at anse virksomheden som omfattet af "anden egentlig  

 sundhedspleje" i momslovens forstand, idet der udover den  

 pågældendes uddannelsesmæssige baggrund tillige måtte  

 foretages en bedømmelse af den pågældende virksomhed.  

 Retten fandt ikke, at Sundhedsstyrelsen ved udtalelse af 27. august 1999  

 konkret havde anerkendt virksomheden i klinikken som anden egentlig  

 sundhedspleje.
 Sundhedsstyrelsen havde i en udtalelse af 18. januar 1990 angivet  

 følgende:
 "Retningslinier for lægers benyttelse af medhjælp:
Sundhedsstyrelsen har i de senere år konstateret flere  

 tilfælde, hvor læger er gået i "samarbejde" med  

 lægfolk på en sådan måde, at patienter og andre har  

 fået opfattelsen af, at behandlingen sker på lægens ansvar  

 uden at den alternative behandler reelt har fungeret som lægens  

 medhjælp.
Dette er typisk sket med henblik på at  

 lovliggøre den alternative behandlers anvendelse af  

 behandlingsmetoder, som almindeligvis kun lovligt kan udføres af  

 læger, f.eks. nåleakupunktur.
 På denne baggrund skal Sundhedsstyrelsen indskærpe  

 lægens pligt til i henhold til lægelovens § 6, stk. 1, at udvise  

 omhu og samvittighedsfuldhed ved benyttelse af medhjælp og i det  

 følgende skal kravene til opfyldelsen af denne forpligtigelse  

 præciseres:
Under benyttelse af medhjælp i patientbehandlinger påtager  

 lægen sig det fulde ansvar for behandlingen.
Lægen er herunder  

 ansvarlig for diagnostik, indikation for behandlingen, at føre ordnede  

 optegnelser over behandlingen m.v.
 Såfremt ovennævnte krav opfyldes, kan lægen delegere  

 opgaver fra sit lægelige virksomhedsområde til en  

 ikke-lægelig behandler.
Såfremt ovenstående retningslinier ikke følges, vil  

 lægen - alt efter omstændighederne - kunne ifalde ansvar efter  

 lægelovens og/eller straffelovens bestemmelser." Ved den momsmæssige bedømmelse af, om en person i  

 lægelovens forstand kan anses som medhjælp for en læge.  

 fandt retten, at det måtte være en betingelse, at de ovenfor af  

 Sundhedsstyrelsen angivne betingelser for lægens tilsyn, var opfyldt.  

 Retten fandt endvidere, at det for momsfritagelse af en læges  

 medhjælp yderligere var en betingelse, at der var tale om behandlinger  

 m.v., som efter lægeloven alene måtte foretages af læger.  

 De her omhandlede behandlinger med muskelterapi fandtes ikke at opfylde denne  

 betingelse.
For så vidt angik klagerens akupunkturbehandlinger,  

 måtte den indgåede supervisionsaftale derimod medføre, at  

 klageren derved blev anset for at være lægens medhjælp.  

 Retten fandt således i overensstemmelse med styrelsens udtalelse i  

 sagen, at der var momsfrihed for disse behandlinger.
Det fremgik, at klagerens behandlinger i et vist omfang var sket efter  

 henvisning/anbefaling fra læger.
Retten fandt ikke grundlag for at anse  

 behandlinger på baggrund af sådanne henvisninger/anbefalinger som  

 anden egentlig sundhedspleje i momslovens forstand, og fandt derfor ikke  

 grundlag for at momsfritage disse behandlinger.
Der var herved lagt  

 vægt på, at en eller flere lægers skøn over  

 behandlingens effekt ikke kunne sidestilles med en offentlig sundhedsfaglig  

 godkendelse af den pågældende virksomhed.
Den påklagede afgørelse blev stadfæstet, idet der dog  

 så vidt angik akupunkturbehandlinger udført som lægens  

 medhjælp blev godkendt momsfritagelse.
Den talmæssige  

 opgørelse ville blive foretaget hos told- og skatteregionen.
