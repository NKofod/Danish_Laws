Nr BSF 31 Forslag til folketingsbeslutning om ophævelse af grundskyld for  

 erhvervsejendomme m.fl.
Fremsat af Niels Højland (FP) Kim Behnke (FP) Tom Behnke (FP) Aage  

 Brusgaard (FP) Jan Køpke Christensen (FP) Kirsten Jacobsen (FP) Annette Just  

 (FP) den 23. oktober 1997 Folketinget opfordrer regeringen til inden den 1. januar 1998 at fremsætte  

 lovforslag om ændring af lov om beskatning til kommunerne af faste ejendomme,  

 der indebærer, at den kommunale og amtskommunale grundskyld for  

 erhvervsejendomme m.fl. ophæves.
 Afgiftspligtige grundværdier, der særskilt er fastsat for stuehuse med  

 tilhørende grund, skal ikke være omfattet af afskaffelsen af grundskyld.  

 Endvidere skal afskaffelsen af grundskyld kun omfatte den del af  

 grundværdien, der kan henføres til erhvervsmæssige formål, hvis kun en del af  

 en ejendom anvendes til sådanne formål.
Bemærkninger til forslaget Almindelige bemærkninger Indledning Beslutningsforslaget er fremsat i forlængelse af og bygger på et senest i  

 folketingsåret 1994-95 fremsat forslag fra Fremskridtspartiet til lov om  

 ændring af lov om beskatning til kommunerne af faste ejendomme. (Ophævelse af  

 grundskyld for erhvervsejendomme m.v.) (se Folketingstidende 1994-95,  

 forhandlingerne s. 1195, 2114, 5149 og 5289, tillæg A s. 892 og tillæg B s.  

 457).
Formålet med beslutningsforslaget Hovedsigtet med beslutningsforslaget er at få ændret lov om beskatning til  

 kommunerne af faste ejendomme (ejendomsskatteloven), så der ikke skal betales  

 ejendomsskat af jord, der anvendes til erhvervsmæssige formål.
Hensigten er  

 at lette erhvervslivet for en skattebyrde og dermed skabe bedre vilkår for  

 virksomhederne, styrke konkurrenceevnen og beskæftigelsen m.v.
Baggrunden for beslutningsforslaget Dansk erhvervsliv har igennem mange år haft svære økonomiske kår. Årsagen  

 er bl.a. virksomhedernes mange og alt for høje omkostninger, der ligger på  

 erhvervslivet som et tungt åg.
Skatter på produktionsapparatet frarøver  

 produktionen kapital, som kunne have været brugt til investeringer i maskiner  

 og arbejdspladser m.v.
 En ophævelse af grundskylden på erhvervsjord er en af de mange lettelser i  

 skattebyrden for virksomhederne, som er nødvendige for at forbedre dansk  

 erhvervslivs konkurrenceevne, og som på sigt kan føre til en øget  

 beskæftigelse til gavn for alle i det danske samfund.
Også for landbruget vil forslaget få særlig betydning.
Grundskylden er en  

 væsentlig omkostning for landbruget og dræner landbruget for kapital, der  

 kunne have været anvendt bedre i produktionen eller til nedbringelse af gæld  

 og dermed en styrkelse af konsolideringen.
Det er fuldstændig urimeligt med  

 særbeskatning på produktionsmidlerne, når der f.eks. heller ikke er skat på  

 maskiner i andre dele af erhvervslivet.
Både erhvervslivet og landbruget står over for mange nye udfordringer.
Der  

 foregår til stadighed moderniseringer og strukturtilpasninger og andre  

 tilpasninger til de stigende krav, herunder miljøkrav.
Det gælder både krav  

 fra EU og danske særbyrder.
Et til stadighed voksende og kvælende bureaukrati  

 og papirvælde nødvendiggør, at vort erhvervsliv og herunder landbruget lettes  

 for en række gamle, forældede skatter og krav, når nye indføres.
 Erhvervslivet og landbruget er gennem de senere år blevet pålagt store  

 byrder i form af bl.a. miljøinvesteringer og CO2-afgift, men lettelserne er  

 det så som så med.
 En lettelse i virksomhedernes og landbrugenes samlede skat kan være  

 medvirkende til, at flere virksomheder og landbrug får lidt bedre vilkår, og  

 øge chancerne for, at virksomhederne og landbrugene kan overleve.
Det er derfor efter forslagsstillernes opfattelse nødvendigt, at  

 erhvervslivet og landbruget ydes en håndsrækning i form af en lettelse for  

 grundskylden.
Sædvanligvis er der i dansk politik tradition for, at en  

 håndsrækning og hjælp til et erhvervsliv kommer i form af støtte og tilskud.  

 Usædvanligt er det at fjerne et skatteåg fra erhvervslivet, men det er ikke  

 mindst det, der efter forslagsstillernes opfattelse er brug for.
Den nuværende regering har i den periode, den har siddet, fået gennemført  

 adskillige reformer.
Forslagsstillerne savner forslag om, hvordan  

 erhvervslivet lettes for og ikke blokkes for omkostninger, så tilværelsen for  

 vore vareproducerende erhverv bliver bedre.
Fordeling af grundskyld For primærkommunerne er der ingen direkte opgørelse over fordelingen af  

 provenuet fra kommunal grundskyld på de enkelte ejendomskategorier.
 Ud fra Told-Skats opgørelse af afgiftspligtige grundværdier pr. 1. januar  

 1996 beregner Indenrigsministeriets økonomiske afdeling den 10. oktober 1997  

 følgende skøn over fordelingen:
For amtskommunerne er den generelle grundskyldpromille 10; for landbrug  

 5,7. For 1997 er der budgetteret med følgende provenu for de 14 amtskommuner  

 (dvs. excl.
København og Frederiksberg) Budgetteret grundskyld 1997, amtskommuner excl.
Kbh. og Fr.berg * Indenrigsministeriets beregning af afgiftspligtige grundværdier for  

 erhverv dækker over fabrik, lager, ren forretning, ejerlejlighed med ren  

 forretning, ejerlejlighed med fabrik og lager, visse erhvervsejendomme, ren  

 fabrik på fremmed grund, fabrik og lager på fremmed grund.
 Forslagsstillerne gør opmærksom på, at ovenstående beregninger ikke til  

 fulde viser konsekvensen af forslaget, men nærmere giver et skøn.  

 Forslagsstillerne har modtaget ovenstående beregninger ved henvendelse til  

 Indenrigsministeriet og herved fået oplyst, at de er de på nuværende  

 tidspunkt tilgængelige beregninger, der ville kunne give en ide om, hvilke  

 økonomiske konsekvenser beslutningsforslaget er udtryk for.
Erhvervsejendomme m.fl., der omfattes af forslaget Ved erhvervsejendomme m.fl. tænker forslagsstillerne på ejendomme, der  

 anvendes erhvervsmæssigt til kontor, forretning, hotel, fabrik, værksted og  

 lignende øjemed, samt ejendomme, der anvendes erhvervsmæssigt til landbrug,  

 skovbrug, gartneri, planteskole eller frugtplantage.
De afgiftspligtige  

 grundværdier, der særskilt er fastsat for stuehuse med tilhørende grund og  

 have, er ikke omfattet.
Hvis kun en del af en ejendom anvendes til  

 erhvervsmæssige formål, skal afskaffelsen af grundskyld kun omfatte den del  

 af grundværdien, der kan henføres til erhvervsmæssige formål.
 Fremskridtspartiet mener, at offentlige besparelser har stor værdi for  

 samfundet, en sund vækst i erhvervslivet, specielt i de mindre virksomheder.  

 I landbruget og inden for gartneri, som belastes forholdsmæssigt meget, vil  

 ophævelse af grundskyld for erhvervsejendomme betyde øgede chancer for  

 overlevelse til gavn for samfundsøkonomien.
 Afskaffelse af skatten giver derfor næppe noget nettotab for det  

 offentlige.
Skriftlig fremsættelse Niels Højland (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af grundskyld for  

 erhvervsejendomme m.fl.
(Beslutningsforslag nr.
B 31).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
