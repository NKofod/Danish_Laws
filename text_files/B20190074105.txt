Bekendtgørelse om tilskud til indsamling af affald på de danske strande I medfør af tekstanmærkning nr. 106, stk. 1, ad 24.54.70. til § 24 på finansloven for 2019 fastsættes:
Kapitel 1 Formål og område § 1. Tilskud til rensning af de danske strande har til formål at bidrage til lokale, frivilligfunderede initiativer til rengøring af de danske strande for plastik og andet affald ved at yde tilskud til materialeanskaffelse, ledelse og organisering.
 § 2. I denne bekendtgørelse forstås ved strande alle offentligt ejede vandkantsnære arealer ved kyster eller søer, f.eks. badestrande, søbredder, havbunden tæt ved kysten.
 § 3. Tilskud kan gives til private personer, selskaber, foreninger, selvejende institutioner, organisationer, offentlige virksomheder, offentlige-private partnerskaber, kommuner og offentlige institutioner.
 Stk. 2. Der kan ikke ydes tilskud til aktiviteter, som ansøgeren er forpligtet til at udføre efter anden lovgivning.
 § 4. Der kan gives tilskud til hel eller delvis dækning af udgifter til materialeanskaffelse, ledelse og organisering, herunder:
 1) Udgifter til leje af større materiel, instrumenter og udstyr i det tidsrum og i det omfang, det anvendes til initiativet.
 2) Udgifter til leje af lokaler.
 3) Udgifter til anskaffelse af mindre materiel, instrumenter, materialer til indsamling og udstyr til brug for initiativet.
 4) Udgifter til konsulentbistand og tilsvarende tjenester i begrænset omfang til brug for initiativet.
 5) Udgifter afledt direkte af initiativet, herunder udgifter til afholdelse af møder, revision af omkostninger og regnskab samt rejseudgifter for ledelsen af projektet.
 6) Udgifter til transport af materialer, forsyninger og diverse produkter i direkte tilknytning til initiativet.
 7) Udgifter til lettere forplejning af frivillige i forbindelse med indsamling og udgifter i forbindelse med rekrutteringskampagner.
 8) Udgifter til koordinering af forskellige lokalt baserede initiativer fra samme ansøger.
Stk. 2. Der kan i særlige tilfælde ydes tilskud til anskaffelse af større materiel, instrumenter og udstyr, f.eks. en trailer (påhængsvogn), hvis der er tale om et initiativ, der forløber over en længere periode.
Ansøgeren skal godtgøre, at anskaffelse af det pågældende materiel el.lign. er mere økonomisk rentabelt end leje heraf, og at der er tale om et længerevarende initiativ.
 Stk. 3. Der gives som udgangspunkt ikke tilskud til dækning af udgifter til varige bygningsmæssige foranstaltninger, udgifter til køb af grunde og lignende.
 Stk. 4. Der kan ydes tilskud på op til 500.000 kr.
 Stk. 5. Tilskud prioriteres efter initiativets omfang og størrelse, idet et initiativ, der strækker sig over et større areal og længere tid samt i højere grad skaber lokalt engagement, går forud for mindre initiativer.
 § 5. Tilskud kan sammenlægges med støtte ydet fra andre lokale, regionale, nationale eller EU-ordninger til dækning af op til 100 % af de tilskudsberettigede udgifter i det omfang, dette er foreneligt med de pågældende støtteordninger.
Kapitel 2 Administration af ordningen § 6. Miljøstyrelsen prioriterer anvendelsen af midlerne inden for finanslovens rammer for pulje til rengøring af de danske strande.
 § 7. Miljøstyrelsen træffer afgørelse efter denne bekendtgørelse.
 Stk. 2. Miljøstyrelsens afgørelser kan ikke påklages til anden administrativ myndighed.
 § 8. Offentlige institutioner m.v., der ved siden af deres primære ikke-økonomiske aktiviteter også udøver økonomiske aktiviteter, skal adskille de to former for aktiviteter samt deres udgifter og finansiering således, at krydssubsidiering undgås.
 § 9. Ansøgning med tilhørende budget for det påtænkte initiativ skal sendes til Miljøstyrelsen, og der skal anvendes et ansøgningsskema, som findes på Miljøstyrelsens hjemmeside.
 Stk. 2. For ansøgning om tilskud på over 100.000 kr. skal ansøgningen desuden vedlægges en beskrivelse af initiativet.
§ 10. Ansøgningen skal underskrives af den, der afholder udgifterne i forbindelse med initiativet.
Ansøgningen skal indeholde følgende oplysninger:
 1) Ansøgers navn, adresse, telefonnummer, e-mailadresse og bank- eller girooplysninger.
 2) Ved initiativer med flere deltagere skal ansøgeren angive én deltager, som er ansvarlig over for Miljøstyrelsen for alle dele af initiativet.
3) Budget og tidsplan for initiativet.
Budgettet skal opstilles således, at de enkelte udgiftsarter fremgår.
 4) Oplysninger om, hvorvidt der til det pågældende initiativ søges, og evt. er truffet afgørelse om tilskud efter anden lovgivning eller er modtaget andre tilskud.
 Stk. 2. Miljøstyrelsen kan forlange yderligere oplysninger.
Stk. 3. Miljøstyrelsen fastsætter fire ansøgningsperioder om året, der offentliggøres på Miljøstyrelsens hjemmeside.
I 2019 fastsættes kun en ansøgningsperiode.
Stk. 4. Miljøstyrelsen afviser ansøgninger, som modtages uden for de i stk. 3 nævnte perioder.
Miljøstyrelsen kan afvise ansøgninger, der ikke indeholder de i stk. 1 omhandlede oplysninger, eller hvor Miljøstyrelsens anmodning om yderligere oplysninger efter stk. 2 ikke efterkommes.
 § 11. Miljøstyrelsen kan indhente oplysninger fra og høre relevante myndigheder, fonde og foreninger m.v., før Miljøstyrelsen træffer afgørelser om tilskud til initiativer.
§ 12. Ved Miljøstyrelsens afgørelse af, om tilskud kan gives, kan Miljøstyrelsen lægge vægt på, om initiativet 1) skaber lokalt engagement, 2) har opnået tilskud eller støtte fra anden side, 3) tidsmæssigt er planlagt hensigtsmæssigt og 4) har et realistisk budget og tidsplan.
 Stk. 2. Miljøstyrelsen kan desuden lægge vægt på, i hvilket omfang aktiviteterne øges eller udføres hurtigere, hvis Miljøstyrelsen giver et tilskud.
 § 13. Der kan ikke ydes tilskud til aktiviteter eller dele deraf, der er påbegyndt, før tilsagn er meddelt.
Stk. 2. Ansøgere, der har fået tilsagn om tilskud, skal inden en af Miljøstyrelsen fastsat frist meddele, om tilsagnet vil blive udnyttet.
Såfremt Miljøstyrelsen ikke inden for den fastsatte frist modtager meddelelse om, at tilsagnet vil blive udnyttet, bortfalder tilsagnet.
 § 14. Miljøstyrelsen kan fastsætte vilkår for tilsagn om tilskud, herunder om reduktion i tilskuddet, såfremt tilskud fra anden side eller indtægter i forbindelse med initiativet efterfølgende viser sig at overstige det forudsatte ved tildelingen af tilskud efter denne bekendtgørelse.
 § 15. Efter initiativets gennemførelse skal tilskudsmodtageren i overensstemmelse med Miljøstyrelsens anvisninger give oplysninger om de indsamlede mængder af affald og eventuelt typen af affald, der er indsamlet.
§ 16. Tilskudsmodtageren skal underrette Miljøstyrelsen om ethvert forhold, der har betydning for meddelelse af tilsagn og udbetaling af tilskud, og for Miljøstyrelsens kontrol med, at de fastsatte vilkår overholdes, herunder underrette Miljøstyrelsen om tilskud modtaget efter anden lovgivning og give Miljøstyrelsen adgang til kontrol af initiativet.
Miljøstyrelsen kan indhente oplysninger til kontrol af initiativet.
 § 17. Tilskudsmodtagere, der modtager mere end 100.000 kr. i tilskud, skal medvirke ved en eventuel ekstern evaluering og ved information om initiativet.
 § 18. Tilskuddet kan først udbetales, når tilskudsmodtageren efter Miljøstyrelsens anvisninger dokumenterer, at initiativet er gennemført i overensstemmelse med tilsagnet, og alle udgifter er afholdt, jf. dog stk. 2 og 3.
 Stk. 2. Miljøstyrelsen kan bestemme, at tilskud udbetales i rater, der modsvarer de faktisk afholdte udgifter.
 Stk. 3. Miljøstyrelsen kan bestemme, at tilskuddet forudbetales i rater.
Stk. 4. Dokumentationen skal angive samtlige udgifter og indtægter ved initiativet i form af en specificeret regnskabsoversigt, der som minimum er i overensstemmelse med budgettets specifikationer efter Miljøstyrelsens nærmere anvisninger.
Samtlige regnskabsbilag kan kræves indsendt til gennemsyn.
 Stk. 5. Regnskabet for et initiativ, hvor der er ydet tilskud på under 100.000 kr., skal attesteres af ansøgeren ved erklæring på tro og love.
 Stk. 6. Hvor der er ydet tilskud på mellem 100.000 kr. og 250.000 kr., skal en godkendt revisor udføre review og afgive en reviewerklæring på projektregnskabet.
 Stk. 7. Hvor der er ydet tilskud på over 250.000 kr., skal en godkendt revisor udføre revision og afgive en revisionserklæring på projektregnskabet.
§ 19. Miljøstyrelsen kan træffe afgørelse om, at tilsagn om tilskud helt eller delvist bortfalder, hvis 1) ansøger ikke overholder sin medvirkens- og oplysningspligt efter §§ 15-18, 2) ansøgeren har afgivet urigtige eller vildledende oplysninger eller fortiet oplysninger af betydning for afgørelsen, eller 3) betingelserne for at yde tilsagn ikke længere er til stede.
 Stk. 2. Hvis tilskuddet er udbetalt, kan tilskuddet eller dele heraf kræves tilbagebetalt.
Kapitel 3 Ikrafttræden § 20. Bekendtgørelsen træder i kraft den 1. august 2019 og ophæves automatisk den 31. december 2022, medmindre andet bestemmes inden denne dato.
