Bekendtgørelse om kommunal og regional udbudsstrategi og opfølgningsredegørelse I medfør af § 62 b, stk. 2, og § 62 c, stk. 3, i lov om kommunernes styrelse, jf. lovbekendtgørelse nr. 581 af 24. juni 2009 og § 33, stk. 2, og § 35, stk. 3, i lov om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab (regionsloven), jf. lovbekendtgørelse nr. 693 af 3. juli 2009, fastsættes:
Kapitel 1 Udbudsstrategiens indhold § 1. Efter kommunestyrelseslovens § 62 b, stk. 1, 1. pkt., og regionslovens § 33, stk. 1, 1. pkt., skal kommunalbestyrelsen og regionsrådet inden udgangen af funktionsperiodens første år i en udbudsstrategi vurdere, på hvilke driftsområder udbud påtænkes anvendt, og hvordan anvendelsen af udbud kan øges.
 § 2. Kommunalbestyrelsens og regionsrådets udbudsstrategi skal blandt andet indeholde:
 1) En oversigt over de driftsområder, på hvilke kommunalbestyrelsen og regionsrådet påtænker at anvende udbud.
 2) Konkrete mål for konkurrenceudsættelse af driftsopgaver, herunder for særligt udbudsegnede opgaver.
 3) En beskrivelse af de initiativer, kommunalbestyrelsen og regionsrådet vil tage i anvendelse for at nå de i nr. 2 fastsatte mål.
Kapitel 2 Opfølgningsredegørelsens indhold § 3. Efter kommunestyrelseslovens § 62 c, stk. 1, 1. pkt., og regionslovens § 35, stk. 1, 1. pkt. skal kommunalbestyrelsen og regionsrådet inden udgangen af 3. kvartal i det år, hvori valg til kommunalbestyrelser og regionsråd finder sted, redegøre for, hvordan kommunalbestyrelsen og regionsrådet følger op på udbudsstrategien.
 § 4. Efter kommunestyrelseslovens § 62 c, stk. 2, og regionslovens § 35, stk. 2, skal redegørelsen efter § 3 indeholde oplysninger om udbud af opgaver, der er gennemført i den pågældende valgperiode, samt oplysninger om varetagelsen af de opgaver, som kommunen og regionen efter en udbudsforretning udfører for sig selv.
 § 5. Kommunalbestyrelsens og regionsrådets opfølgningsredegørelse skal blandt andet indeholde:
 1) Oplysninger om aktuel status for opfyldelsen af de konkrete mål, herunder for opfyldelsen af mål for særligt udbudsegnede opgaver.
 2) En evaluering af de initiativer, som er taget i anvendelse for at nå målene.
 3) En vurdering af behovet for ændring af mål eller initiativer.
4) Redegørelse for, hvilke opgaver der efter udbud er udliciteret i den pågældende valgperiode.
For opgaver, som hidtil har været varetaget af kommunen eller regionen, og som efter udbud er udliciteret i valgperioden, og hvis økonomiske omfang overstiger 3 mio. kr. om året for kommuner og 15 mio. kr. om året for regioner, skal desuden oplyses:
 a) Opgavens økonomiske omfang opgjort på årsbasis.
 b) Hvem der er underskrevet konktakt med i forbindelse med udbuddet.
 c) Hvorvidt kommunen eller regionen selv har afgivet bud på udførelsen af opgaven.
5) Redegørelse for den kommunale og regionale opgavevaretagelse i de situationer, hvor kommunalbestyrelsen eller regionsrådet efter en udbudsforretning har valgt fortsat at varetage opgaven selv på grundlag af afgivelse af eget bud på udførelsen af opgaven.
Redegørelsen skal indeholde oplysninger om væsentlige afvigelser i kommunens eller regionens opgavevaretagelse i forhold til omkostninger og indhold i det af kommunen eller regionen afgivne bud på udførelsen af opgaven.
Kapitel 3 Offentliggørelse § 6. Udbudsstrategien og opfølgningsredegørelsen skal offentliggøres, jf. kommunestyrelseslovens § 62 a, stk. 1, 2. pkt., og § 62 c, stk. 1, 2. pkt., og regionslovens § 33, stk. 1, 2. pkt. og § 35, stk. 1, 2. pkt.
Kapitel 4 Ikrafttræden § 7. Bekendtgørelsen træder i kraft den 1. januar 2010.
