Ankestyrelsens principafgørelse D-15-03 om ny arbejdsprøvning - dagpenge - genoptagelse Resume:
 Dagpengeudbetalingen blev standset fordi ansøger ikke havde medvirket ved kommunens opfordring til at deltage i hensigtsmæssig optræning for at genvinde sin arbejdsevne.
 Spørgsmålet om retten til at få genoptaget udbetalingen af dagpenge ca. en uge senere, hvor ansøger begyndte i en ny arbejdsprøvning, blev hjemvist til kommunen med henblik på at træffe afgørelse om ansøgers ret til dagpenge fra det tidspunkt, hvor den nye arbejdsprøvning begyndte.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 8, stk. 1, nr. 1 Lov om sygedagpenge - lov nr. 563 af 9. juni 2006 - § 21, stk. 1, nr. 1 Sagsfremstilling:
 Ansøger havde tidligere været beskæftiget i vaskeri på et plejehjem frem til sygemelding i juli 2001. Ansøger blev godkendt som revalidend i december 2001, og blev optaget på en revalideringsinstitution i februar 2002. Ansøger havde et ringe fremmøde på institutionen og i starten af april 2002 meddelte hun, at hun ikke ønskede at fortsætte på institutionen, på trods af kommunens opfordring til at fortsætte arbejdsprøvningen.
 Kommunen meddelte herefter, at udbetaling af dagpenge ville stoppe med udgangen af april 2002, jf. § 8, stk. 1, nr. 1.
Medio april 2002 begyndte kommunen at undersøge, om ansøger kunne komme i arbejdsprøvning i en virksomhed med udlejning af klapvogne.
Ansøger startede i arbejdsprøvning 6. maj 2002.
 Sagen blev behandlet i principielt møde til belysning af praksis ved anvendelsen af dagpengelovens § 8, stk. 1, nr. 1.
 Afgørelse:
 Kommunen havde ret til at stoppe udbetalingen af sygedagpenge med virkning fra 30. april 2002.
 Ankestyrelsen hjemviste samtidig sagen til kommunen med henblik på at træffe afgørelse om ansøgers eventuelle ret til sygedagpenge fra den 6. maj 2002, hvor hun påbegyndte arbejdsprøvning.
 Begrundelsen for afgørelsen var, at hun ikke havde medvirket ved kommunens opfordring til at deltage i hensigtsmæssig optræning på revalideringsinstitutionen for at genvinde sin arbejdsevne, jf. § 8, stk. 1, nr. 1.
 Ankestyrelsen lagde vægt på, at hun ved opfølgningsmøde i kommunen den 4. april 2002 gav udtryk for, at hun ikke ønskede at vende tilbage til revalideringsinstitutionen til fortsat arbejdsprøvning på grund af smerter i sin højre arm.
 Derudover ansås hendes medvirken til arbejdsprøvningen for nødvendig for at få en vurdering af hendes arbejdsevne.
 Begrundelsen for afgørelsen om hjemvisning var, at det af § 8, stk. 1, nr. 1 fremgår, at retten til dagpenge bortfalder, så længe den sikrede nægter mod lægens eller kommunens opfordring at deltage i hensigtsmæssig optræning for at genvinde arbejdsevnen.
 Ankestyrelsen tiltrådte det sociale nævns afgørelse vedrørende standsning af dagpenge med virkning fra 30. april 2002, men hjemviste samtidig sagen til kommunen med henblik på at træffe afgørelse om hendes eventuelle ret til dagpenge fra 6. maj 2002.
