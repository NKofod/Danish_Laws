Kontanthjælp - tandbehandling - uden midler - behovsbedømmelse1)2) En gift mand, som havde en månedlig nettoindtægt på 8.500 kr. og faste udgifter på 3.961 kr. månedlig, fandtes ikke berettiget til hjælp til betaling af en tandlægeregning på 7.219 kr.
 Ankestyrelsen tiltrådte social- og sundhedsforvaltningens afslag på hjælp efter en samlet vurdering af ansøgerens indtægter og udgifter og lagde herunder vægt på, at ansøgeren var i arbejde til normal løn.
 REDEGØRELSE FOR SAGEN:
En gift mand med to børn under 18 år søgte om hjælp til betaling af en tandlægeregning på 7.219 kr.
Ansøgerens månedlige nettoindtægt udgjorde ca. 8.500 kr.
De faste udgifter udgjorde 3.961 pr. måned.
 AFGØRELSEN, DER KLAGES OVER:
Social- og sundhedsforvaltningen gav afslag på hjælp.
Forvaltningen begrundede afgørelsen med, at størrelsen af ansøgerens nettoløn væsentlig oversteg den hjælp, der kunne have været ydet ham som hjælp i henhold til bistandsloven, såfremt han i øvrigt var uden indtægter.
 KLAGEN TIL ANKESTYRELSEN:
 Afgørelsen var indanket af ansøgeren.
 LOVGRUNDLAG:
 Bistandslovens § 46, stk. 1.
 ANKESTYRELSENS AFGØRELSE:
 Ankestyrelsen tiltræder, at social- og sundhedsforvaltningen ikke har fundet ansøgeren berettiget til hjælp efter bistandslovens § 46, stk. 1, til betaling af tandlægeregning.
Ankestyrelsens afgørelse er truffet efter en samlet vurdering af ansøgerens indtægter og udgifter.
Ankestyrelsen har herunder lagt vægt på, at ansøgeren er i arbejde til normal løn.
 1) Offentliggjort af Socialstyrelsen i SM O-002-88 15/02/1988.
 2) Overført til historisk base ved saneringsrunden oktober 1997.
