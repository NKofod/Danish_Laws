Bekendtgørelse om underretning af klageberettigede om afgørelser i sager vedrørende råstofindvinding på havet I medfør af § 26 b, stk. 6, i lov om råstoffer, jf. lovbekendtgørelse nr. 950 af 24. september 2009, som ændret ved lov nr. 1273 af 21. december 2011, fastsættes:
§ 1. Naturstyrelsens afgørelser truffet efter råstoflovens § 20, § 23 og § 24 skal meddeles til 1) adressaten for afgørelsen, 2) de, der administrativt har været inddraget i sagen, 3) offentlige myndigheder, der antages at have interesse i sagen, 4) DI, 5) Danmarks Rederiforening, 6) Foreningen af Danske Ral- og Sandsugere, og 7) Danmarks Fiskeriforening.
 Stk. 2. De i stk. 1 nævnte afgørelser meddeles endvidere til følgende foreninger og organisationer, såfremt de har anmodet Naturstyrelsen herom:
1) en berørt nationalparkfond oprettet efter lov om nationalparker, 2) lokale foreninger og organisationer, som har en væsentlig interesse i afgørelsen, 3) landsdækkende foreninger og organisationer, hvis hovedformål er beskyttelse af natur og miljø, og 4) landsdækkende foreninger og organisationer, som efter deres formål varetager væsentlige rekreative interesser, når afgørelsen berører sådanne interesser.
Stk. 3. Naturstyrelsen skal offentliggøre tilladelser efter § 20, § 23 og § 24, stk. 3, hvis afgørelserne anses for at være af større betydning eller af almindelig offentlig interesse.
Naturstyrelsen skal endvidere offentliggøre andre sådanne tilladelser, når disse ikke er af underordnet betydning, og når de må anses for at have interesse for andre klageberettigede end de, som er underrettet efter reglerne i stk. 1 og 2. Offentliggørelsen kan ske udelukkende på Naturstyrelsens hjemmeside.
Stk. 4. Bekendtgørelsen skal indeholde oplysning om 1) hovedindhold af afgørelsen, 2) det eller de steder, hvor afgørelsen er fremlagt, og 3) klageadgang.
Stk. 5. Offentliggørelse af klagemyndighedens afgørelse i en klagesag sker efter klagemyndighedens nærmere bestemmelse.
Offentliggørelsen kan ske udelukkende på klagemyndighedens hjemmeside.
 § 2. Bekendtgørelsen træder i kraft den 2. januar 2012.
 Stk. 2. Bekendtgørelse nr. 1441 af 11. december 2007 om underretning af klageberettigede om afgørelser i sager vedrørende råstofindvinding på havet ophæves.
