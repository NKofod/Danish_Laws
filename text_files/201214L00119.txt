Betænkning afgivet af Klima-, Energi- og Bygningsudvalget den 8. november 2012 Betænkning over Forslag til lov om CO2-kvoter [af klima-, energi- og bygningsministeren (Martin Lidegaard)]:
1. Ændringsforslag Klima-, energi- og bygningsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 3. oktober 2012 og var til 1. behandling den 9. oktober 2012. Lovforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og klima-, energi- og bygningsministeren sendte den 3. juli 2012 dette udkast til udvalget, jf., folketingsåret 2011-12, KEB alm. del  bilag 324. Den 3. oktober 2012 sendte klima-, energi- og bygningsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til klima-, energi- og bygningsministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin  var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 23 Af klima-, energi- og bygningsministeren, tiltrådt af udvalget:
 1) Stk. 2, 2. pkt., affattes således:
»Ved JI-projekter forstås projekter, der reducerer drivhusgasudledninger med henblik på at generere kreditter i overensstemmelse med FNs klimakonvention og Kyotoprotokollens artikel 6.« [Præcisering af begrebet JI-projekt] 2) Stk. 3 affattes således:
»Stk. 3. Tilladelse efter stk. 1 og 2 kan gives, hvis projektet skønnes at være i overensstemmelse med denne lov, kvotedirektivet og FNs klimakonvention og Kyotoprotokollen, herunder retningslinjer og procedurer vedtaget i henhold til FNs klimakonvention og Kyotoprotokollen.« [Præcisering af grundlaget for at give tilladelse efter stk. 1 og 2] Til § 38 3) Paragraffen affattes således:
 »§ 38. Loven træder ikraft den 1. januar 2013, jf. dog stk. 2.
Stk. 2. § 5 og § 31 træder i kraft dagen efter bekendtgørelsen i Lovtidende.« [Delvis ændring af tidspunkt for ikrafttræden] Til § 39 4) I stk. 1 indsættes som 3. pkt.:
»§ 15, stk. 5, og § 21 i lov om CO2-kvoter, jf. lovbekendtgørelse nr. 1222 af 15. oktober 2010, finder fortsat anvendelse på statens bortauktionering eller salg af kvoter hidrørende fra perioden 2008-2012.« [Opretholdelse af hjemmel til at sælge kvoter fra perioden 2008-2012] Bemærkninger Til nr. 1 Det foreslås at indsætte en definition af JI-projekter, da bestemmelsen vedrører disse.
Formålet er en præcisering af bestemmelsens anvendelsesområde.
Det følger herefter af lovforslaget, at der ved JI-projekter forstås projekter, der reducerer drivhusgasudledninger med henblik på at generere kreditter i overensstemmelse med FNs klimakonvention og Kyotoprotokollens artikel 6.
Herudover udgår kriterierne for, at ministeren kan imødekomme en ansøgning om godkendelse af JI-projekter, som påtænkes udført i Danmark.
Det skyldes, at disse i det fremsatte lovforslag fremgår af både stk. 2 og 3. Med dette ændringsforslag vil kriterierne for godkendelse blive samlet i stk. 3, jf. også ændringsforslag nr. 2.
Til nr. 2 Det foreslås at præcisere regelgrundlaget for godkendelse af ansøgninger efter stk. 1 og 2, hvorefter der alene sker en vurdering af, om projektet er i overensstemmelse med denne lov, kvotedirektivet og FNs klimakonvention og Kyotoprotokollen, herunder retningslinjer og procedurer vedtaget i henhold til FNs klimakonvention og Kyotoprotokollen.
Med forslaget er det ikke længere en betingelse for tilladelse efter lovens § 23, at projektet generelt overholder dansk lovgivning, EU-retten og internationale forpligtelser, da dette falder uden for ministerens område at kunne vurdere.
Det følger af § 23, stk. 2, i lovforslaget som fremsat og af den gældende lov om CO2-kvoter, at projekter kan godkendes, hvis projektet skønnes at være i overensstemmelse med dansk klimastrategi.
Da der ikke længere foreligger en dansk klimastrategi, er det ikke retvisende at henvise til en sådan i kriterierne for godkendelse efter § 23, stk. 2, hvorfor denne betingelse foreslås at udgå.
Til nr. 3 Det foreslås, at § 5 og § 31 træder i kraft dagen efter bekendtgørelsen i Lovtidende.
Det følger af § 5, at klima-, energi- og bygningsministeren træffer afgørelse om, hvorvidt en given produktionsenhed eller aktivitet er omfattet af loven, og § 31 regulerer klageadgangen for bl.a. denne bestemmelse.
Det følger af de nye regler, at visse virksomheder, som hidtil har været omfattet af den gældende kvotelov, fremover ikke vil være omfattet af kvotesystemet.
Der er tale om visse produktionsenheder, som helt eller delvis bruger biomasse som brændsel, eller som har anlæg med en nominel indfyret termisk effekt på under 3 MW, og som efter de reviderede opgørelsesmetoder efter § 8 derfor ikke vil være omfattet af kvoteordningen, for så vidt angår drivhusgasudledninger fra og med den 1. januar 2013. Virksomhederne vil dog fortsat have forpligtelser i 2013 i medfør af den gældende kvotelov, for så vidt angår drivhusgasudledninger i 2012.
 Virksomheder, som er omfattet af kvoteloven er også omfattet af EUs forordning om EUs kvoteregister (Kommissionens forordning (EU) nr. 1193/2011 af 18. november 2011 om oprettelse af et EU-register for handelsperioden, der starter den 1. januar 2013, og efterfølgende handelsperioder for EUs emissionshandelsordning i henhold til Europa-Parlamentets og Rådets direktiv 2003/87/EF og Europa-Parlamentets og Rådets beslutning nr. 280/2004/EF). For at sikre, at de virksomheder, som i dag er omfattet af kvoteordningen, men som ikke skal være det fremover, ikke skal være omfattet af forpligtelser i medfør af reglerne for kvoteregisteret frem til medio 2014, er det nødvendigt, at klima-, energi- og bygningsministeren inden årets udgang træffer afgørelse om disse virksomheders udtræden af kvoteordningen, for så vidt angår udledninger fra og med den 1. januar 2013.
Til nr. 4 Det foreslås, at § 15, stk. 5, og § 21 i den gældende lov om CO2-kvoter fortsat finder anvendelse efter lovens ophævelse pr. 1. januar 2013. Disse bestemmelser er hjemmelen til, at ministeren kan bortauktionere eller sælge overskydende kvoter fra perioden 2008-2012. Baggrunden for ændringsforslaget er, at det er muligt at handle CO2-kvoter fra denne periode frem til den 30. april 2013. Det vil være vanskeligt at nå at bortauktionere eller sælge disse kvoter inden udgangen af  2012. Derfor foreslås det at give ministeren hjemmel til at kunne bortauktionere eller sælge kvoter fra 2008-2012 i den første del af 2013.
Julie Skovsby (S) Jens Joel (S) Karin Gaardsted (S) Ole Hækkerup (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Linda Kristiansen (RV) Steen Gade (SF) fmd.
Jesper Petersen (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Henrik Høegh (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kim Christiansen (DF) Villum Christensen (LA) Mike Legarth (KF) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 7 Bilagsnr.
