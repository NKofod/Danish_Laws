Ankestyrelsens principafgørelse O-34-84 om opholdskommunerefusion - afløsning Resume:
 Administrationsgebyr til en plejehjemsforening fandtes ikke at være en udgift til bistand, som B kommune kunne kræve refunderet af A kommune efter bistandslovens § 11.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 829 af 1. oktober 1992 - § 11, nr. 1 og § 133, stk. 2 Sagsfremstilling:
Et barn blev i 1978 anbragt uden for hjemmet under medvirken af det sociale udvalg i A kommune.
Barnet var anbragt i familiepleje i B kommune indtil hjemgivelse i marts 1980. Socialudvalget i B kommune havde ved beregning af sit refusionskrav efter bistandslovens § 11 medregnet et administationsgebyr til den plejehjemsforening, der havde formidlet familieplejen.
 Socialudvalget i A kommune havde gjort gældende, at administrationsudgifter til en plejehjemsforening ikke kunne kræves refunderet af den tidligere opholdskommune.
I sin klage til amtsankenævnet anførte socialudvalget i B kommune, at anbringelsen skete under medvirken af plejehjemsforeningen, der opkrævede et administrationsgebyr, som B kommune havde udlagt.
Udvalget anførte, at gebyret blev opkrævet i alle plejesager, og plejeforholdet kunne ikke etableres uden denne betaling.
Udvalget anså derfor gebyret for at være en udgift lig alle andre i et familieplejeforhold, hvor der blev krævet refusion.
 Amtsankenævnet fandt, at administrationsgebyret var en udgift, der var omfattet af bistandslovens § 11, og at socialudvalget i B kommune derfor var berettiget til refusion fra A kommune også vedrørende denne udgift.
 Socialudvalget i A kommune anførte, at administrationsgebyret var en almindelig udgift, som den administrerende kommune måtte bære som almindelig administrationsudgift uden mulighed for refusion.
Socialministeriet udtalte, at udgifter, der af B kommune afholdes i forbindelse med administrationsudgifter - det være sig at kommunen selv eller af en plejeforening, der handler på kommunens vegne - ikke kunne betragtes som "udgifter til bistand" i § 11's forstand.
Sådanne udgifter måtte betragtes som rene administrationsudgifter, der måtte afholdes af B kommune.
Efter bistandslovens § 11, nr. 1, kan opholdskommunen kræve sin del af udgifterne til bistand refunderet af en tidligere opholdskommune, når pågældende ved medvirken fra en anden kommune er anbragt i pleje i kommunen.
Ifølge lovens § 133, stk. 2, afholdes en kommunes udgifter til rådgivning og tilsyn efter afsnit II og til administration i øvrigt endeligt af kommunen.
 Afgørelse:
 Administrationsgebyret til en plejehjemsforening fandtes ikke at være en udgift til bistand som socialudvalget i B kommune i medfør af bistandslovens § 11 kunne kræve refunderet af socialudvalget i A kommune.
 Ankestyrelsen ændrede således amtsankenævnets afgørelse.
