 Arbejdsformidlingskontorerne.
De statsanerkendte arbejdsløshedskasser I direktoratets cirkulære af 19. april 1977 (AF. cirkulære nr. 142/77. AK.  

 cirkulære nr. 42/77) med senere ændringer vedrørende overflytning mellem  

 anerkendte arbejdsløshedskasser er der fastsat nærmere regler for, hvornår  

 overflytning skal finde sted.
 I forbindelse med udarbejdelse af ny overflytningsblanket (AR 53)  

 fastsættes hermed nærmere retningslinier for fremgangsmåden ved overflytning  

 mellem statsanerkendte arbejdsløshedskasser eller mellem afdelinger af disse.
 Overflytningsblankettens formål.
 Formålet med blanketten er dels at tilvejebringe grundlag for den  

 tilflyttede kasse (afdeling) for at vurdere, om betingelserne for  

 overflytning er til stede, dels at videregive oplysninger fra den fraflyttede  

 kasse (afdeling) til den tilflyttede kasse (afdeling) om sådanne særlige  

 forhold vedrørende medlemmet, der kan have betydning for dagpengeretten,  

 herunder eventuel karantæne, afholdt ferie med dagpenge m.v.
 Oplysningerne på overflytningsblanketten kan derimod ikke i sig selv danne  

 grundlag for vurderingen af, om medlemmet opfylder de almindelige betingelser  

 for ret til dagpenge og efterløn.
 Sådanne oplysninger - bl.a. om hidtidig beskæftigelse til brug ved  

 bedømmelsen af, om arbejdskravet i arbejdsløshedslovens § 55 er opfyldt, og  

 om hidtidig indtægt til brug ved satsberegning - må den tilflyttede kasse  

 (afdeling) tilvejebringe på sædvanlig måde, f.eks. ved indhentelse af  

 ledighedserklæring, lønsedler (eller arbejdsgiverattester) m.v.
 Såfremt sådanne attester m.v. allerede foreligger i den fraflyttede kasse  

 (afdeling), er denne forpligtet til på begæring af den tilflyttede kasse  

 (afdeling) at stille disse til rådighed for denne.
 Det følger af det anførte, at ansvaret for eventuelle fejludbetalinger i  

 den tilflyttede kasse (afdeling) alene påhviler denne - eller medlemmet - men  

 ikke den fraflyttede kasse (afdeling). Denne kan dog pådrage sig ansvar, hvis  

 fejludbetalingen finder sted på grundlag af oplysninger, som den fraflyttede  

 kasse (afdeling) alene sidder inde med, f.eks. oplysning om gæld eller  

 karantæne.
 Fremgangsmåden ved overflytning.
 I forbindelse med enhver overflytning skal der udfyldes en blanket AR 53.
 Blanketten kan udleveres til medlemmet af den fraflyttede kasse  

 (afdeling), den tilflyttede kasse (afdeling) eller  

 arbejdsformidlingskontoret.
 Når medlemmet har udfyldt og underskrevet sin del af blanketten, indsendes  

 denne - enten af medlemmet direkte eller gennem den tilflyttede kasse  

 (afdeling) - til den fraflyttede kasse (afdeling) med henblik på dennes  

 afgivelse af de særlige oplysninger.
 Det påhviler herefter den fraflyttede kasse (afdeling) snarest at  

 fremsende den udfyldte og underskrevne blanket til den tilflyttede kasse  

 (afdeling), dog således, at den fraflyttede kasse (afdeling) beholder og  

 opbevarer en kopi af blanketten.
 Den tilflyttede kasse (afdeling) skal herefter påføre blanketten datoen  

 for medlemmets overflytning, hvorefter medlemmets genpart (blad 4) fremsendes  

 til pågældende som bevis for, at overflytningen har fundet sted, ligesom  

 kassen indsender genpart (blad 3) til CRAM-registret.
 P.D.V.
