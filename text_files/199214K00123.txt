Nr BTL 123 Betænkning over Forslag til lov om ændring af etableringskontoloven og  

 investeringsfondsloven (Ophævelse af arbejdskravet på Bornholm for  

 indkomståret 1993)   

 Nr L 123 1992-93, 1. samling Afgivet af Skatteudvalget Afgivet: 19921214 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra Bornholms  

 Amt.
 Der er af skatteministeren og et mindretal stillet ændringsforslag, hvorom  

 henvises til de ledsagende bemærkninger.
 Udvalget anmoder om, at lovforslaget efter 2. behandling bliver henvist  

 til fornyet udvalgsbehandling.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Kristeligt Folkepartis  

 medlemmer af udvalget) lovforslaget til vedtagelse med de af  

 ministeren stillede ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling, men vil dog  

 stemme for de af ministeren stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
Fremskridtspartiet ønsker at bemærke, at frigivelse af etableringskonto-  

 og investeringsfondsmidler uden opfyldelse af arbejdskravet burde gælde for  

 hele landet.
Fremskridtspartiet har stor forståelse for de alvorlige  

 problemer, der findes på Bornholm, og partiet mener, at der bør en langt mere  

 effektiv indsats til for at give Bornholm en chance.
Fremskridtspartiet  

 ønsker derfor, at regeringen undersøger mulighederne for at gøre Bornholm til  

 en skattefri zone.
Det ville virke som en dynamisk magnet, der kunne gøre  

 Bornholm til et økonomisk eldorado.
 Et tredje mindretal (Det Radikale Venstres medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf et mindretal (FP):
 Til titlen 1) I undertitlen udgår ordene »på Bornholm«.
 Til § 1 2) I det under nr. 1 foreslåede § 5, stk. 2, 5.  

 pkt., udgår », såfremt virksomheden er beliggende i Bornholms  

 Amtskommune«.
 3) I det under nr. 2 foreslåede § 7, stk. 2, udgår i  

1. pkt. »virksomheden er beliggende i Bornholms Amtskommune,  

 og« samt », og at de i litra a, c, e og f nævnte formuegoder  

 befinder sig i Bornholms Amtskommune«.
 Af skatteministeren , tiltrådt af et flertal (S, V, KF, SF,  

 CD og KRF):
 4) Det under nr. 2 foreslåede § 7, stk. 2, affattes  

 således:
»Stk. 2. Såfremt virksomheden er beliggende i Bornholms  

 Amtskommune og kravet i § 5, stk. 2, 4. pkt., om personlig arbejdsindsats  

 ikke er opfyldt, er det en betingelse for at hæve indskudsbeløb efter stk. 1  

 til forlods afskrivning, at dette sker for indkomståret 1993, at de i stk. 1,  

 litra a, c, e og f, nævnte formuegoder efter anskaffelsen befinder sig i  

 Bornholms Amtskommune i mindst to år, og at kontohaveren ikke inden for de  

 første to år efter anskaffelsen afhænder det eller de anskaffede formuegoder.  

 Indskudsbeløb kan ikke hæves til forlods afskrivning på skibe til  

 erhvervsmæssig brug nævnt i stk. 1, litra b.« Til § 2Af et mindretal (FP):
 5) I det foreslåede § 3 A, stk. 3, 2. pkt. , udgår  

 »virksomheden er beliggende i Bornholms Amtskommune, og« samt  

 », og såfremt de omfattede aktiver befinder sig i Bornholms  

 Amtskommune«.
 Af skatteministeren , tiltrådt af et flertal (S, V, KF, SF,  

 CD og KRF):
 6) Det foreslåede § 3 A, stk. 3, 2. pkt., affattes således:
»Kravet i 1. pkt. gælder dog ikke, såfremt 1) henlæggelserne til investeringsfonds anvendes til forlods afskrivning  

 for indkomståret 1993 på anskaffelsesudgifter vedrørende aktiver som nævnt i  

 § 3, stk. 1, jf. stk. 6, bortset fra skibe, 2) de anskaffede aktiver efter anskaffelsen befinder sig i Bornholms  

 Amtskommune i mindst to år og 3) kontohaveren ikke inden for de første to år efter anskaffelsen afhænder  

 det eller de anskaffede aktiver.« Bemærkninger Til nr. 1-3 og 5 Ændringsforslagene bevirker, at ordningen med frigivelse  

 af etableringskonto- og investeringsfondsmidler uden opfyldelse af  

 arbejdskravet kommer til at gælde for hele landet.
Til nr. 4 og 6 Ændringsforslagene går ud på, at kontohavere, der efter  

 lovforslagets regler hæver deres etableringskonto- og/eller  

 investeringsfondsmidler til anskaffelse af og forlods afskrivning på  

 driftsmidler på Bornholm, ikke inden for de første to år efter anskaffelsen  

 skal kunne afhænde eller flytte disse driftsmidler uden for Bornholm, uden at  

 det får skattemæssige konsekvenser.
Ved ændringsforslagene er det gjort til  

 en betingelse for at hæve etableringskonto- eller investeringsfondsmidler til  

 anskaffelse af og forlods afskrivning på aktiver på Bornholm, uden at  

 arbejdskravet er opfyldt, at de anskaffede aktiver efter anskaffelsen  

 befinder sig i Bornholms Amtskommune i mindst 2 år, og at de i samme periode  

 ikke afhændes.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Peder Sass (S) Stavad (S) Bjarne Laustsen (S) Rahbæk Møller (SF) Jens Thoft  

 (SF) Bente Juncker (CD) Aagaard (KF) Pernille Sams (KF) Mariann Fischer Boel  

 (V) Svend Heiselberg (V) Svend Aage Jensby (V) nfmd.
Ole Donner (FP)  

 Elisabeth Arnold (RV) Kofod-Svendsen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Et af udvalgets spørgsmål er tillige med skatteministerens besvarelse  

 heraf optrykt som bilag til betænkningen.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 stillede ændringsforslag.
Et mindretal (Socialistisk Folkepartis medlemmer af udvalget)  

 indstiller lovforslaget til forkastelse og vil stemme imod de stillede  

 ændringsforslag.
Mindretallet mener, at lovforslaget åbner talløse huller.
 ÆndringsforslagAf skatteministeren , tiltrådt af et flertal  

 (udvalget med undtagelse af SF):
 Til titlen 1) Undertitlen affattes således:
 »(Ophævelse af arbejdskravet på Bornholm for indkomstårene 1993 og  

 1994 m.v.)».
 Til § 1 2) Nr. 1 udgår.
 3) Efter nr. 1 indsættes som nyt nummer:
 »01. I § 5 indsættes efter stk. 5 som nyt stykke:
» Stk. 6 . Beløbsgrænsen i stk. 2, 1. pkt., og kravet i stk.  

 2, 4. pkt., om personlig arbejdsindsats gælder ikke ved etablering af  

 selvstændig erhvervsvirksomhed i indkomståret 1993, såfremt virksomheden er  

 beliggende i Bornholms Amtskommune.
Beløbsgrænsen i stk. 2, 1. pkt., og  

 kravet i stk. 2, 4. pkt., om personlig arbejdsindsats gælder ej heller ved  

 etablering af selvstændig erhvervsvirksomhed i indkomståret 1994 i det  

 omfang, der til brug for virksomheden anskaffes formuegoder af den i § 7,  

 stk. 1, litra c, e eller f, omhandlede art beliggende i Bornholms  

 Amtskommune, såfremt virksomheden er beliggende i Bornholms  

 Amtskommune.« Stk. 6-8 bliver herefter stk. 7-9.' 4) Efter nr. 1 indsættes som nyt nummer:
»02. I § 7, stk. 1 , ændres »§ 5, stk. 6«  

 til: »§ 5, stk. 7«.' 5) Det under nr. 2 foreslåede § 7, stk. 2 , affattes  

 således:
» Stk. 2 . Såfremt virksomheden er beliggende i Bornholms  

 Amtskommune og beløbsgrænsekravet i § 5, stk. 2, 1. pkt., eller kravet i § 5,  

 stk. 2, 4. pkt., om personlig arbejdsindsats ikke er opfyldt, er det en  

 betingelse for at hæve indskudsbeløb efter stk. 1 til forlods afskrivning, at  

 dette sker for indkomståret 1993, at de i litra a, c, e og f omhandlede  

 formuegoder efter anskaffelsen befinder sig i Bornholms Amtskommune i mindst  

 to år, og at kontohaveren ikke inden for de første to år efter anskaffelsen  

 afhænder det eller de anskaffede formuegoder.
Indskudsbeløb kan endvidere  

 hæves til forlods afskrivning for indkomståret 1994 på de i stk. 1, litra c,  

 e og f, omhandlede formuegoder, såfremt de øvrige betingelser i 1. pkt. er  

 opfyldt.
Bestemmelsen i 2. pkt. gælder for så vidt angår retten ifølge en  

 forpagtnings- eller lejekontrakt som nævnt i stk. 1, litra e, kun, såfremt  

 det forpagtede eller lejede er fast ejendom beliggende i Bornholms  

 Amtskommune.
Indskudsbeløb kan ikke hæves til forlods afskrivning på skibe  

 til erhvervsmæssig brug nævnt i stk. 1, litra b.« 6) Efter nr. 5 indsættes som nye numre:
 »03. I § 7 a, stk. 1 , ændres »§ 5, stk. 8«  

 til: »§ 5, stk. 9«.
 04. I § 7 a, stk. 3 , ændres »§ 5, stk. 8« til:  

 »§ 5, stk. 9«.
 05. I § 7 b ændres »§ 5, stk. 8« til: »§ 5,  

 stk. 9«.
 06. I § 10 indsættes efter stk. 3 som nyt stykke:
» Stk. 4 . Har etablering fundet sted ved, at indskudsbeløb er  

 hævet til forlods afskrivning efter bestemmelserne i § 7, stk. 1, jf. stk. 2,  

 uden at beløbsgrænsekravet i § 5, stk. 2, 1. pkt., eller kravet i § 5, stk.  

 2, 4. pkt., om personlig arbejdsindsats er opfyldt, finder bestemmelserne i  

 stk. 1-3 ikke anvendelse.«» Til § 2 7) Det foreslåede § 3 a, stk. 3, 2. pkt. , affattes  

 således:
»Kravet i 1. pkt. gælder dog ikke, såfremt 1) henlæggelserne til investeringsfonds anvendes til forlods afskrivning  

 for indkomståret 1993 på anskaffelsesudgifter vedrørende aktiver som nævnt i  

 § 3, stk. 1, jf. stk. 6, bortset fra skibe, eller til forlods afskrivning for  

 indkomståret 1994 på anskaffelsesudgifter vedrørende bygninger, hvorpå  

 skattemæssig afskrivning kan foretages, og særlige installationer i sådanne  

 bygninger samt dræningsanlæg på jordbrugsbedrifter, jf. § 3, stk. 1, 2. pkt., 2) de anskaffede aktiver efter anskaffelsen befinder sig i Bornholms  

 Amtskommune i mindst to år og 3) kontohaveren ikke inden for de første to år efter anskaffelsen afhænder  

 det eller de anskaffede aktiver.« Bemærkninger Til nr. 1-7 Ændringsforslagene går ud på, at lovforslagets regler udvides  

 til også at omfatte indkomståret 1994 for så vidt angår anskaffelse af og  

 forlods afskrivning med etableringskontoindskud eller  

 investeringsfondshenlæggelser på anskaffelsesudgifter vedrørende bygninger,  

 hvorpå skattemæssig afskrivning kan foretages, og særlige installationer i  

 sådanne bygninger samt dræningsanlæg på jordbrugsbedrifter, såfremt disse  

 formuegoder er beliggende i Bornholms Amtskommune.
Det samme foreslås også at  

 gælde for anskaffelse af og forlods afskrivning med etableringskontoindskud  

 på retten ifølge en forpagtnings- eller lejekontrakt, når den forpagtede  

 eller lejede faste ejendom er beliggende i Bornholms Amtskommune.
 Ændringsforslagene går endvidere ud på, at lovforslagets regler udvides  

 til også at omfatte en ophævelse af etableringskontolovens etableringsgrænse  

 på 146.000 kr. (1992-niveau) for så vidt angår Bornholms Amtskommune i  

 lovforslagets virkeperiode.
 Etableringskontolovens § 10 fastsætter, at når etablering har fundet sted,  

 skal der ske efterbeskatning, uden årlige 5 pct.-tillæg, af  

 etableringskontoindskud, der ikke har kunnet hæves til forlods afskrivning på  

 anskaffede aktiver i etableringsåret eller noget af de to efterfølgende  

 indkomstår.
 I tilslutning til reglerne i § 10 går ændringsforslagene yderligere ud på,  

 at frigivelse efter lovforslagets regler af etableringskontomidler, dvs. til  

 anskaffelse i lovforslagets virkeperiode af og til forlods afskrivning på  

 driftsmidler og erhvervsbygninger m.v. på Bornholm, ikke skal have virkning  

 efter etableringskontolovens § 10.
 Dette vil indebære, at såfremt en kontohaver, der eksempelvis har 200.000  

 kr. stående på en etableringskonto, ikke opfylder arbejdskravet i eksempelvis  

 indkomståret 1993 og i overensstemmelse med det fremsatte lovforslags regler  

 herom hæver eksempelvis 120.000 kr. af sine etableringskontomidler til  

 anskaffelse af og forlods afskrivning på et driftsmiddel eller en  

 erhvervsbygning på Bornholm, så skal de resterende ikke anvendte 80.000 kr.  

 etableringskontomidler forblive stående på kontoen med henblik på en eventuel  

 senere etablering, eventuelt efter lovens almindelige regler herom.  

 Kontohaveren kan dog vælge at hæve de resterende ikke anvendte  

 etableringskontomidler til efterbeskatning efter lovens almindelige regler  

 herom, jf. reglerne i lovens § 9, stk. 2. I så fald sker efterbeskatningen  

 med de sædvanlige årlige 5 pct.-tillæg.
Pia Gjellerup (S) fmd.
Henrik Dam Kristensen (S) Anne-Marie Meldgaard  

 (S) Peder Sass (S) Stavad (S) Bjarne Laustsen (S) Jes Lunde (SF) Jens Thoft  

 (SF) Bente Juncker (CD) Aagaard (KF) Pernille Sams (KF) Mariann Fischer Boel  

 (V) Svend Heiselberg (V) Svend Aage Jensby (V) nfmd.
Ole Donner (FP)  

 Elisabeth Arnold (RV) Kofod-Svendsen (KRF) Bilag Et af udvalgets spørgsmål til skatteministeren og dennes besvarelse heraf Spørgsmål 5:
 Kan ministeren oplyse, hvilke skattemæssige konsekvenser det får, såfremt  

 det aktiv, der investeres i:
- afhændes inden toårsfristens udløb og ikke forbliver på Bornholm - afhændes, men forbliver på Bornholm? Svar:
 Den 14. december 1992 stillede jeg ændringsforslag, hvorefter det er gjort  

 til en betingelse for at hæve etableringskonto- eller investeringsfondsmidler  

 til anskaffelse af og forlods afskrivning på aktiver på Bornholm, uden at  

 arbejdskravet er opfyldt, at de anskaffede aktiver efter anskaffelsen  

 befinder sig i Bornholms Amtskommune i mindst to år, og at de i samme periode  

 ikke afhændes.
Såfremt det aktiv, der er anskaffet for og forlods afskrevet med  

 etableringskonto- eller investeringsfondsmidler, afhændes eller flyttes uden  

 for Bornholm, skal de hævede etableringskontoindskud eller  

 investeringsfondshenlæggelser efterbeskattes - som ikke anvendte - med  

 påløbne årlige 5 pct.-tillæg.
Dette følger af bestemmelsen i lovens § 9, stk.  

 2.
 Der er dog - efter etableringskontolovens § 11A og investeringsfondslovens  

 § 10A - mulighed for, at kontohaveren i stedet overfører de hævede ikke  

 anvendte beløb til forlods afskrivning på andre anskaffede aktiver, hvorpå  

 forlods afskrivning kan foretages.
 Dette skal dog senest ske for det indkomstår, der følger efter det  

 indkomstår, hvori midlerne er hævet.
 Endvidere skal arbejdskravet være opfyldt, såfremt anskaffelsen af andre  

 afskrivningsberettigede aktiver sker efter udgangen af indkomståret 1993. Er  

 disse aktiver ikke beliggende på Bornholm, skal arbejdskravet også være  

 opfyldt, selv om anskaffelsen sker i indkomståret 1993.
