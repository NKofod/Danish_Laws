Nr BSF 108 Forslag til folketingsbeslutning om oprettelse af en barselfond Fremsat af Anne Baastrup (SF) Aage Frandsen (SF) Steen Gade (SF) den 29. februar 1996 Folketinget opfordrer regeringen til at nedsætte et udvalg bestående af  

 repræsentanter for arbejdsmarkedets parter, Arbejdsministeriet og  

 Socialministeriet.
Udvalget skal have til opgave at udarbejde modeller for 1) hvorledes man kan sikre, at stillinger, der bliver ledige på grund af  

 barselorlov, besættes, og 2) hvorledes man kan sikre fuld løn under barsel.
 Udvalget skal færdiggøre sit arbejde, således at det kan danne grundlag  

 for overenskomstforhandlingerne i 1997.
Udvalget skal ved udarbejdelsen af modellerne tage højde for, at mange  

 lønmodtagere har forhandlet sig frem til fuld løn under barsel og dermed  

 betalt for denne ved overenskomstforhandlingerne.
Disse lønmodtagergrupper må  

 ikke belastes af ordningen.
Bemærkninger til forslaget I de seneste år er det blandt de politiske partier blevet moderne at  

 støtte familierne.
Der tales om pladsgaranti til daginstitutioner, der  

 indføres børnepasningsorlov osv.
 Desværre er det imidlertid ofte stadig væk således, at en kvinde i den  

 fødedygtige alder ved ansættelsessamtalen udfrittes om sine planer vedrørende  

 familieforøgelse.
 Som kvinde skal man stadig væk skyde hjertet op i livet og tage sig  

 voldsomt sammen, før man går til sin arbejdsgiver og fortæller, at man står  

 foran en lykkelig begivenhed.
Endnu værre er det, når man skal fortælle sine kolleger om det.
Det er  

 nemlig reglen mere end undtagelsen, at det giver kollegerne et voldsomt  

 merarbejde.
Fuld vikardækning er langtfra det normale.
Det er forslagsstillernes opfattelse, at vi ikke kan være den situation  

 bekendt.
En løsning herpå kunne være en fond, som alle arbejdsgivere betaler  

 til efter antal ansatte, og som yder et tilskud til ansættelse af vikarer mod  

 behørig dokumentation for denne ansættelse.
En solidarisk udligning af udgifterne til vikardækning under barsel er  

 gennemført nogle steder.
Her skal blot nævnes Køge Kommune, som har etableret  

 en fælles vikarpulje.
Alle arbejdssteder i Køge Kommuner bidrager til puljen  

 gennem en reduktion af de budgetsatte vikarmidler.
Det kan altså lade sig gøre med en vis smidighed.
Det sker bare ikke alle  

 steder.
 Ved de seneste overenskomstforhandlinger har flere og flere  

 lønmodtagergrupper fået fuld løn under barsel.
 Det gør sig f.eks. gældende inden for hele den offentlige sektor og blandt  

 visse større private arbejdsgivere - for så vidt angår funktionærerne.
 Da staten fortsat refunderer arbejdsgiver barseldagpenge, burde en  

 ordentlig arbejdsgiver som konsekvens af, at den fulde løn er gennemført ved  

 overenskomstforhandlingerne, ansætte barselvikarer.
Det er imidlertid langtfra tilfældet.
Mange også offentlige arbejdsgivere  

 overlader det til det efterladte personale at udfylde den tomme stilling.  

 Andre steder har man en vis kvote for barselorlov med fuld vikardækning med  

 den følge, at hvis man føder i anden halvdel af året, er det bare ærgerligt  

 for ens kolleger.
 Som bilag til beslutningsforslaget er optrykt Ligestillingsrådets  

 pressemeddelelse af 2. maj 1990, hvoraf det tydeligt fremgår, at den  

 manglende vikardækning er et stort problem og efter rådets opfattelse i strid  

 med ligebehandlingsloven.
 De sidste overenskomstforhandlinger viste endvidere, hvor svært det er for  

 organisationerne at få forhandlet sig frem til fuld løn under barsel, en  

 vanskelighed, der dels skyldes manglende solidaritet på tværs af  

 organisationerne, dels skyldes modvilje fra arbejdsgiverside.
 Forslagsstillerne ønsker ikke med forslaget at gribe ind i  

 overenskomstforhandlingerne, men vil på den anden side ikke overlade det  

 ganske til tilfældighederne, hvad der skal ske efter den 1. april 1997.
Det danske arbejdsmarked er mangfoldigt.
Udvalget skal derfor foreslå  

 flere modeller, som kan danne udgangspunkt for de kommende decentrale  

 overenskomstforhandlinger.
Situationen inden for staten adskiller sig således markant fra forholdene  

 inden for amtskommuner og kommuner.
Tilsvarende er der mange forskellige  

 variationer inden for den private sektor.
 På områder, hvor der ikke er overenskomstmæssig dækning for barselorlov,  

 kunne man forestille sig en fælles fond, hvor alle arbejdsgivere inden for  

 disse områder indbetaler et vist beløb pr. lønmodtager.
 Forskellen mellem barseldagpenge og den fulde løn kunne herefter dækkes af  

 denne fond.
Ligestillingsrådet Bilag Ligestillingsrådets pressemeddelelse af 2. maj 1990 om manglende  

 vikardækning under barsel PRESSEMEDDELELSE Ligestillingsrådet: Manglende vikardækning under barsel er en  

 overtrædelse af ligebehandlingsloven Indførelse af fuld løn under barsel på de offentlige arbejdspladser har  

 tilsyneladende medført, at problemet med manglende vikardækning er vokset.
Stadig flere kvindearbejdspladser får problemer, fordi offentlige  

 arbejdsgivere ikke ansætter vikarer for medarbejdere, der er på barselsorlov.  

 Dette fremgår bl.a. af en stærk stigning i antallet af henvendelser til  

 Ligestillingsrådet fra ansatte i kommuner og amter.
Samtlige henvendelser  

 udtrykker frygt for, at yngre kvinders position på arbejdsmarkedet er ved at  

 blive stærkt forringet, og de allerfleste henvendelser kommer fra  

 kvindefagene, der føler sig meget presset af de arbejdsforhold, der er følgen  

 af manglende vikardækning.
Ligestillingsrådet mener nu, at der er tale om indirekte diskrimination,  

 som er forbudt iflg. ligebehandlingsloven, da den manglende vikardækning især  

 rammer kvinder.
Mænd tager stadig kun barselsorlov i yderst begrænset omfang,  

 og derfor er der en »kønsskæv effekt« af den manglende  

 vikardækning, som altså kan være udtryk for indirekte diskrimination.
Hvis den kønsskæve effekt er sagligt begrundet, kan man ifølge loven ikke  

 tale om indirekte diskrimination, men der er ingen saglig begrundelse for  

 ikke at ansætte vikarer, udtaler Rådet.
Pengene til vikardækning er jo  

 allerede til stede, de bruges bare til andre formål.
Ligestillingsrådet mener, at den lønrefusion, som de offentlige  

 arbejdsgivere modtager, når en medarbejder går på barselsorlov, i mange  

 tilfælde forsvinder i de slunkne kasser for at bruges til andre formål.
Og  

 den del af lønstigningerne, som i forbindelse med overenskomstforhandlingerne  

 blev afsat til at sikre fuld løn under barsel, går tilsyneladende ofte samme  

 vej, bl.a. bruges pengene til at sikre medarbejdere i faste stillinger mod  

 afskedigelser i en nedskæringstid.
