Bekendtgørelse om pulje til løft af fritidspædagogikken i områder med høj andel af sårbare og udsatte børn I medfør af tekstanmærkning nr. 111 og nr. 144, ad 20.29.20.10. til § 20 på finansloven for finansåret 2022 fastsættes:
Anvendelsesområde og formål § 1. Bekendtgørelsen finder anvendelse på Styrelsen for Undervisning og Kvalitets forvaltning af tilskud fra puljen til løft af fritidspædagogikken i områder med høj andel af sårbare og udsatte børn, jf. § 20.29.20.10. på finansloven for finansåret 2022.
§ 2. Puljen er en statslig tildelingspulje og har til formål at løfte fritidstilbud i områder med høj andel af sårbare og udsatte børn.
Der tildeles tilskud til kommuner efter reglerne i denne bekendtgørelse med henblik på at løfte skolefritidsordninger efter folkeskoleloven og fritidshjem efter dagtilbudsloven samt klubtilbud og skolefritidsordninger for børn over 10 år efter dagtilbudsloven, folkeskoleloven, ungdomsskoleloven, serviceloven og folkeoplysningsloven.
 § 3. Puljen udmøntes som én samlet pulje for midlerne afsat i årene 2022-2025 og tildeles gennem en tildelingsrunde i 2022. Udmøntningen af midlerne afsat i finansårene 2023-2025 sker under forudsætning af, at midlerne til puljen videreføres på finansloven for de pågældende år.
Kompetence § 4. Styrelsen for Undervisning og Kvalitet tildeler tilskud fra puljen i overensstemmelse med reglerne i denne bekendtgørelse.
Statslig fordeling af tilskud § 5. Midlerne i puljen opdeles forholdsmæssigt til skolefritidsordninger og fritidshjem henholdsvis klubtilbud og skolefritidsordninger for børn og unge på 10 år eller ældre.
Puljen fordeles til kommuner på baggrund af antallet af sårbare og udsatte børn i skoleåret 2020/2021 efter stk. 2 og 3, og § 6.
Stk. 2. Den del af puljen, der vedrører skolefritidsordninger og fritidshjem, fordeles forholdsmæssigt til kommuner efter antallet af sårbare og udsatte børn, der er indskrevet på kommunens skoler i 0.-3. klasse.
En skole indgår i fordelingsgrundlaget, hvis skolen har minimum 33 pct. af børn i 0.-3. klasse, hvor forældrene er berettiget til mindst 80 pct. økonomisk fripladstilskud efter dagtilbudsloven.
 Stk. 3. Den del af puljen, der vedrører klubtilbud og skolefritidsordninger for børn og unge på 10 år eller ældre, fordeles forholdsmæssigt til kommuner efter antallet af sårbare og udsatte børn, som er mellem 10-14 år og er indskrevet på en skole i kommunen, jf. dog stk. 4. Kommunen tildeles et tilskud, hvis kommunen har minimum 15,6 pct. af børn mellem 10-14 år, hvor forældrene er berettiget til mindst 80 pct. økonomisk fripladstilskud efter dagtilbudsloven.
Stk. 4. I 2023 - 2025 tildeles minimum 100.000 kr. pr. kommune pr. tilskudsår.
I 2022 er minimumsbeløbet 36.300 kr. pr. kommune.
§ 6. Fordeling af tilskud til kommuner efter § 5 sker uden forudgående ansøgning.
En tilskudsberettiget kommune kan frasige sig tilskuddet.
I tilfælde af at en eller flere tilskudsberettigede kommuner frasiger sig tilskuddet, fordeles tilskuddet forholdsmæssigt til de øvrige tilskudsberettigede kommuner, som ønsker at modtage tilskud fra puljen.
 Tildelingsbetingelser mv.
 § 7. Der gælder følgende betingelser for at få tildelt tilskud fra puljen:
 1) Tilskud skal anvendes til at fremme puljens formål om at løfte fritidspædagogikken i skolefritidsordninger, fritidshjem eller klubtilbud i områder med høj andel af sårbare og udsatte børn i de kommuner, der modtager tilskuddet (tilskudsmodtager).
 2) Tilskud, som tildeles efter § 5 stk. 2, skal anvendes til ansættelse af mere personale i kommunens skolefritidsordninger og fritidshjem.
 3) Tilskud, som tildeles efter § 5 stk. 3, skal anvendes til ansættelse af mere personale i kommunens klubtilbud og skolefritidsordninger for børn over 10 år.
 4) Tilskud skal anvendes til de i § 8 nævnte udgifter.
 5) Tilskud skal anvendes ud over tilskudsmodtagerens vedtagne budgetter på fritidsområdet, og en eventuel budgetmæssig omprioritering må ikke skyldes tilskuddet.
 6) Tilskud skal anvendes i de år, hvor de bliver udbetalt, jf. dog § 14.
 7) Tilskudsmodtagerne skal afrapportere om anvendelsen af tilskuddet og redegøre for effekten af midlerne, jf. § 11 og § 12.
§ 8. Tilskuddet skal anvendes til løn- og pensionsudgifter til ansættelse af personale i skolefritidsordninger, fritidshjem eller klubtilbud.
Tilskuddet kan også anvendes til afledte udgifter i direkte tilknytning til det ansatte personale (overhead), dog skal disse udgifter holdes på et minimum.
Tilskuddet kan tillige anvendes til udgifter i tilknytning til revision af kommunes årlige regnskaber i tilknytning til puljen.
Ved personale forstås i denne bekendtgørelse pædagoger, særlige ressourcepædagoger, pædagogiske assistenter og pædagogmedhjælpere.
 Stk. 2. Løn- og pensionsudgifter skal svare til de faktisk afholdte lønudgifter, der kan henføres til personalet, og som kan dokumenteres via lønsedler og eventuel tidsregistrering.
Stk. 3. Lønniveauet må ikke være højere end det, der er aftalt i de relevante overenskomster for tilsvarende arbejde.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 Udbetaling og tilbagebetaling m.v.
§ 9. Styrelsen for Undervisning og Kvalitet foretager i overensstemmelse med bevillingsbrevet udbetaling af tilskud til tilskudsmodtager.
Midlerne udbetales hvert år i perioden fra bevillingstidspunktet til og med den 31. december 2025. Udbetaling af tilskud for 2022 sker på én gang på bevillingstidspunktet, mens udbetaling i de følgende tilskudsår sker i rater.
 § 10. Styrelsen for Undervisning og Kvalitet fastsætter i bevillingsbrevet de nærmere betingelser for udbetaling, herunder betingelser for følgende:
 1) Afrapportering, jf. § 11.
 2) Regnskab og revision vedrørende puljens tilskud, jf. §§ 12 og 13.
Rapportering, regnskab og revision § 11. Tilskudsmodtager skal aflægge rapport om anvendelsen af tilskuddet efter de betingelser og til de frister, som er fastsat i bevillingsbrevet.
Ved afslutning af tilskudsperioden skal rapport endvidere indeholde en redegørelse for effekterne af midlerne.
§ 12. De regler, som er fastsat om regnskabsaflæggelse, rapportering og revision vedrørende Børne- og Undervisningsministeriets puljemidler m.v., jf. bekendtgørelse om regnskabsaflæggelse, rapportering og revision vedrørende Børne- og Undervisningsministeriets puljemidler m.v., finder tilsvarende anvendelse for denne pulje.
Regnskab specificeres og aflægges til de frister, som fastsat i bevillingsbrevet.
 Stk. 2. Regnskab for tilskudsårene 2022 og 2023 aflægges som et samlet regnskab.
 § 13. Regnskabet og udgiftsposterne skal opdeles på henholdsvis skolefritidsordninger eller fritidshjem efter § 5, stk. 2, og klubtilbud eller skolefritidsordninger for børn og unge i aldersgruppen på 10 år og ældre efter § 5, stk. 3, hvis tilskudsmodtageren får tildelt tilskud fra begge dele af puljen.
Tilbagebetaling § 14. Uforbrugte udbetalte tilskud tilbagebetales til Styrelsen for Undervisning og Kvalitet, jf. dog stk. 2-4.
 Stk. 2. Hvis det uforbrugte tilskud efter regnskabsårene 2023 og 2024 er 100.000 kr. eller derover på et tidskudsår, kan kommunen efter de i bevillingsbrevets fastsatte betingelser skriftligt anmode om at overføre de uforbrugte tilskud til næste tilskudsår.
 Stk. 3. Hvis det uforbrugte tilskud efter regnskabsårene 2023 og 2024 er under 100.000 kr. på et tilskudsår, kan tilskudsmodtager efter de i bevillingsbrevets fastsatte betingelser skriftligt meddele, at det uforbrugte tilskud overføres til næste tilskudsår.
 Stk. 4. Stk. 2 og 3 gælder ikke for uforbrugte udbetalte tilskud i 2022. Disse tilskud overføres automatisk og kan alene anvendes i 2023.
Ikrafttræden § 15. Bekendtgørelsen træder i kraft den 5. oktober 2022.
