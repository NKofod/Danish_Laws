Nr BTB 107 Betænkning over Forslag til folketingsbeslutning om straks at  

 tilbagebetale ambi   

 Nr B 107 1996-97, 1. samling Afgivet af Skatteudvalget Afgivet: 19970515 Udvalget har behandlet beslutningsforslaget i nogle møder og har herunder stillet spørgsmål til skatteministeren, som denne har besvaret skriftligt.
 Udvalgets spørgsmål til skatteministeren og dennes svar herpå er optrykt  

 som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets og Dansk Folkepartis medlemmer) forslaget til  

 folketingsbeslutning til forkastelse.
 Et mindretal inden for flertallet (Venstres og Det Konservative  

 Folkepartis medlemmer af udvalget) ønsker ikke at stemme for  

 beslutningsforslaget, idet de af skatteministeren afgivne svar lægges til  

 grund for stemmeafgivelsen.
 Et mindretal (Fremskridtspartiets og Dansk Folkepartis medlemmer af  

 udvalget) indstiller forslaget til folketingsbeslutning til vedtagelse  

 uændret.
Jacob Buksti (S) nfmd.
Lis Greibe (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Kristian Thulesen Dahl (DF) Peter  

 Hansen-Nord (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Bilag Udvalgets spørgsmål til skatteministeren og dennes svar herpå Spørgsmål 1:
Vil ministeren give udvalget en udtømmende liste over, hvilke brancher der  

 har fået ambi-tilbagebetaling accepteret? Spørgsmål 2:
 Vil ministeren give udvalget en liste over, hvilke forhold der i dag kan  

 udløse tilbagebetaling af ambi uden unødig forsinkelse? Med forhold tænkes på  

 kontrakter, prisaftaler m.v.
 Spørgsmål 4:
Vil ministeren give et skøn over, hvor mange af de oprindelige 55 mia. kr.  

 i ulovligt opkrævet ambi der forventes tilbagebetalt? Svar:
 Af skatteministerens svar af 21. april 1992 på spørgsmål 25 og 37 (L 259 -  

 bilag 10 og 12) til Folketingets Skatteudvalg fremgår det, at det samlede  

 brutto indbetalte arbejdsmarkedsbidrag i perioden 1988-1991 udgjorde ca. 50  

 mia. kr., at der i samme periode er udbetalt negativ ambi med ca. 23 mia.  

 kr., og at virksomheder set under et i 4-års-perioden har sparet  

 arbejdsgiverafgifter i størrelsesordenen ca. 50 mia. kr. i forhold til de i  

 1987 gældende regler.
 Ved behandling af krav om tilbagebetaling af ambi skal sparede  

 arbejdsgiverafgifter efter gældende retspraksis modregnes i betalt ambi ved  

 beregning af tilbagebetalingsbeløbet.
 Indtil udgangen af april 1997 har ca. 11.600 virksomheder rejst krav om  

 tilbagebetaling af ambi med i alt ca. 1,3 mia. kr.
På nuværende tidspunkt er der efter reduktion med sparede  

 arbejdsgiverafgifter tilbagebetalt ambi til ca. 5.400 virksomheder med ca.  

 144 mio. kr.
Hertil kommer udbetaling af renter m.v. på ca. 103 mio. kr.
Der  

 er således i alt udbetalt ca. 247 mio. kr.
 Der er meddelt afslag på tilbagebetaling af ambi til ca. 2.500  

 virksomheder.
 Det er meget svært at skønne over, hvor mange af de oprindeligt indbetalte  

 ambi-kroner der forventes tilbagebetalt.
 Hvis det forudsættes, at der ikke skal ske tilbagebetaling for andre krav  

 end de nedenfor anførte, kan et forventet tilbagebetalingsbeløb på nuværende  

 tidspunkt skønsmæssigt beregnes til ca. 380 mio. kr.
 Hertil kommer renter, der p.t. udgør ca. 85 pct. af  

 tilbagebetalingsbeløbet.
Beregningerne er foretaget på baggrund af gennemsnitlige  

 tilbagebetalingsbeløb pr. virksomhed og forventede yderligere antal sager  

 vedrørende de nedenfor anførte krav.
For så vidt angår sundhedssektoren -  

 bortset fra speciallægerne - er beregningerne dog foretaget på baggrund af  

 statistiske oplysninger om indbetalt ambi.
 Hvis ovennævnte forudsætninger holder, forventes lov om tilbagebetaling af  

 ambi således på nuværende tidspunkt at kunne medføre udbetaling af i alt ca.  

 700 mio. kr., men det må understreges, at der er tale om et forsigtigt skøn.
 For så vidt angår, hvilke brancher der har fået accepteret  

 ambitilbagebetaling, og hvilke forhold der i dag kan udløse tilbagebetaling  

 af ambi uden unødig forsinkelse, kan det oplyses, at der kan ske  

 tilbagebetaling af ambi til følgende brancher for de i parentes anførte krav,  

 da ambi for disse krav ikke generelt kan anses for overvæltet:
- advokater (takstbundne salærer), - auktionsvirksomheder (salærer vedrørende ikke momsregistrerede  

 rekvirenter), - alment praktiserende læger (overenskomstfastsatte honorarer), - fiskere (sild, makrel og fladfisk for 1988-1991 og rejer for 1988), - fodterapeuter (overenskomstfastsatte honorarer), - importører (importerede produkter i reel konkurrence med dansk  

 producerede produkter), - kiropraktorer (overenskomstfastsatte honorarer), - kliniske tandteknikere (overenskomstfastsatte honorarer), - speciallæger (overenskomstfastsatte honorarer), - spilleautomattudlejere (lejeindtægter fra spilleautomater), - sukkerroedyrkere (salg af sukkerroer), - tandlæger (overenskomstfastsatte honorarer), - udlejere af fast ejendom/kontraktsager (aftaler/kontrakter indgået,  

 inden ambien blev en kendt omkostningsfaktor), - andre sager, hvor særlige forhold har gjort sig gældende (f.eks.  

 bookingfirmaer og visse fonde).
 Hvis disse virksomheder fremsætter andre krav, kan der naturligvis ske  

 tilbagebetaling herfor i det omfang, det kan godtgøres, at den tilbagesøgende  

 virksomhed har lidt et tab.
 Spørgsmål 3:
Vil ministeren redegøre for, hvorfor der er så markant en forskel på  

 ekspeditionstiden hos skattemyndighederne, alt afhængig af, om det er det  

 offentlige, der skal tilbagebetale skatter til borgerne, eller  

 skattemyndighederne, der skal tilbagebetale for meget erlagte skatter til  

 borgerne? Svar:
 På baggrund af bemærkningerne til beslutningsforslaget går jeg ud fra, at  

 de to situationer, der ønskes stillet over for hinanden, er henholdsvis den  

 situation, hvor det offentlige skylder borgeren penge, og den situation, hvor  

 borgeren skylder det offentlige penge.
I spørgsmålet er indlagt den forudsætning, at der er en markant forskel på  

 ekspeditionstiden i de to situationer.
Dette er ikke rigtigt.
Skylder det  

 offentlige borgeren penge, for eksempel i form af overskydende skat, negativ  

 moms o.l., er der i loven fastsat frister, inden for hvilke tilbagebetaling  

 skal ske.
Det samme gælder for borgerens indbetaling af restskat, moms m.v.
I sagerne om tilbagebetaling af ambi sker udbetalingen til virksomheden  

 inden for 14 dage efter Told- og Skattestyrelsens afgørelse om, at  

 virksomheden har krav på tilbagebetaling af ambi.
En ekspeditionstid på 14  

 dage må betegnes som ganske rimelig.
I bemærkningerne til beslutningsforslaget tages der ved sammenligningen  

 mellem de to situationer udgangspunkt i datoen den 31. marts 1992, hvor  

 EF-Domstolen afsagde dom om, at ambien var i strid med fællesskabsretten.  

 Dette må bero på en misforståelse.
Der er med EF-Domstolens dom ikke taget  

 stilling til, om den enkelte virksomhed har krav på tilbagebetaling.
En  

 stillingtagen hertil skal ske på grundlag af dansk rets almindelige regler,  

 hvilket indebærer, at der skal foretages en konkret vurdering af, om  

 virksomheden har overvæltet ambien.
Først når denne vurdering er foretaget og  

 styrelsen har truffet afgørelse om, at virksomheden har krav på  

 tilbagebetaling, kan man tale om en situation, hvor det offentlige skylder  

 virksomheden penge.
Der er fremsat ca. 11.600 krav om tilbagebetaling.
Skattemyndighederne har  

 bestemt ikke forsøgt at forhale afgørelsen af disse sager.
Der er truffet  

 afgørelse i 7.900 sager.
Der er sket tilbagebetaling i 5.400 af disse, mens  

 der er givet afslag i 2.500 sager.
Af de resterende 3.700 sager har 1.750  

 været stillet i bero efter anmodning fra virksomhederne.
Langt hovedparten af de berostillede sager vedrører krav fra alment  

 praktiserende læger.
Sagerne har afventet udfaldet af en række verserende  

 retssager.
Told- og Skattestyrelsen har imidlertid sidst i april truffet  

 afgørelse om, at der kan ske tilbagebetaling af ambi vedrørende de  

 praktiserende lægers overenskomstbundne honorarer, hvilket betyder, at disse  

 sager nu vil kunne afgøres.
 Skattemyndighederne arbejder ligeledes på at få afsluttet de 1.950 sager,  

 der herudover er under behandling, inden for kort tid.
 Spørgsmål 5:
Vil ministeren oplyse, hvad der er sket i sukkerroe-ambisagen? Svar:
 Det kan oplyses, at tilbagebetaling af ambi til sukkerroedyrkere forløber  

 planmæssigt.
 På nuværende tidspunkt er der for salg af sukkerroer udbetalt i alt ca.  

 41,5 mio. kr. inkl. renter.
Som det fremgår af mit svar af 11. marts 1997 på spørgsmål nr.
S 1596  

 rejst den 4. marts 1997, står sukkerroedyrkernes organisationer ikke bag den  

 kritik af ToldaSkats beregningsmodel, der senest er kommet til udtryk i  

 dagspressen ultimo februar 1997.
Organisationerne har heller ikke efterfølgende rejst kritik af den  

 anvendte beregningsmodel.
Det må derfor antages, at organisationerne er enige  

 med ToldaSkat i, at der ikke kan ske tilbagebetaling af ambi, der aldrig er  

 indbetalt.
 Spørgsmål 6:
På hvilket administrativt grundlag har ministeren besluttet, at der ikke  

 kan tilbagebetales ambi for torsk? Efter »Geysir-dommen« (afsagt 28. marts 1996) har ministeren i  

 brev af 14. november 1996 meddelt Danmarks Fiskeriforening, at dommen ikke  

 giver grundlag for tilbagebetaling af ambi for andre arter end sild, makrel  

 og rødspætter.
Det fremgår ikke af meddelelsen, hvilke undersøgelser der  

 giver grundlag for Told og Skats beslutning om, at der for torsk ikke gælder  

 sådanne særlige forhold, at det generelt kan fastslås, at der ikke er sket  

 overvæltning af ambi ved salg.
 Spørgsmål 7:
På hvilket administrativt grundlag har ministeren besluttet, at der kan  

 tilbagebetales ambi for rødspætter? Efter »Geysir-dommen« (afsagt 28. marts 1996) har ministeren i  

 brev af 14. november 1996 meddelt Danmarks Fiskeriforening, at dommen ikke  

 giver grundlag for tilbagebetaling af ambi for andre end sild, makrel og  

 rødspætter.
I dommen er specifikt nævnt arterne sild og makrel.
Men det  

 fremgår ikke af meddelelsen af 14. november 1996, hvilke undersøgelser der  

 giver grundlag for Told og Skats beslutning om, at der for rødspætter gælder  

 sådanne særlige forhold, at det generelt kan fastslås, at der ikke er sket  

 overvæltning af ambi ved salg.
 Spørgsmål 8:
Told og Skat har tabt den eneste retssag, der indtil videre er afgjort  

 vedrørende tilbagebetaling af ambi til fiskeriet.
Told og Skat valgte selv  

 ikke at anke denne afgørelse.
Er der en saglig begrundelse for, at man  

 forventer at vinde de kommende retssager om tilbagebetaling af ambi til  

 fiskeriet? Det er blevet oplyst, at Told og Skat indtil videre kun vil tilbagebetale  

 ambi for sild, makrel og rødspætter.
Derfor vil Danmarks Fiskeriforening på  

 vegne af fiskerne i nærmeste fremtid anlægge en række retssager vedrørende  

 andre fiskearter (hvilket ministeren også er bekendt med).
 Spørgsmål 9:
Mener ministeren, at det fremmer skatteydernes tillid til Told og Skat, at  

 Told og Skat i værste fald skal tabe op til 10 retssager, før fiskerne kan få  

 deres berettigede krav om tilbagebetaling af ambi opfyldt? Fra et skatteydersynspunkt kan det være svært at se fornuften i, at der  

 skal føres så mange retssager for at få afgjort betingelserne for  

 tilbagebetaling af ambi inden for blot en erhvervsgren.
Det er vigtigt, at  

 skatteyderne har tillid til, at skattemyndighederne følger loven, både i  

 tilfælde, hvor retsafgørelser er til fordel for skattemyndighederne, og når  

 dette ikke er tilfældet.
 Svar:
Virksomheder, der har betalt ambi efter momsmetoden, kan få denne  

 tilbagebetalt, medmindre ambien må anses for overvæltet på senere  

 omsætningsled.
At overvæltningssynspunktet anerkendes i dansk ret, er  

 tiltrådt af Højesteret i dommene af 15. marts 1994 vedrørende Denkavit  

 Internationaal B.V. og Bose A/S.
 Ved bedømmelsen af, om overvæltning havde fundet sted, lagde Højesteret i  

 dommene til grund, at ambi ud fra en isoleret betragtning på et marked med  

 fri prisdannelse i almindelighed vil blive overvæltet fuldt ud på senere  

 omsætningsled på samme måde som moms.
 Geysir-sagen vedrørte spørgsmålet om tilbagebetaling af ambi til et  

 partrederi, som ejede et større fiskerfartøj, der fiskede sild og makrel især  

 i Nordsøen.
Den nærmere beskrivelse under sagen af de forhold, der gjorde sig gældende  

 på det marked, hvor fangsten blev afsat, viste, at der ikke var tale om et  

 marked med fri prisdannelse.
Det helt afgørende var, at der var få opkøbere,  

 der alle fulgte den fremgangsmåde ikke at give danske fiskere kompensation  

 for ambi.
Det blev blandt andet påvist ved, at køberne gav samme pris for  

 udenlandsk og dansk landede fisk, selv om de fik det ambi-beløb på 2,5 pct.,  

 som fiskerne havde betalt til staten, retur fra toldvæsenet ved køb af dansk  

 landede fisk.
Ved køb af udenlandsk landede fisk var der intet refusionsbeløb  

 til opkøberne, men som nævnt bød de alligevel samme priser.
 Der var således tale om et meget specielt marked, hvor de almindelige  

 prismekanismer efter samstemmende vidneforklaringer ikke havde virket.
Skatteministeriet kunne på den baggrund tiltræde Østre Landsrets dom om,  

 at der skulle ske tilbagebetaling af ambi med fradrag for sparede  

 arbejdsgiverafgifter.
Dommen blev derfor ikke anket til Højesteret.
 Skatteministeriet måtte herefter tage stilling til rækkevidden af dommen.
Dommens præmisser fandtes ikke specifikt at angå sagsøgerens virksomhed,  

 men hele det ambi-pligtige salg af sild og makrel til konsum.
Fiskere af sild  

 og makrel til konsum har derfor på baggrund af dommen krav på tilbagebetaling  

 af ambi med fradrag af sparede arbejdsgiverafgifter.
 For så vidt angik andre fiskearter, var det afgørende, om tilsvarende  

 specielle forhold som for sild og makrel havde gjort sig gældende inden for  

 det pågældende marked.
Ministeriet iværksatte derfor en undersøgelse for at få klarlagt de  

 nærmere forhold.
Der blev indhentet oplysninger fra en række virksomheder,  

 der havde opkøbt fisk i ambi-perioden, med henblik på at få tilvejebragt så  

 præcist et billede som muligt af de markeder, hvorpå de forskellige  

 fiskearter blev afsat.
Det er jo ikke i sig selv afgørende, om der er tale om en torsk eller en  

 rødspætte, men om, hvorvidt den ambi, der vedrører salget af den pågældende  

 fisk, er overvæltet.
Om der er sket overvæltning, må normalt afgøres ud fra  

 en vurdering af forholdene i den enkelte sag.
Som det ses i Geysir-sagen, kan  

 salget imidlertid være sket på et marked, hvor sådanne særlige forhold har  

 gjort sig gældende, at det generelt kan fastslås, at ambien ikke var  

 overvæltet.
 Konklusionen på baggrund af de foretagne undersøgelser var, at Østre  

 Landsrets dom ud over tilbagebetaling af ambi vedrørende salg af sild og  

 makrel gav Skatteministeriet grundlag for at tilbagebetale ambi vedrørende  

 fiskernes salg af rødspætter og andre fladfisk.
 Hvad angik de øvrige fiskearter, viste undersøgelserne, at de blev afsat  

 på markeder, hvor der ikke kunne anses at have gjort sig sådanne særlige  

 forhold gældende, at det generelt kunne fastslås, at der ikke var sket  

 overvæltning af ambi i forbindelse med salg af disse fisk.
 Således erklærede en række opkøbere, at virkningen af ambi indgik i de  

 kalkulationer, de foretog for at fastsætte maksimumspriser ved indkøb af  

 fisk, hvilket betød, at maksimumsprisen ved opkøb af dansk landede fisk alt  

 andet lige blev forhøjet med 2,5 pct. på grund af indførelsen af ambi, og at  

 maksimumsprisen ved køb af udenlandsk landede fisk i ambi-perioden var 2,5  

 pct. lavere end prisen for dansk landede fisk.
 Ministeriet fandt således ikke, at der var tilvejebragt et grundlag, der  

 gav ministeriet mulighed for administrativt at tilbagebetale ambi til  

 fiskerne i videre omfang.
Det må holdes for øje, at vurderingen af, om der skal ske tilbagebetaling  

 af ambi, tager udgangspunkt i, om ambien er overvæltet.
Dette er ikke noget,  

 der kan afgøres for en erhvervsgren som sådan. Østre Landsret har ikke i  

 Geysir-dommen fastslået, at der generelt skal ske tilbagebetaling af ambi til  

 fiskeriet, og der er dermed heller ikke taget stilling til, om fiskernes krav  

 generelt er berettigede.
Told- og Skattestyrelsen har i de konkrete afgørelser, der hidtil er  

 truffet, ikke fundet, at der er grundlag for tilbagebetaling af ambi  

 vedrørende fiskeres salg af andre arter end sild, makrel, rødspætter og andre  

 fladfisk.
Begrundelsen herfor er, at ambien må anses for overvæltet.
Skatteyderne kan have fuld tillid til, at skattemyndighederne følger  

 loven, såvel hvor afgørelser er til fordel for skattemyndighederne, som hvor  

 dette ikke er tilfældet.
Skatteministeriets overvejelser om rækkevidden af  

 Geysir-dommen og de foretagne undersøgelser er netop udtryk herfor.
 Spørgsmål 10:
Hvilke opgaver har Told og Skat måttet nedprioritere for at kunne behandle  

 ambi-sagerne? Det skal oplyses, at der i Jyllands-Posten den 5. maj 1997 står, at der er  

 hentet mandskab fra andre afdelinger for at kunne klare den forventede storm  

 af krav om tilbagebetaling af ambi.
 Svar:
 Told- og Skattestyrelsen har som anført i Jyllands-Posten også hentet  

 personale til behandlingen af ambi-sagerne fra andre afdelinger end den  

 afdeling, hvor opgaven formelt er placeret.
 Medarbejderne er hentet fra alle afdelinger i Told- og Skattestyrelsen og  

 fra Departementet, og derfor er ingen andre opgaver konkret blevet  

 nedprioriteret.
 Naturligvis kan overflytningen af så mange medarbejdere på kort sigt  

 bevirke, at ekspeditionstiden for andre opgaver forlænges.
 En egentlig nedprioritering har ikke været nødvendig, da de pågældende  

 medarbejdere kun forventes at skulle beskæftige sig med ambi-sagerne i en  

 kortere periode.
Tilføjelse til betænkning Efter at 2. behandling af beslutningsforslaget blev afbrudt og beslutningsforslaget blev henvist til fornyet udvalgsbehandling, har udvalget behandlet dette i et møde og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra Danmarks  

 Fiskeriforening, der tillige har haft foretræde for udvalget.
 Herefter indstiller et flertal (udvalget med undtagelse af  

 Fremskridtspartiets og Dansk Folkepartis medlemmer) forslaget til  

 folketingsbeslutning til forkastelse.
Et mindretal inden for flertallet (Venstres og Det Konservative  

 Folkepartis medlemmer af udvalget) lægger fortsat skatteministerens svar til  

 udvalget til grund for deres stillingtagen.
Alligevel mener Venstre og Det  

 Konservative Folkeparti, at de af Danmarks Fiskeriforening fremførte  

 synspunkter til skatteministerens fortolkning af Østre Landsretsdommen gør  

 det nødvendigt at få uddybet svarene, særligt med hensyn til spørgsmålet om  

 fiskernes mulighed for at påvirke prisdannelsen på fiskerimarkedet samt  

 vurderingen af de resterende fiskearters omsættelighed og prisdannelse.
De  

 besvarede spørgsmål har ikke skabt en entydig klarhed, som Venstre og Det  

 Konservative Folkeparti havde ønsket.
 Et mindretal (Fremskridtspartiets og Dansk Folkepartis medlemmer af  

 udvalget) indstiller forslaget til folketingsbeslutning til vedtagelse  

 uændret.
