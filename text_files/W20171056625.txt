Erstatningsansvarslovens § 26 - forbrydelser mod kønssædeligheden mv., nævnets j.nr. 16-520-10288 Under en bytur fulgte ansøger med den ukendte skadevolder fra en restauration til en port, hvor de kyssede hinanden.
I porten begyndte skadevolder at åbne ansøgers bukser.
Ansøger sagde, at hun ikke havde lyst, og forsøgte at skubbe skadevolder væk.
Ansøger blev lagt ned på jorden og blev voldtaget uden, at der var sædadgang.
Under voldtægten råbte ansøger ikke om hjælp, og skadevolder udtalte heller ikke trusler eller anvendte vold i forbindelse med sin fastholdelse af ansøger.
Ansøger søgte om tortgodtgørelse på 70.000 kr.
Nævnet tilkendte ansøger godtgørelse for tort på 60.000 kr. og lagde navnlig vægt på karakteren og varigheden af voldtægten, og lagde endvidere vægt på, at ansøger og skadevolder forinden hændelsen havde været i tæt kontakt med hinanden.
