Nr BSF 44 Forslag til folketingsbeslutning om begrænsning af Arbejdstilsynets  

 beføjelser ved arbejde i private hjem Fremsat af Charlotte Antonsen (V) Helge Sander (V) Bendt Bendtsen (KF)  

 Brian Mikkelsen (KF) Annette Just (FP) Tom Behnke (FP) Poul Nødgaard (DF)  

 Kristian Thulesen Dahl (DF) den 30. oktober 1997 Folketinget pålægger regeringen senest den 1. maj 1998 at fremsætte  

 forslag til lov om ændring af lov om arbejdsmiljø. Forslaget skal begrænse  

 Arbejdstilsynets beføjelser ved arbejde, der ikke knytter sig til et  

 ansættelsesforhold, og som udføres af en privat person i eller på husstandens  

 private bolig herunder fritidsbolig, grund i tilknytning hertil eller på  

 køretøj, båd m.v. tilhørende husstanden.
Bemærkninger til forslaget Det er vigtigt, at Arbejdstilsynets virksomhed udøves under former, der  

 ikke krænker privatlivets fred.
Rammerne for Arbejdstilsynets virksomhed  

 betyder, at der i dag er mulighed for sådanne krænkelser.
 Arbejdstilsynets medarbejdere har i henhold til arbejdsmiljølovens § 76,  

 stk. 2, adgang til et arbejdssted uden retskendelse mod behørig legitimation.  

 Herudover har medarbejderne i henhold til § 76, stk. 3, endog ret til,  

 ligeledes uden retskendelse, at kræve dokumentation udleveret, herunder  

 foretage fotografiske optagelser og lign.
Der har været eksempler på krænkende adfærd fra Arbejdstilsynets side,  

 f.eks. en sag fra Ribe, hvor en pensioneret skolelærer reparerer sit tag, og  

 hvor Arbejdstilsynet ved politiets mellemkomst under protest får ham ned fra  

 taget.
Sådanne eksempler ønsker forslagsstillerne stoppet ved at indskrænke  

 Arbejdstilsynets beføjelser i forhold til indtrængen i privat hjem m.v., hvor  

 der ikke er tale om ansættelsesforhold.
 Forslagsstillerne er opmærksomme på de traditionelle  

 reguleringsargumenter, der tilsiger, at da det påhviler det offentlige at  

 finansiere de udgifter, der opstår i forbindelse med eventuelle skader i  

 forbindelse med arbejdsulykker og lign., må der også være mulighed for  

 kontrol.
Imidlertid kolliderer dette med mere principielle hensyn til boligens  

 ukrænkelighed samt det enkelte individs mulighed for at træffe frie  

 dispositioner i det private liv.
Reguleringsargumentet vil i konsekvens  

 medføre, at lovgiver skal forbyde andre dispositioner, der potentielt kan  

 være risikable og dermed påføre det offentlige udgifter, f.eks. indtagelse af  

 tobak og alkohol.
 Forslagsstillernes ønske om indskrænkning af Arbejdstilsynets beføjelser  

 ligger i forlængelse af grundlovens § 72 om privatlivets fred, der lyder:
»Boligen er ukrænkelig.
Husundersøgelse, beslaglæggelse og  

 undersøgelse af breve og andre papirer samt brud på post-, telegraf- og  

 telefonhemmeligheden må, hvor ingen lov hjemler en særegen undtagelse, alene  

 ske efter en retskendelse.« Boligens ukrænkelighed omfatter ikke kun private lokaliteter anvendt til  

 beboelse, men også forretnings-, butiks- og lagerlokaler, garager, stalde og  

 lader m.v.
 Hovedreglen efter grundlovens § 72 er, at ingen må betræde ens bolig, uden  

 at man har givet tilladelse.
Der er dog to undtagelser.
Enten kan en lov vedtaget af Folketinget hjemle  

 en undtagelse og give adgang til ens bolig uden retskendelse, eller  

 domstolene kan give en myndighed en retskendelse.
 Efter grundlovsbestemmelsens formulering må det antages, at en lov kun kan  

 gøre undtagelse fra hovedreglen i § 72, hvor der er et særligt behov for det.  

 Efter forslagsstillernes opfattelse foreligger der ikke sådanne særlige  

 tungtvejende grunde herfor.
Der er tendens til, at bestemmelsen om privatlivets ukrænkelighed i  

 Danmarks Riges Grundlov udvandes.
Der er sket et skred i praksis, således at  

 det næsten er mere reglen end undtagelsen, at forvaltningsmyndighederne har  

 adgang til folks bolig uden retskendelse.
Dette har givet anledning til en  

 del kritik bl.a. i medierne.
Justitsministeriet har således foretaget en søgning i Retsinformations  

 database i perioden 15.-20. november 1995. Ved denne søgning er der fundet  

 111 love, som giver offentlige myndigheder adgang til privat ejendom uden  

 retskendelse.
Nogle af disse love indeholder flere bestemmelser af denne art.
Skriftlig fremsættelse Charlotte Antonsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om begrænsning af  

 Arbejdstilsynets beføjelser ved arbejde i private hjem.
(Beslutningsforslag nr.
B 44).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
