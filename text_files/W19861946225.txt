 En ansøger fandtes ikke berettiget til kontanthjælp efter  

 bistandsloven under et højskoleophold fra 1. oktober 1985.
 Ankestyrelsen fandt det ikke tilstrækkeligt sandsynliggjort, at  

 ansøgeren havde været reelt arbejdssøgende, efter at hun var udgået af skolen  

 i juni 1985. Betingelsen i bistandslovens § 38, stk. 1, om at ansøgeren skal  

 have udnyttet sine arbejdsmuligheder, var derfor ikke opfyldt.
 REDEGØRELSE FOR SAGEN:
En ansøger, født i september 1967, var udgået af skolen i juni 1985 efter  

 1. gymnasieklasse.
Den 25. juni og 15. juli 1985 forhørte ansøgeren sig i  

 socialforvaltningen om muligheden for økonomisk hjælp efter bistandsloven  

 under et 9-måneders ophold på en højskole fra den 1. oktober 1985. Højskolen  

 beskæftigede sig bl.a. med teater og dramatik, som ansøgeren var interesseret  

 i, fordi hun gerne ville være skuespiller.
Socialforvaltningen orienterede  

 ansøgeren om, at hun ikke var omfattet af den særlige  

 revalideringsbestemmelse i bistandslovens § 42, og derfor ikke kunne få hjælp  

 efter bistandsloven under ophold på højskole.
Den 12. august 1985 tilmeldte ansøgeren sig arbejdsformidlingen som  

 arbejdssøgende.
Den 31. august 1985 meldte ansøgeren sig til det ovennævnte  

 højskoleophold.
Den 1. oktober 1985 søgte højskolen på ansøgerens vegne om  

 kontanthjælp under opholdet.
Ansøgeren havde ikke forud for højskoleopholdet  

 modtaget kontanthjælp efter bistandsloven.
Den 10. oktober 1985 afgav  

 ansøgeren erklæring til brug ved kursusdeltagelse med bevarelse af  

 arbejdsløshedsdagpenge.
Af arbejdsformidlingens oplysninger fremgik, at  

 ansøgerens jobønske var senere at genoptage gymnasieuddannelsen.
Det sociale udvalg gav afslag på kontanthjælp under højskoleopholdet.  

 Udvalget henviste til, at ansøgeren ønskede at uddanne sig til skuespiller,  

 og at hun havde valgt at søge om optagelse på højskolen som et led i denne  

 uddannelse.
Udvalget henviste endvidere til, at der ikke i ansøgerens  

 situation forelå nogen form for erhvervshæmning, der kunne begrunde en sådan  

 ydelse.
Overfor amtsankenævnet anførte ansøgeren, at der var tale om et  

 almendannende højskoleophold ifølge højskoleloven med vægt på teater og  

 drama.
Ansøgeren henviste endvidere til socialministeriets bekendtgørelse af  

 30. marts 1983 om uddannelssøgendes ret til kontanthjælp efter bistandsloven  

 i særlige tilfælde, jfr. arbejdsdirektoratets cirkulære af 27. september  

 1979. Ifølge disse regler bevares dagpengeretten eller retten til  

 kontanthjælp under højskoleophold, når ansøgeren står til rådighed for  

 arbejdsmarkedet på sædvanlig vis, hvilket ansøgeren gjorde ifølge aftale med  

 arbejdsformidlingen.
Endelig var det anført, at ansøgerens ophør med  

 skolegang intet havde at gøre med, at hun ville på højskole i stedet for.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse, idet nævnet ikke  

 fandt, at ansøgeren ifølge de givne oplysninger reelt kunne siges at stå til  

 rådighed for arbejdsmarkedet.
Nævnet fandt, at ansøgeren klar satsede på en  

 uddannelse til skuespiller.
 KLAGEN TIL ANKESTYRELSEN:
Ansøgeren henviste i anken til SM O-42-84, hvori socialministeriet bl.a.  

 har udtalt, at kursusdeltagelse, som en person har besluttet sig for, inden  

 der søges om kontanthjælp, ikke uden videre vil kunne dækkes efter reglerne  

 om kontanthjælp, idet der måtte foretages en individuel bedømmelse i hvert  

 enkelt tilfælde.
Ansøgeren gjorde gældende, at det sociale udvalg havde  

 fejlfortolket denne meddelelse.
 Om kursets faglige betydning var det oplyst, at optagelse på en  

 teaterskole alene sker på grundlag af en optagelsesprøve, og at et  

 højskoleophold i denne sammenhæng ikke tillægges nogen vægt.
 Endelig var det oplyst, at kurset var godkendt som et almendannende og  

 ikke kompetencegivende kursus af undervisningsministeriet.
 LOVGRUNDLAG:
 Lov om social bistand, § 37 og § 38.
 ANKESTYRELSENS AFGØRELSE:
 Det anses ikke for tilstrækkeligt sandsynliggjort, at ansøgeren har været  

 reelt arbejdssøgende efter at have forladt skolen i juni 1985. Betingelsen i  

 bistandslovens § 38, stk. 1, om at ansøgeren i tilstrækkelig grad skal have  

 udnyttet sine arbejdsmuligheder, er derfor ikke opfyldt.
 Ved afgørelsen har ankestyrelsen lagt vægt på, dels at ansøgeren  

 umiddelbart efter at have forladt skolen forhørte sig i socialforvaltningen  

 om muligheden for at få kontanthjælp under et højskoleophold fra 1. oktober  

 1985, dels at ansøgeren først tilmeldte sig arbejdsformidlingen den 12.  

 august 1985, dels at ansøgeren kun havde været arbejdsledig i en ganske kort  

 periode, da hun den 31. august 1985 meldte sig til højskoleopholdet.
 Ankestyrelsen tiltræder således amtsankenævnets afgørelse.
