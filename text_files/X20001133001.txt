 En sparekasse havde stillet garanti for entreprenørens opfyldelse  

 og klager hæftede for denne garanti som selvskyldnerkautionist.
 Klagers anpartsselskab blev erklæret konkurs og indklagede fik som  

 følge af mangler ved arbejdet udbetalt 164.375 kr. af sparekassen  

 under garantien med forbehold om tilbagesøgning.
 Anpartsselskabets konkursbo transporterede efterfølgende deres  

 tilbagesøgningskrav til klager personligt og klager kræver som  

 følge heraf indklagede tilpligtet at betale dette.
 Indklagede påstår sagen afvist fra voldgiftsretten.
 Voldgiftsretten udtaler, at eftersom klager har fået kravet  

 tiltransporteret kan indklagede modsætte sig at den oprindelige  

 voldgiftsaftale mellem indklagede og klagers anpartsselskab skal finde  

 anvendelse, hvorefter sagen afvises.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører AB 92 §§ 33 og 46.
 Ved klageskrift indleveret til Voldgiftsnævnet for  

 bygge- og anlægsvirksomhed den 7. april 1999 har klager begæret  

 en voldgiftsret nedsat til afgørelse af klagerens tvist med de  

 indklagede.
 Klageren har påstået de indklagede tilpligtet  

 in solidum at betale principalt 162.500 kr., subsidiært 158.500 kr.,  

 alt med procesrente fra den 10. juni 1998.
 De indklagede har principalt påstået sagen  

 afvist fra voldgiftsretten.
 Voldgiftsretten er med henblik på stillingtagen til  

 afvisningspåstanden nedsat med landsdommer Arne Lyngesen som eneste  

 voldgiftsdommer.
Sagen udspringer af, at indklagede som bygherre og klagers  

 anpartsselskab som entreprenør i august 1995 indgik aftale om  

 opførelse af en villa.
Ifølge kontrakten mellem parterne  

 gælder AB 92 med tilhørende voldgiftsaftale.
En sparekasse stillede garanti for entreprenørens  

 opfyldelse af sine forpligtelser.
Ifølge garantien skulle beløb  

 udbetales inden 10 arbejdsdage efter skriftligt påkrav fra bygherre,  

 medmindre entreprenøren begærede sagkyndig beslutning i henhold  

 til AB 92 § 46, i hvilket tilfælde eventuel udbetaling skulle finde  

 sted 3 dage efter, at parterne var blevet underrettet om den sagkyndiges  

 beslutning om udbetaling.
 Ifølge erklæring fra 1992 har klageren, der  

 var eneanpartshaver i anpartsselskabet, som selvskyldnerkautionist  

 påtaget sig at indestå for betaling af ethvert beløb, som  

 anpartsselskabet måtte blive sparekassen skyldig.
 Klagers anpartsselskab blev den 20. juni 1996  

 erklæret konkurs.
De indklagede har reklameret over mangler ved  

 isoleringsarbejderne, og efter afholdt syns- og skønsforretning har  

 sparekassen den 10. juni 1998 under garantien udbetalt 164.375 kr. til de  

 indklagede.
Sparekassen har ved udbetalingen taget forbehold om at  

 søge beløbet tilbage.
 I december 1998 blev klageren af sparekassen  

 afkrævet et tilsvarende beløb.
 Konkursboet har ifølge erklæring underskrevet  

 af kurator den 23. marts 1999 tiltransporteret klageren "til eje boets  

 krav på tilbagesøgning fra indklagede af beløb stort  

 162.500 kr. udbetalt fra garanti stillet af sparekassen ". Boets kurator  

 har oplyst, at klageren ikke har betalt vederlag til konkursboet i anledning  

 af transporten.
 Det er oplyst, at konkursboet og indklagede har  

 indgået forlig om det øvrige mellemværende i henhold til  

 entreprisen.
Klageren har ladet undersøge bl.a. hvilken  

 merudgift til varme den manglende isolering må antages at ville  

 påføre de indklagede.
Udgiften er i henhold til erklæring  

 af 10. juni 1998 fra rådgivende ingeniørfirma ca. 80 kr. pr.  

 år.
Herefter har klageren fremsat krav over for de indklagede om  

 tilbagebetaling af det udbetalte beløb.
Klageren har navnlig gjort gældende, at de  

 indklagede har opnået en ugrundet berigelse på klagerens  

 bekostning.
Anpartsselskabets afhjælpningspligt var rettelig bortfaldet  

 som følge af en "offergrænsebetragtning", jf.
AB 92 §  

 33. Ved transporten er klageren indtrådt i konkursboets rettigheder i  

 henhold til entreprisekontrakten, herunder voldgiftsaftalen.
Parternes tvist  

 er af entrepriseretlig beskaffenhed.
De indklagede har påstået klagen afvist, idet  

 de indklagede navnlig har gjort gældende, at der ikke mellem denne sags  

 parter gælder nogen voldgiftsklausul.
Klagerens påståede  

 krav er heller ikke af entrepriseretlig beskaffenhed, men et  

 berigelseskrav.
 Voldgiftsretten udtaler:
Konkursboet har af det samlede entrepriseretlige forhold  

 tiltransporteret klageren det nævnte tilbagesøgningskrav.  

 På denne baggrund findes de indklagede at kunne modsætte sig, at  

 deres voldgiftsaftale med fallenten tillige skal finde anvendelse i forhold  

 til klageren.
Klageren må derfor henvises til at søge sit krav  

 fastslået ved domstolene, og voldgiftsretten tager de indklagedes  

 afvisningspåstand til følge.
 Thi bestemmes:
 Den af klageren fremsatte anmodning om behandling ved  

 voldgiftsret af klagerens tvist med de indklagede afvises.
 I sagsomkostninger skal klageren inden 14 dage fra  

 modtagelsen af denne kendelse til de indklagede betale 5.000 kr.
 Inden samme frist efter påkrav og opgørelse  

 fra Voldgiftsnævnet for bygge- og anlægsvirksomhed skal klageren  

 betale Nævnets omkostninger ved behandlingen af denne sag.
