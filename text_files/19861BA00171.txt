Nr BSF 171 Forslag til folketingsbeslutning om etablering af de nødvendige  

 uddannelsespladser til det toårige kursus til Højere Handelseksamen Fremsat af Stillinger (SF) Agerschou (SF) Carsten Andersen (SF) Gade (SF)  

 Ebba Strange (SF) den 26. maj 1987 Folketinget opfordrer regeringen til at sikre, at alle rettidigt tilmeldte og kvalificerede ansøgere til det toårige kursus til Højere Handelseksamen optages fra begyndelsen af skoleåret 1987-88.
BEMÆRKNINGER TIL FORSLAGET I adskillige år har vi oplevet, at kvalificerede og rettidigt tilmeldte ansøgere til det toårige kursus til Højere Handelseksamen har måttet afvises, fordi der ikke har været de nødvendige uddannelsespladser.
Det samme ser nu ud til at gentage sig i år, hvis regeringen ikke ændrer sin praksis.
Den nuværende praksis fungerer sådan, at kvalificerede elever, der søger fra folkeskolen ind på efg-basisåret på handelsskolerne, ikke automatisk senere er sikret adgang til Højere Handelseksamen, såfremt de ønsker det.
Dermed bliver der på handelsskolerne efter det første år reelt tale om en adgangsbegrænsning i modsætning til forholdene på det almene gymnasium.
Efter forslagsstillernes opfattelse er det en stadig større del af de elever, der søger efg-basisår på handelsskolerne, der fra starten er indstillet på at ville afslutte med en Højere Handelseksamen.
Dermed opleves det endnu mere urimeligt og uforståeligt, at regeringen reelt laver en adgangsbegrænsning inde midt i et treårigt uddannelsesforløb.
