Betænkning afgivet af Undervisningsudvalget den 13. december 2016 Betænkning over Forslag til lov om ændring af lov om forberedende voksenundervisning og ordblindeundervisning for voksne (FVU-tilbud for tosprogede m.m.) [af ministeren for børn, undervisning og ligestilling (Ellen Trane Nørby)]:
1. Udvalgsarbejdet Lovforslaget blev fremsat den 18. november 2016 og var til 1. behandling den 1. december 2016. Lovforslaget blev efter 1. behandling henvist til behandling i Børne- og Undervisningsudvalget.
Udvalgets navn er den 12. december 2016 ændret til Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, undervisning og ligestilling sendte den 29. august 2016 dette udkast til udvalget, jf.
BUU alm. del  bilag 259. Den 18. november 2016 sendte ministeren for børn, undervisning og ligestilling de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra P.
Gug-Kjeldsen, Nakskov.
 Undervisningsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 1 spørgsmål til undervisningsministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
 Dansk Folkepartis medlemmer af udvalget støtter lovforslaget og har også udtrykt dette over for regeringen i forbindelse med udkast til loven i august 2016. Men det er nødvendigt at anføre, at det er en fejl, når der i indledningen til lovforslaget står anført følgende: »Som led i finanslovsaftalen for 2017 er regeringen (V), Dansk Folkeparti, Liberal Alliance og Det Konservative Folkeparti enige om at permanentgøre forsøg med forberedende voksenundervisning for voksne tilrettelagt for tosprogede«.
Det må konstateres, at dette ikke har været drøftet under finanslovsforhandlingerne og ej heller fremgår noget steds af finanslovsaftalen.
Til gengæld er det en del af regeringens oprindelige finanslovsforslag fra august.
Ministeriet har desværre ikke valgt at korrigere det, så derfor må vi anføre det her.
Følgende er imidlertid oplyst til os fra regeringen: »Forsøg med forberedende voksenundervisning tilrettelagt for tosprogede har i 2014, 2015 og 2016 været hjemlet ved en tekstanmærkning på finansloven.
Efter en positiv evaluering medtog V-regeringen finansieringen af de pågældende FVU-forløb i finanslovsforslaget for 2017, og der blev samtidig udarbejdet et lovforslag med permanentgørelsen.
Permanentgørelsen var således en del af V-regeringens oprindeligt fremlagte finanslovsforslag for 2017. Finanslovsaftalen omtaler kun udtrykkeligt de punkter, hvor der skal ske ændringer af det fremlagte finanslovsforslag.
Efter indgåelsen af finanslovsaftalen, er der altså med de ændringer, der følger af finanslovsaftalen, enighed om det samlede finanslovsforslag for 2017.« Det suppleres med følgende: »Midlerne står på § 20.74.02. i finansloven.
Man kan ikke slå op på denne konto og læse noget eksplicit om FVU-start, da midlerne indgår som en del af den almindelige FVU-aktivitet på kontoen.« Enhedslistens medlemmer af udvalget støtter lovforslaget, men havde dog gerne set, at den mundtlige FVU-startprøve blev etableret som en prøve med ekstern censur, fordi en sådan ville kunne bidrage til at sikre kvaliteten og det faglige niveau.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Henrik Thulesen Dahl (DF) nfmd.
Susanne Eilersen (DF) Marlene Harpsøe (DF) Dorthe Ullemose (DF) Pia Adelsteen (DF) Lise Bech (DF) Anni Matthiesen (V) Kristian Pihl Lorentzen (V) Jan E.
Jørgensen (V) Britt Bager (V) Erling Bonnesen (V) Jane Heitmann (V) Henrik Dahl (LA) Danny K.
Malkowski (LA) Mette Abildgaard (KF) Annette Lind (S) Daniel Toft Jakobsen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Eva Flyvholm (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
