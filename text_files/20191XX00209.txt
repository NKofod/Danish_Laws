Skriftlig fremsættelse (20. november 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af ejendomsvurderingsloven, ejendomsavancebeskatningsloven, ejendomsværdiskatteloven, lov om kommunal ejendomsskat og skatteforvaltningsloven (Fastsættelse af grund- og ejendomsværdier, afgrænsning af afledt virkning af klage- og retssager, afledt skattemæssig virkning ved ekstraordinær genoptagelse af ejendomsvurderinger, samtidighed for ejendomsværdiskat og grundskyld samt andre tilpasninger på vurderingsområdet m.v.) (Lovforslag nr.
L 71) For at sikre et robust ejendomsvurderingssystem foreslås en række justeringer og præciseringer af bl.a. ejendomsvurderingsloven forud for udsendelsen af de første nye ejendomsvurderinger i 2. halvår 2020.
 Forliget om et nyt ejendomsvurderingssystem, som den daværende regering (Venstre), Socialdemokratiet, Dansk Folkeparti, Liberal Alliance, Det Radikale Venstre og Det Konservative Folkeparti indgik den 18. november 2016, sikrer rammerne for udviklingen af et nyt ejendomsvurderingssystem, så ejendomsejerne kan få bedre og mere retvisende vurderinger, og tilliden til de offentlige ejendomsvurderinger kan genoprettes.
 Som udmøntning af forliget er der indført en ny ejendomsvurderingslov, der trådte i kraft den 1. januar 2018.
Det har i forbindelse med udviklingen af det nye ejendomsvurderingssystem vist sig, at der er behov for en række tilpasninger af lovgivningen.
De foreslåede ændringer skal være med til at sikre, at administrationen klart afspejler lovgivningen vedrørende de nye ejendomsvurderinger.
Samtidig skal de foreslåede ændringer understøtte, at det nye ejendomsvurderingssystem bliver så enkelt som muligt at administrere.
 Herudover foreslås det at forenkle skattereglerne ved at indføre samtidighed mellem beskatningsgrundlagene for ejendomsværdiskat og grundskyld.
I dag danner ejendomsvurderingerne i et givent år grundlag for ejendomsværdiskat i det samme år og grundskylden i året efter.
Samtidighed vil indebære, at både ejendomsværdiskat og grundskyld betales på grundlag af ejendomsvurderingen for det foregående år, samt at ejendomsværdiskatten i langt højere grad vil kunne opkræves på grundlag af en ejendomsvurdering, der er kendt af ejendomsejeren.
Forslaget vil i øvrigt bidrage til at reducere restskat og overskydende skat.
 Lovforslaget udmønter desuden en politisk forståelse fra november 2019 mellem regeringen (Socialdemokratiet), Venstre, Det Radikale Venstre, Det Konservative Folkeparti, Alternativet og Liberal Alliance om en Løsning af 0-skattesagerne, som indebærer, at Skatteforvaltningen som hovedregel skal efteropkræve de berørte ejeres manglende ejendomsværdiskat i op til 3 år med den undtagelse, at der ikke skal ske efteropkrævning af ejendomsværdiskat i de tilfælde, hvor ejeren kan dokumentere at have gjort opmærksom på fejlen.
Regeringen har med forslaget lagt vægt på, at boligejere skal betale den korrekte boligskat, og at der ikke skal gøres forskel på boligejere.
Der er samtidig lagt vægt på, at fejl begået af skattemyndighederne ikke skal ligge skatteborgerne uforholdsmæssigt til last.
Med forslaget vil reglerne for den afledte skattemæssige virkning af en ekstraordinær genoptagelse af en foretaget eller manglende vurdering endvidere blive justeret, så de fremadrettet i højere grad kommer til at svare til det, som generelt gælder på skatteområdet.
 Dele af lovforslaget er sendt i høring hen over fremsættelsen af lovforslaget fra den 16. november 2019 med frist den 21. november 2019. Dette skyldes, at forståelsen om Løsning af 0-skattesagerne blev opnået, efter lovforslaget var sendt i høring den 11. oktober 2019 med frist den 31. oktober 2019, samt at forslaget om samtidighed mellem beskatningsgrundlagene for ejendomsværdiskat og grundskyld, der ligeledes er indarbejdet efter høringen, skal nå at have virkning fra 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
