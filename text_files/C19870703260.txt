 1. Fiskeriministeriets bekendtgørelse nr. 613 af 16.  

 september 1986 om mærkning af fisk og fiskevarer foreskriver i § 10, stk. 3,  

 at detailemballage indeholdende fiskevarer i vand, lage, marinade eller andre  

 pakkemidler, der er uvæsentlige i forhold til varens hovedbestanddele, og som  

 normalt ikke fortæres, skal være mærket med angivelse af såvel nettovægt som  

 drænet vægt.
2. I § 11 bestemmes, at nettovægten - bortset fra de  

 tilfælde, der nævnes i stk. 2 - er det gennemsnitlige indhold i  

 detailemballagen.
Der er endvidere givet nærmere regler for den tilladte  

 negative afvigelse for den enkelte pakning svarende til reglerne for  

 e-mærkede varer (baseret på EF's færdigpakningsdirektiv, jfr.  

 Industriministeriets bekendtgørelse nr. 142 af 31. januar 1985 om  

 EØF-mærkning (e-mærkning) af færdigpakkede varer).
3. Der er ikke i Fiskeriministeriets  

 mærkningsbekendtgørelse givet nærmere bestemmelser om drænet vægt.
I det  

 grundlæggende mærkningsdirektiv fra EF siges, at metoder til kontrol af den  

 drænede vægt vil blive fastsat, og sådanne metoder er under udarbejdelse.  

 Indtil EF-regler om drænet vægt foreligger, skal den drænede vægt gennemsnit  

 svare mindst til den angivne drænede vægt, og der kan regnes med negative  

 tolerancer svarende til det dobbelte af de negative tolerancer, der gælder  

 for nettovægt.
4. I overensstemmelse med disse mærkningsbestemmelser  

 har Monopoltilsynet i bekendtgørelse nr. 7-86 af 9. december 1986 om  

 mærkning, skiltning og annoncering med pris for levnedsmidler i § 7, stk. 2,  

 foreskrevet, at for ovennævnte varer, for hvilke den drænede vægt skal  

 angives, skal prisen pr. kg, eventuelt pr. 100 g, angives på grundlag af  

 denne vægt.
Indtil videre er det dog for fiskekonserves tilstrækkeligt at  

 angive prisen pr. salgsenhed.
 5. Denne vejledning erstatter cirkulære af 2. august  

 1982 fra Fiskeriministeriets Industritilsyn om samme emne.
