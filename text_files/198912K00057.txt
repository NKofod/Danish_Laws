Nr LSF 57 Forslag til Lov om ændring af lov om registreret partnerskab Fremsat af justitsministeren (Engell) den 1. november 1989 Vedtaget ved tredjebehandling den 7. december 1989 Lov nr. 821 af 19/12/1989 § 1 I lov nr. 372 af 7. juni 1989 om registreret partnerskab § 5, stk.  

 2, ændres »§ 46« til: »§ 43, stk. 1, og § 46«.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 372 af 7. juni 1989 om registreret partnerskab § 5, stk.  

 2, ændres »§ 46« til: »§ 43, stk. 1, og § 46«.
 § 2.
 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslaget tager sigte på at ophæve reglen om mægling ved præsten for  

 registrerede partnere.
2. Efter ægteskabslovens § 43, stk. 1, kan der i forbindelse med  

 separation eller skilsmisse efter begge parters ønske ske mægling ved  

 præsten.
Denne bestemmelse finder i medfør af § 5 i lov om registreret  

 partnerskab tilsvarende anvendelse ved opløsning af et registreret  

 partnerskab.
Forslaget til den gennemførte lov om registreret partnerskab blev fremsat  

 af Socialdemokratiet og Socialistisk Folkeparti.
Det må efter  

 Justitsministeriets opfattelse anses for utilsigtet fra forslagsstillernes  

 side, at reglen i ægteskabslovens § 43, stk. 1, er kommet til at finde  

 anvendelse på registreret partnerskab.
Der kan herved peges på, at præster  

 ikke kan eller skal medvirke ved indgåelsen af et registreret partnerskab.  

 Det har derfor formodningen mod sig, at det har været hensigten, at præster  

 skulle medvirke ved opløsning af et registreret partnerskab.
Hertil kommer,  

 at nogle præster af religiøse grunde føler, at de ikke kan eller bør medvirke  

 ved en mægling mellem to registrerede partnere.
Det er efter  

 Justitsministeriets opfattelse ikke rimeligt, at man fra samfundets side  

 sætter præster i en sådan samvittighedskonflikt.
Det foreslås derfor, at reglen i ægteskabslovens § 43, stk. 1, ikke  

 længere skal finde anvendelse ved opløsning af et registreret partnerskab.  

 Dette indebærer, at et registreret par ikke længere har krav på at få  

 foretaget mægling hos præsten.
Der er dog efter forslaget intet til hinder  

 for, at en præst kan foretage mægling mellem to registrerede partnere som led  

 i sin almindelige sjælesorg, såfremt præsten selv er indstillet herpå.
Bemærkninger til lovforslagets enkelte bemærkninger Til § 1 Der henvises til de almindelige bemærkninger.
Til § 2 Da der er behov for en hurtig gennemførelse af lovforslaget, foreslås det,  

 at loven skal træde i kraft dagen efter bekendtgørelsen i Lovtidende.
