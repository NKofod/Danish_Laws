 Udtalt, at der ikke i lovgivningen er fastsat bestemmelser om et  

 kommunalbestyrelsesmedlems adgang til fritagelse for medlemskab af et udvalg.  

 Der er imidlertidig i teori og praksis almindeligt antaget, at  

 kommunalbestyrelsen på begæring herom kan meddele et medlem fritagelse for et  

 udvalgshverv for resten af funktionsperioden, når kommunalbestyrelsen  

 skønner, at der er en rimelig grund hertil.
 Endvidere udtalt, at der tilkommer kommunalbestyrelsen et betydeligt  

 skøn ved vurderingen af, om et medlem har en sådan rimelig grund til at  

 anmode om fritagelse for udvalgshvervet, at begæringen bør imødekommes.  

 Kommunalbestyrelsen vil således også kunne imødekomme en begæring om  

 udtræden, der er begrundet i politiske forhold, f.eks. en uoverensstemmelse  

 mellem en gruppes medlemmer.
 I den konkrete sag fandtes ikke grundlag for at antage, at  

 kommunalbestyrelsen ikke havde haft rimelig grund til at meddele fritagelse  

 for udvalgshvervet for resten af funktionsperioden.
 Med skrivelse af 4. juli 1986 (j.nr. 00.01.A14) har Midtdjurs  

 Kommunalbestyrelse anmodet Indenrigsministeriet om en udtalelse over et  

 spørgsmål vedrørende et kommunalbestyrelsesmedlems udtræden af det sociale  

 udvalg.
 Baggrunden for kommunalbestyrelsens anmodning er en klage, indgivet af den  

 socialdemokratiske byrådsgruppe til Tilsynsrådet for Århus Amt ved skrivelse  

 af 21. marts 1986.
 I skrivelse til Tilsynsrådet oplyste byrådsgruppen, at der ved et  

 konstituerende møde den 14. februar 1986 var foretaget en udvidelse af  

 socialudvalget fra 5 til 7 medlemmer, idet en gruppe i henhold til den  

 kommunale styrelseslovs § 27, stk. 3, var berettiget til at udpege 2  

 overtallige medlemmer til udvalget.
Et medlem af socialudvalget,  Inger  Bloch, stillede herefter forslag om,  

 at den pågældende gruppe trak sine 2 overtallige medlemmer ud af udvalget,  

 eller - såfremt gruppen ikke indvilligede heri - at hun selv blev bevilget  

 udtræden af udvalget, idet hun fandt det uparlamentarisk med et udvalg på 7  

 medlemmer i forhold til en kommunalbestyrelse på 15 medlemmer.
Dette forslag  

 blev fremsat over for kommunalbestyrelsen i skrivelse af 25. februar 1986 fra  

  Inger  Bloch, og spørgsmålet blev behandlet på kommunalbestyrelsesmøde den  

 12. marts 1986.
 Af den medsendte udskrift af beslutningsprotokollen for mødet den 12.  

 marts 1986 fremgår, at  Inger  Blochs begæring om udtræden af udvalget blev  

 imødekommet af kommunalbestyrelsen på baggrund af hendes erklæring om, at hun  

 ikke forventede, at hendes fysik kunne klare de arbejdsforhold, der var i  

 socialudvalget.
Den socialdemokratiske byrådsgruppe anførte i skrivelsen af 21. marts 1986  

 til tilsynsrådet, at  Inger  Bloch i den indeværende valgperiode ikke havde  

 givet møde i socialudvalget og derfor ikke kunne have kendskab til udvalgets  

 arbejdsforhold.
Efter byrådsgruppens opfattelse er kommunalbestyrelsens  

 beslutning om at bevilge  Inger  Bloch udtræden af udvalget ikke truffet på  

 et sagligt - men på et politisk - grundlag.
 Tilsynsrådet anførte i sin udtalelse af 19. juli 1986 vedrørende  Inger  

  Blochs udtræden af socialudvalget bl.a., at der ikke ses at være grund til  

 at antage, at andre end rent saglige synspunkter har ligget til grund for  

 meddelelsen om fritagelsen for hvervet som medlem af socialudvalget.
 Tilsynsrådet har i skrivelse af 30. juli 1986 meddelt, at rådet kan  

 henholde sig til sin udtalelse af 19. juli 1986.
 I denne anledning skal Indenrigsministeriet udtale følgende:
 Der er ikke i lovgivningen fastsat bestemmelser om et  

 kommunalbestyrelsesmedlems adgang til fritagelse for medlemskab af et udvalg,  

 herunder regler for, hvilke kriterier der i givet fald skal være afgørende  

 for, om en begæring om fritagelse kan imødekommes.
 Det er imidlertid i teori og praksis almindeligt antaget, at  

 kommunalbestyrelsen på begæring herom kan meddele et medlem fritagelse for et  

 udvalgshverv for resten af funktionsperioden, når kommunalbestyrelsen  

 skønner, at der er en rimelig grund hertil.
Ved vurderingen af, om et medlem har en sådan rimelig grund til at anmode  

 om fritagelse for udvalgshvervet, at begæringen bør imødekommes, tilkommer  

 der kommunalbestyrelsen et betydeligt skøn.
Kommunalbestyrelsen vil således  

 også kunne imødekomme en begæring om udtræden, der er begrundet i politiske  

 forhold, f.eks. en uoverensstemmelse mellem en gruppes medlemmer.
 I det foreliggende tilfælde har Indenrigsministeriet herefter ikke fundet  

 grundlag for at antage, at kommunalbestyrelsen ikke har haft rimelig grund  

 til at meddele den pågældende fritagelse.
 P.M.V.
 E.B.
Emil le Maire Indenrigsministeriets afgørelser og udtalelser om kommunale forhold 1987  

 1.2.
