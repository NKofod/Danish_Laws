Nr BSF 24 Forslag til folketingsbeslutning om ændring af den kommunale styrelseslov Fremsat af Kristen Touborg (SF) Pernille Frahm (SF) Aage Frandsen (SF) Jes  

 Lunde (SF) Anni Svanholt (SF) Villy Søvndal (SF) den 3. april 1998 Folketinget opfordrer regeringen til at fremsætte lovforslag, der  

 muliggør, at en borgmester kan fratages sin funktion, hvis et kvalificeret  

 flertal i kommunalbestyrelsen på 2/3 af kommunalbestyrelsens medlemmer mener,  

 at den pågældende har vist sig uegnet til at varetage funktionen som den  

 øverste administrative chef.
 Kommunalbestyrelsen kan herefter ved flertalsvalg vælge en ny borgmester  

 blandt sine medlemmer.
Bemærkninger til forslaget I henhold til § 6, stk. 6, i den nugældende lov om kommunernes styrelse  

 har valgene af formand og næstformand (næstformænd) for kommunalbestyrelsen  

 virkning for kommunalbestyrelsens funktionsperiode, dvs. for 4 år.
Såfremt kommunalbestyrelsens formand vægrer sig ved at udføre en opgave,  

 som er pålagt den pågældende ved lov om kommunernes styrelse eller kommunens  

 styrelsesvedtægt, kan kommunalbestyrelsen udpege et af sine medlemmer til at  

 varetage den pågældende opgave.
Ved grov eller gentagen vægring mod at udføre  

 en sådan opgave, som er pålagt den pågældende formand, kan  

 kommunalbestyrelsen beslutte at udpege et af sine medlemmer til at fungere  

 som formand indtil videre.
Beslutningen træder først i kraft, når den er  

 stadfæstet af indenrigsministeren, jf. § 66 i lov om kommunernes styrelse.
Derimod er det stort set umuligt for en kommunalbestyrelse at afsætte en  

 borgmester.
En borgmester er derved »fredet« i 4 år.
 Efter SF's opfattelse strider dette mod al demokratisk virksomhed og er  

 direkte i modstrid med folkestyrets ånd.
 Bestemmelsen om, at borgmesteren ikke kan afsættes, skyldes angiveligt, at  

 det ikke vil være hensigtsmæssigt, hvis borgmesteren kan udskiftes i tide og  

 utide.
 Udvalgsformænd (bortset fra formanden for Økonomiudvalget, der har  

 kommunalbestyrelsens formand som »født« formand) kan imidlertid  

 afsættes af et flertal i udvalget, men dette sker uhyre sjældent.
Til forskel fra en udvalgformand har en borgmester ud over en politisk  

 rolle også en administrativ rolle.
SF mener, at hvis en borgmester er uegnet  

 til denne administrative rolle, skal det være muligt at afsætte den  

 pågældende som borgmester.
For at sikre, at denne beslutning tages på så  

 bredt et grundlag som muligt, foreslås det, at beslutningen om afsættelse kun  

 kan træffes med et kvalificeret flertal på mindst 2/3 af kommunalbestyrelsens  

 medlemmer.
Skriftlig fremsættelse Kristen Touborg (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af den kommunale  

 styrelseslov.
(Beslutningsforslag nr.
B 24).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
