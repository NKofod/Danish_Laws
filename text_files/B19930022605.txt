 I henhold til § 97 g, stk. 5, i lov om arbejdsformidling og  

 arbejdsløshedsforsikring m.v., jf. lovbekendtgørelse nr. 752 af 1. september  

 1992, som ændret senest ved lov nr. 178 af 14. april 1993, fastsættes efter  

 forhandling med Landsarbejdsnævnet:
 § 1.  Et ledigt, dagpengeberettiget medlem kan i en  

 periode på op til 52 uger modtage en aktivitetsydelse under frivilligt,  

 ulønnet arbejde i udlandet for humanitære og kirkelige organisationer, der er  

 godkendt efter ligningslovens § 12, stk. 3, eller som er godkendt som  

 ligestillede hermed af arbejdsministeren.
 Stk. 2.  Organisationer, der ønsker at benytte denne  

 ordning, skal godkendes af Arbejdsministeriet.
 Stk. 3.  Ansøgningen om godkendelse skal indeholde  

 oplysning om organisationens formål, herunder om organisationen er godkendt  

 efter ligningslovens § 12, stk. 3. Ansøgningen skal endvidere angive formålet  

 med de aktiviteter, der skal udføres i udlandet.
 § 2.  Et medlem, der ønsker at overgå til  

 aktivitetsydelse, skal opfylde betingelserne for ret til dagpenge ved  

 overgangen til aktivitetsydelsen og i hele udbetalingsperioden.
 Stk. 2.  Et medlem, der er udsendt i en kortere periode  

 end 52 uger, kan få forlænget perioden med aktivitetsydelse under opholdet i  

 udlandet, hvis der er tale om fortsat arbejde for den samme organisation.
 Stk. 3.  En periode med aktivitetsydelse kan senest  

 påbegyndes den 31. december 1993, ligesom forlængelse af en allerede  

 påbegyndt periode skal ske senest denne dato.
 § 3.  Arbejdsløshedskassen udbetaler  

 aktivitetsydelsen, der udgør et fast beløb på 80 pct. af højeste dagpenge for  

 henholdsvis fuldtids- og deltidsforsikrede.
 Stk. 2.  Aktivitetsydelsen indbetales på medlemmets  

 konto i et pengeinstitut i Danmark.
§ 4.  Inden overgangen til aktivitetsydelsen skal der  

 i arbejdsløshedskassen foreligge skriftlig dokumentation for, hvilken  

 organisation, medlemmet skal arbejde for, hvilken periode medlemmet skal  

 arbejde for organisationen og i hvilket land, og for at der er tale om  

 ulønnet arbejde.
Der skal endvidere foreligge en kopi af den af  

 Arbejdsministeriet meddelte godkendelse.
 Stk. 2.  Medlemmet skal ved overgangen til  

 aktivitetsydelsen skriftligt bekræfte rigtigheden af de oplysninger,  

 arbejdsløshedskassen vil lægge til grund ved udbetalingen af  

 aktivitetsydelsen.
 Stk. 3.  Når perioden med aktivitetsydelse ophører, skal  

 medlemmet på et særligt oplysningskort over for arbejdsløshedskassen bekræfte  

 rigtigheden af udbetalingerne og herunder oplyse, om medlemmet i  

 udbetalingsperioden for eksempel har haft lønnet arbejde, har haft andre  

 skattepligtige indtægter eller har holdt ferie, og om medlemmet er endeligt  

 ophørt med det frivillige arbejde.
 Stk. 4.  Medlemmet har pligt til hurtigst muligt at  

 underrette arbejdsløshedskassen, hvis der i udbetalingsperioden sker  

 ændringer i medlemmets forhold, der kan have betydning for retten til  

 aktivitetsydelse.
 § 5.  Organisationen har pligt til over for  

 arbejdsløshedskassen og direktøren for arbejdsløshedsforsikringen skriftligt  

 at afgive oplysninger om forhold af betydning for administrationen af  

 ordningen om aktivitetsydelse.
 § 6.  Bekendtgørelsen træder i kraft den 1. maj 1993.
 Stk. 2.  Der udarbejdes en vejledning til  

 bekendtgørelsen.
