 I tilslutning til forhandlingsresultatet mellem Finansministeriet og  

 centralorganisationerne fra april 1989 samt til Finansministeriets cirkulære  

 af 28. december 1989 om jubilæumsgratiale til personale i statens tjeneste  

 fastsættes følgende bestemmelser om ydelse af jubilæumsgratiale til ansatte  

 ved selvejende institutioner under Undervisningsministeriet, bortset fra  

 friskoler og private grundskoler m.v.
 1. Gratiale gives ved 25, 40 og 50 års  

 tjenestejubilæer.
 I forbindelse med jubilæet kan udstedes et diplom underskrevet af  

 vedkommende institutions leder.
 Diplomets udseende og indhold bestemmes af den enkelte institutions  

 ledelse.
 Gratiale og diplom gives kun til ansatte, der har udført tilfredsstillende  

 tjeneste.
 Afgørelse af, om gratiale og diplom skal gives, træffes af vedkommende  

 institution.
2. Jubilæumsgratialet udgør 4000 kr. ved 25 års  

 tjeneste, 5000 kr. ved 40 års tjeneste og 6000 kr. ved 50 års tjeneste uanset  

 beskæftigelsesgrad. (* 1) Jubilæumsancienniteten regnes fra den første ansættelse ved institutionen.
 Er der sket afbrydelse af tjenesten, sammenlægges ansættelsesperioderne.
 Ved selvejende institutioner medregnes beskæftigelse indenfor samme  

 institutionsform (fx. seminarier, teknika og erhvervsskoler) i  

 jubilæumsancienniteten.
 Beskæftigelse i statslige institutioner og virksomheder samt i folkeskolen  

 og folkekirken medregnes i jubilæumsancienniteten.
 Beskæftigelsen medregnes efter de for disse ansættelsesområder gældende  

 regler.
Ved opgørelsen af jubilæumsancienniteten medregnes feriedage og sygedage  

 under beskæftigelsen.
Endvidere medregnes fravær på grund af militærtjeneste,  

 hvis den pågældende på tidspunktet for aftjening af værnepligt var ansat ved  

 institutionen, eller i en statslig institution.
 Den tid, hvori en ansat har tjenestefrihed uden løn, medregnes ikke i  

 jubilæumsancienniteten, medmindre vedkommende har været ansat ved en  

 statsinstitution eller en anden selvejende institution inden for samme  

 skoleform, eller tjenestefriheden iøvrigt medregnes i lønancienniteten.
Jubilæumsancienniteten opgøres af institutionens leder.
Hvis denne ikke er  

 i besiddelse af nøjagtige oplysninger om tidspunktet for første ansættelse  

 eller om varigheden af tidligere beskæftigelsesperioder, fastsættes  

 ancienniteten på grundlag af de for institutionens leder foreliggende  

 oplysninger.
 Tjeneste efter det fyldte 70. år kan ikke medregnes ved opgørelsen af  

 jubilæumsancienniteten.
 3. Som jubilæumsdag regnes den dag, hvor den ansatte  

 har gjort henholdsvis 25, 40 og 50 års tjeneste ved institutionen.
 4. Der gives den ansatte en fridag med løn i anledning  

 af jubilæet.
 5. Udgiften til jubilæumsgratiale afholdes af  

 lønkontoen.
 6. Gratialerne reguleres fremtidig hvert andet år,  

 første gang pr. 1. april 1991, med en procent svarende til udviklingen i den  

 forløbne 2-års periode i lønnen på skalatrin 26, stedtillægssats 3.  

 Finansministeriet udsender meddelelse om ny gratialesatser.
 7. Dette cirkulære har virkning fra 1. april 1989.  

 Samtidig ophæves Undervisningsministeriets meddelelse af 5. august 1963 om  

 jubilæumsgratiale til pædagogisk og administrativt personale ved teknika,  

 tekniske skoler, fagskoler og Undervisningsministeriets skrivelse af 20.  

 april 1964 til samtlige teknika, tekniske skoler og fagskoler.
 Hidtidig opnået jubilæumsanciennitet skal opgøres efter de før den 1.  

 april 1989 gældende regler eller praksis og tillægges den anciennitet, der  

 opnås i henhold til dette cirkulære.
 P. m. v.
 e. b.
Inga Roepstorff fm.
