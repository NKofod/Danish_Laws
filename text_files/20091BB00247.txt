Fremsat den 21. maj 2010 af Orla Hav (S), Yildiz Akdogan (S) og Jens Christian Lund (S) Forslag til folketingsbeslutning om sikring af mindre pensionskonti Folketinget pålægger regeringen at fremsætte lovforslag, der sikrer, at mindre, ikke aktive pensionskontis indhold overføres til opsparernes ATP-konti.
Har den enkelte opsparer ikke en ATP-konto, overføres midlerne til den pågældendes aktive og blivende pensionsordning.
Bemærkninger til forslaget Danskerne handler meget ansvarligt og sparer op til deres alderdom.
Desværre rummer de opsparingsordninger, som er etableret, en stor risiko for, at den enkelte sparer mister penge. Årsagen hertil er typisk, at den enkelte i ungdommen har haft kortvarige jobforløb, inden han eller hun har fundet det blivende job med fast og aktiv indbetaling til en pensionsordning, der får en størrelse, som tæller i relation til forsørgelse i alderdommen.
 Midlerne fra de relativt kortvarige ansættelser i ungdommen risikerer at gå tabt for den enkelte, fordi omkostningerne ved at administrere de små beløb udhuler beløbene og bevirker, at opsparingen ikke kan holde trit med forringelsen af købekraften.
Dette er en utilsigtet virkning af, at unge prøver deres færdigheder af i forskellige jobs og kortvarigt knyttes til de pensionsordninger, der følger jobbene.
Risikoen for, at de små opsparinger tabes som aktiver til forsørgelse i alderdommen, betyder, at motivationen til at spare op gennem pensionsordninger sættes over styr.
Skriftlig fremsættelse Orla Hav (S):
 Forslag til folketingsbeslutning om sikring af mindre pensionskonti.
(Beslutningsforslag nr.
B 247).
