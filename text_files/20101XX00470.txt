Skriftlig fremsættelse (3. februar 2011) Miljøministeren (Karen Ellemann) Herved tillader jeg mig for Folketinget at fremsætte:
Forslag til lov om ændring af lov om planlægning (Revision af detailhandelsbestemmelser, lokal fleksibilitet i kystnærhedszonen og landzone for kommuner i yderområder og ikke-brofaste øer m.v.) (Lovforslag nr.
L 128) Regeringen vil styrke vækst, velfærd og fornyelse i yderområderne.
Derfor udsendte regeringen »Danmark i balance i en global verden« den 3. september 2010. Udspillet indeholder en række initiativer, der skal sikre bedre muligheder for lokal udvikling af Danmarks yderområder.
Initiativet berører mange forskellige lovområder, herunder planloven, da den på nogle felter kan opleves som en barriere for lokal udvikling i yderområderne.
 Regeringen ønsker, at det reelt skal være nemmere at drive virksomhed og at bosætte sig i kommuner, som ligger uden for de store byområder samtidig med, at natur, miljø og det danske landskab fortsat bevares og beskyttes.
I efteråret 2009 gennemførte By- og Landskabsstyrelsen en interviewrunde med 16 kommuner med henblik på at få et indblik i de udfordringer, som yderområderne står overfor.
Samtidig havde kommunerne også mulighed for at fremføre deres bud på hvilke redskaber, der skal til for at imødegå udfordringerne.
For det første foreslås det, at det i yderområderne skal være lettere at opnå tilladelse til opførelse af nye boliger i landzone.
I yderområderne skal kommunen give en landzonetilladelse til opførelse af nye helårsboliger i umiddelbar tilknytning til landsbyer, medmindre væsentlige hensyn til landskab, natur, miljø, planlægning eller naboer afgørende taler imod.
For det andet foreslås det, at reglerne for planlægning i kystnærhedszonen skal være lempeligere i yderområderne.
En kommune vil, med begrundelse i positive lokaløkonomiske konsekvenser, kunne planlægge for erhvervs- og boligbyggeri mellem 300  3000 m fra kysten på baggrund af en særlig plantilladelse fra miljøministeren.
Den forudgående tilladelse fra miljøministeren skal sikre den fortsatte varetagelse af vore kyster som en værdifuld, national ressource.
De to forslag for yderområderne er udformet, så de fremmer erhvervslivet og bosætningsgrundlaget, så kommunerne bedre kan fastholde og tiltrække borgere.
Der gives mulighed for planlægning for og tilladelser til opførelse af flere attraktive boliger, der kan være med til at fastholde et bæredygtigt befolkningsgrundlag.
Samtidig lettes planlægningen for erhverv i kystnærhedszonen.
For det tredje foreslås det, at det skal være lettere at opnå tilladelse til udvidelse af mindre erhvervsvirksomheder, som er etableret i en overflødiggjort landbrugsbygning i yderområderne og i kommuner uden for hovedstadsområdet.
Bestemmelsen er udformet, så driftige virksomheder kan fastholdes i de små samfund og skabe jobs lokalt.
I hovedstadsområdet er det åbne land mere presset af ønsket om boligbyggeri, erhvervsbyggeri, infrastruktur mm. og som oftest i et omfang, der hurtigt vil dominere det åbne land fuldstændigt.
At muliggøre en udvidelsesmulighed generelt i landzone, vil derfor have større og mere vidtrækkende konsekvenser.
I hovedstadsområdet er det samfundsmæssigt rigtigst at samle erhverv i erhvervsområder i byzoner.
For det fjerde har regeringen i »Danmark i balance i en global verden« ønsket ændring af planlovens regler om detailhandel for alle kommuner i Danmark.
Der foreslås derfor en lovændring, som tilgodeser de mindre og mellemstore byers konkurrenceevne i forhold til landets største byer.
Det foreslås, at det for alle kommuner bliver muligt hvert 4. år at planlægge for én stor udvalgsvarebutik over 2.000 m2 bruttoetageareal i bymidten i én af kommunens byer over 3.000 indbyggere.
Forslaget omfatter ikke hovedstadsområdet og kommuner, hvor ingen by har mere end 3.000 indbyggere.
 Det foreslås også som en forenkling, at alle kommuner med byer over 40.000 indbyggere får mulighed for at vælge, om de tilladte store udvalgsvarebutikker skal placeres i bymidten eller i et eksisterende aflastningsområde (bestemmelsen gælder i dag for de 5 største byer). Derudover foreslås det, at gøre det muligt i bymidter at retablere eller omplacere butikker, som har et større bruttoetageareal end de nuværende lovlige grænser.
 Inden for planlovens kapitel om detailhandel foretages derudover en konsekvensændring af kommunalreformen i 2005 samt gennemførelsen af den første kommuneplanproces 2009, således at henvisningen til regionplanretningslinjerne i § 5 p, stk. 3, ophæves.
For det femte foreslås det, at det fremover ikke skal være muligt at fastsætte tilslutningspligt til fællesantenneanlæg i en lokalplan.
Forslaget er en delvis udmøntning af den mediepolitiske aftale af 26. maj 2010 mellem regeringen, Dansk Folkeparti og Liberal Alliance.
 Målet er, at den nye regulering kan træde i kraft fra den 1. september 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
