Skriftlig fremsættelse (29. marts 2017) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ægtefællers økonomiske forhold (Lovforslag nr.
L 178) Formålet med forslaget til lov om ægtefællers økonomiske forhold er at modernisere reglerne i lov om ægteskabets retsvirkninger (retsvirkningsloven), der i sin grundform er fra 1925.
 Lovforslaget bygger på betænkning nr. 1552/2015 om ægtefællers økonomiske forhold, som Retsvirkningslovsudvalget afgav i januar 2015.
 I overensstemmelse med Retsvirkningslovsudvalgets fokus er det hensigten med lovforslagene at skabe et enkelt og forudsigeligt system, der skaber rimelige resultater for flertallet af ægtefæller, og som ikke medfører et større behov for domstolsbehandling end i dag.
Et andet hovedprincip for den foreslåede modernisering af reglerne om ægtefællers økonomiske forhold er, at reglerne skal være enkle og tydelige, og at de skal være skrevet i et klart sprog, så ægtefæller kan forstå deres retsstilling.
Loven skal så vidt muligt give præcise svar på, hvordan ægtefællers formue deles ved separation, skilsmisse og død, herunder hvilke aktiver der ikke indgår i delingen, f.eks. særeje, pensionsordninger m.v.
 Samtidig foreslås det, at alle materielle bestemmelser om ægtefællers økonomiske forhold, navnlig bestemmelser om deling af ægtefællers formuer, samles i den nye lov.
Med lovforslaget opretholdes hovedelementerne i den gældende ordning.
Dette omfatter også den gældende ligedelingsordning.
Med forslaget opretholdes således udgangspunktet om, at det bør være op til ægtefællerne selv at indgå aftaler, der indebærer fravigelser af ligedelingsordningen.
Ægtefæller har i dag vide muligheder for at aftale en formueordning, der passer til deres situation, og disse muligheder foreslås udvidet.
Det foreslås samtidigt, at kommende ægtefæller inden indgåelsen af ægteskab skal orienteres om reglerne om formuedeling og opfordres til at overveje, om de har behov for at aftale en anden ordning.
 Endelige bringes lovvalgsreglerne for ægtefællers økonomiske forhold i harmoni med EU-lovgivningen herom.
Samlingen af bestemmelser om deling af ægtefællers formuer m.v. i den foreslåede nye lov om ægtefællers økonomiske forhold medfører behov for en række konsekvensændringer i anden lovgivning, navnlig lov om ægteskabs indgåelse og opløsning, lov om ægtefælleskifte m.v., arveloven og lov om skifte af dødsboer.
Disse ændringer er indeholdt i det samtidigt fremsatte forslag til lov om ændring af lov om ægteskabs indgåelse og opløsning, lov om ægtefælleskifte m.v. og forskellige andre love (Ændringer som følge af lov om ægtefællers økonomiske forhold).
 Det lovforslag indeholder også forslag til ændring af konkurslovens bestemmelse om omstødelse af gaver med henblik på imødegåelse af den såkaldte ægtefællefinte således, at en skyldners mulighed for at bringe sin formue i ly for sine kreditorer ved at overdrage den til sin ægtefælle begrænses.
 Lovforslaget indeholder ligeledes forslag om, at indholdet af ægtepagter ikke længere vil være offentligt tilgængelige, da de kan indeholde private oplysninger, samt ovennævnte forslag om, at kommende ægtefæller inden indgåelsen af ægteskab skal orienteres om delingsreglerne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
