 Efter at spørgsmålet om en skærpelse af reaktionerne for ulovlig  

 våbenbesiddelse havde været drøftet i folketinget (FT. 1969/70 sp. 2913 ff),  

 anmodede jeg ved cirkulærskrivelse af 5. marts 1970 politiet og  

 anklagemyndigheden om at søge straffen for ulovlig besiddelse og ulovlig  

 erhvervelse eller overdragelse af skydevåben skærpet.
 Efter cirkulærskrivelsen skal ubetinget frihedsstraf søges anvendt, når  

 handlingen angår håndskydevåben, som nogen har i sin besiddelse uden legitimt  

 eller rimeligt formål, eller når det drejer sig om uautoriseret handel med  

 sådanne våben.
Det har vist sig, at det nævnte ønske om skærpelse kun i begrænset omfang  

 har fået tilslutning i landsretternes praksis, idet anklagemyndighedens  

 påstand om frihedsstraf i det væsentlige kun er taget til følge i tilfælde,  

 hvor våbnet efter det oplyste har været anvendt.
Frihedsstraf er dog ikke  

 anvendt i alle sager af denne art.
 De fire landsretsdomme efter marts 1970, der foreligger trykt resulterede  

 i bødestraf (U 1973.237 Ø, og U 1974.791, 1041 og 1048. V).
 Højesteret har nu taget stilling til spørgsmålet om strafudmålingen for  

 våbenlovsovertrædelser i 2 sager, hvor resultatet ved landsretten ligeledes  

 var blevet bødestraf:
Den første sag angik en ikke relevant forstraffet tandlæge, der havde  

 våbentilladelse til 2 jagtrifler og 1 salonriffel.
Herudover besad han  

 forskellig ammunition m.v. samt 2 pistoler, der med tilhørende ammunition var  

 erhvervet på restauration i Århus i 1968. I oktober 1973 medbragte han den  

 ene pistol ved en jagtudflugt, hvor han arrangerede skydning med pistolen for  

 jagtdeltagerne, og senere indfandt han sig i beruset tilstand på en  

 restaurant i Århus, hvor han med pistolen sigtede på en servitrice, der havde  

 nægtet at servere for ham.
Han havde forinden ved ladegreb sikret sig, at  

 pistolens kammer var tomt, og at magasinet, hvori der sad 3 skarpe skud, ikke  

 var skudt helt ind.
Ved Århus by- og herredsrets dom af 29. august 1974  

 idømtes han for overtrædelse af straffelovens § 266 samt våbenloven en bøde  

 på 4.000 kr.
Vestre landsret udmålte ved dom af 31. oktober 1974 straffen til  

 30 dagbøder hver på 200 kr.; 1 voterende ville under hensyn til, at tiltalte  

 som sket under opholdet i restauranten havde båret og gjort brug af et af de  

 håndskydevåben, som han havde anskaffet sig, fastsætte straffen til hæfte i  

 10 dage.
Af de i dissensen i landsrettens dom anførte grunde fastsatte  

 højesteret ved dom af 24. april 1975 straffen til hæfte i 10 dage.
Den anden sag angik en ustraffet disponent, der i 16-års alderen havde  

 byttet sig til en pistol, og som for ca. 10 år siden havde købt ammunition  

 dertil.
Han opbevarede effekterne i en mappe i et uaflåset klædeskab; desuden  

 besad han en hjemmelavet knippel.
Forholdet blev anmeldt af en tidligere  

 samleverske.
Den tiltalte oplyste overfor politiet, at han aldrig havde skudt  

 med pistolen.
Københavns byrets dom af 9. juli 1974 udmålte straffen til  

 hæfte i 7 dage. Østre landsret fandt ved dom af 4. februar 1975, at sagen  

 kunne afgøres med bøde, der under hensyn til tiltaltes besiddelse af såvel  

 pistol som ammunition fastsattes til 2.000 kr., og denne dom stadfæstedes af  

 højesteret den 24. april 1975.
 Anklagemyndigheden havde i begge sager gjort gældende for højesteret, at  

 der burde anvendes ubetinget frihedsstraf, da de tiltalte havde haft  

 håndskydevåben i deres besiddelse uden legitimt eller rimeligt formål, jfr.  

 cirkulærskrivelsen af 5. marts 1970. Som anført blev resultatet i den første  

 sag hæftestraf under hensyn til de konkrete omstændigheder og i den anden sag  

 bøde.
Herefter ændres retningslinierne for anklagemyndighedens påstand i sager  

 om overtrædelse af våbenloven, således at valget mellem påstand om ubetinget  

 frihedsstraf og bøde træffes under hensyntagen til sagens konkrete  

 omstændigheder.
Påstand om ubetinget frihedsstraf bør navnlig nedlægges i  

 sager, hvor håndskydevåben har været anvendt, eller hvor der foreligger  

 omstændigheder - herunder vedrørende gerningsmandens personlige forhold - der  

 giver grund til at antage, at hans besiddelse af håndskydevåben rummer en  

 særlig fare.
Som hidtil nedlægges påstand om frihedsstraf i sager om  

 uautoriseret handel med håndskydevåben, jfr. herved også min cirkulærskrivels  

 af 22. juni 1972 om professionel våbenhandel.
I sager, der herefter kan afgøres med bødestraf, bør tiltalte søges idømt  

 en følelig bøde.
Til orientering oplyses, at tiltaltes månedlige  

 bruttoindtægt i den sag, der af højesteret afgjordes med en bøde på 2.000  

 kr., androg 5-6.000 kr.
 Sagerne skal fortsat forelægges vedkommende statsadvokat til afgørelse af  

 ankespørgsmålet inden ankefristens udløb.
 Per Lindegaard.
