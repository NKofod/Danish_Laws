Fremsat den 16. november 2005 af  

 Poul Henrik Hedeboe (SF),  

 Morten Homann (SF) og Ole Sohn (SF) Forslag til folketingsbeslutning om  

 krav til passagerrettigheder for togrejsende Folketinget opfordrer regeringen til inden folketingsårets  

 udgang at fremsætte de nødvendige lovforslag og foretage de nødvendige  

 ændringer i administrative forskrifter med henblik på at forbedre  

 togpassagerernes rettigheder efter følgende retningslinjer:
 1) Kompensation til togpassagererne ved  

 forsinkelser (gælder S-tog, metro, IC-tog, regionaltog, lokalbaner m.fl.).
 1a) Ved forsinket ankomst:
Der gives rabat på månedskortene for næste måned, hvis togene  

 har været forsinket i mere end 5 pct. af tiden på den pågældende  

 pendlerstrækning.
Rabatten svarer til forsinkelsesprocenten.
 Øvrige rejsende ydes en kompensation for forsinket ankomst ved  

 den enkelte rejse efter følgende retningslinjer:
   

 	  

 0-29 minutters  

 forsinkelse: ingen kompensation.
   

 	  

 30-59 minutters  

 forsinkelse: kompensation på 25 pct. af billetprisen.
   

 	  

 60-89 minutters  

 forsinkelse: kompensation på 50 pct. af billetprisen.
   

 	  

 90-119 minutters  

 forsinkelse: kompensation på 75 pct. af billetprisen.
   

 	  

 Forsinkelse på 120  

 minutter eller mere: kompensation på 100 pct. af billetprisen.
 1b) Ved forsinket afgang:
 Er en togafgang 30 minutter eller mere forsinket, skal  

 passagererne have ret til alternativ transport, f.eks. taxa, på togselskabets  

 regning.
 2) Minimumsr  

 egler  

 for, hvilken information der skal være til rådighed for passagererne.
 3) Et selvstændigt privatankenævn for klager  

 over transport med tog.
Bemærkninger til forslaget Baggrunden for forslaget er et ønske om at fastholde  

 passagererne i den kollektive togtrafik.
Den lange periode med ustabil  

 kørsel,  

 der har været, har gjort, at mange overvejer at bruge bil frem for kollektiv  

 trafik.
På baggrund af den dårlige tilstand, skinner og signaler har, kan vi  

 se  

 frem til yderligere en årrække med potentielt hyppige forsinkelser, uanset  

 hvilken strategi der vælges til renovering af områderne.
En måde at fastholde passagererne i den kollektive togtrafik på  

 er at sikre passagererne bedre rettigheder ved forringet regularitet.
Danmark  

 er i forhold til mange andre lande bagud på dette område.
England, Holland,  

 Frankrig, Finland, Spanien, Irland, Italien, Sverige og Norge har allerede  

 rejsegarantier,  

 der enten er udformet af togselskaberne selv eller er nedfældet i  

 lovgivningen.
Tanken med dette beslutningsforslag er, at passagerrettigheder  

 for togpassagerer overordnet set skal nedfældes i lovgivningen  

 (jernbaneloven),  

 således at de gælder generelt for passagererne hos alle togoperatører.
Herved  

 følges også anbefalingen i rapporten  

  

 Togpassasjerers  

 rettigheter i Norden  

  

 fra Nordisk Ministerråd (TemaNord 2004:544) om, at  

 togpassagerernes vilkår bør sikres gennem ufravigelig lovgivning.
Rapporten  

 kan  

 læses på http://www.norden.org/pub/velfaerd/konsument/sk/TN2004544.pdf De konkrete krav til passagerrettigheder, som dette  

 beslutningsforslag omhandler, er i høj grad inspireret af et forslag, som  

 Forbrugerrådet har udarbejdet og præsenteret for Folketingets Trafikudvalg,  

 jf.  

 TRU alm. del  bilag 53. Forslaget kan ses på hjemmesiden http://www.forbrugerraadet.dk/tog/krav/ Bemærkninger til forslagets enkelte bestemmelser Ad 1) Kompensation ved forsinkelser Forsinkelser ved ankomst (gælder S-tog, metro,  

 IC- og regionaltog, lokalbaner m.fl.):
Det foreslås, at der, for  

 så vidt angår pendlerne, gives rabat på månedskortene for næste måned, hvis  

 togene har været forsinket i mere end 5 pct. af tiden (dvs. med en  

 bagatelgrænse på 5 pct.) på den givne  

 pendlerstrækning.
Forslagsstillerne  

 forestiller sig, at regulariteten kunne opgøres på faste tidsintervaller  

 (f.eks. fra og med første tog til kl. 9.00, 9.00-12.00, 12.00-15.00,  

 15.00-18.00 og fra kl. 18.00 til og med sidste tog), således at en pendler,  

 der  

 dagligt kører med toget på arbejde inden for tidsrummet 9-12 og hjem  

 igen  

 inden for tidsrummet 15-18, kompenseres ud fra regulariteten inden for disse  

 to  

 tidsrum.
Herved sikres det, at den enkelte pendler kompenseres ud fra den  

 regularitet,  

 der findes på præcis de tidspunkter, hvor den pågældende rejser, og det  

 påvirker ikke den rabat, pendleren får,  hvis regulariteten  

 er bedre (eller værre) inden for de øvrige tidsrum, hvor den pågældende  

 ikke benytter toget.
Det er tanken, at rabatten skal svare til  

 forsinkelsesprocenten.
Hvis toget på en pendlerstrækning eksempelvis har haft  

 en regularitet på 89 pct. inden for de tidsrum, hvor en given pendler rejser,  

 ydes der 11 pct. rabat på næste måneds pendlerkort.
Ellers, hvis toget har  

 haft  

 en regularitet på 85 pct. inden for de tidsrum, hvor den pågældende  

 rejser, ydes der en rabat på 15 pct. på næste måneds pendlerkort.
For så vidt angår øvrige rejsende, fastsættes kompensationen som en  

 procentdel af den pris, den enkelte rejsende har betalt for sin billet.
Hvor  

 stor en procentdel af billetprisen kompensationen er, afhænger af, hvor lang  

 forsinkelsen er, idet den procentvise kompensationen stiger, jo længere  

 forsinkelsen er, dog med en bagatelgrænse på 30 minutter.
Kompensationerne  

 fastsættes, som det fremgår af dette skema:
Minutter forsinket Kompensation i pct. af billettens pris 0-29 0 30-59 25 60-89 50 90-119 75 120 eller mere 100 Forsinkelser ved afgang (gælder S-tog, metro,  

 IC- og regionaltog, lokalbaner m.fl.):
 Med hensyn til forsinkelser i togafgangene, forestiller  

 forslagsstillerne sig også en bagatelgrænse på 30 minutter, men ved  

 forsinkelser  

 på 30 minutter eller mere skal passageren have ret til alternativ transport,  

 f.eks. taxa, på togselskabets (operatørens) regning.
Ad 2) Bedre information til passagererne Der skal være et sæt minimumsregler for, hvilken information der  

 skal være til rådighed for passagererne, uanset hvilken togoperatør det  

 drejer  

 sig om.
 Disse regler inkluderer krav om information af forbrugeren før,  

 under og efter rejsen, og at informationen gives af udbyderen af rejsen, uden  

 at passageren specifikt beder om det.
Ad 3) Ankenævn for klager over offentlig  

 transport Der bør oprettes et selvstændigt privatankenævn for klager over  

 transport med tog, ligesom der findes ankenævn på en lang række andre områder  

 som  

 f.eks. energi, rejser, forsikring, hotel, restaurant og turisme,  

 køreundervisning m.m.
 Hvis EUs forordning for internationale togpassagerrettigheder (KOM  

 (2004) 143) senere træder i kraft, vil det desuden være oplagt at lægge  

 klagebehandlingen i dette ankenævn.
 I dag findes der kun mulighed for at klage over et togselskab i  

 Forbrugerklagenævnet, men her skal »produktets« værdi være over 800 kr., før  

 man kan klage.
Skriftlig fremsættelse Poul Henrik Hedeboe  

  

 (SF):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om krav til passagerrettigheder for togrejsende.
(Beslutningsforslag nr.
B 35).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
