 I medfør af § 11 a, § 16 a, stk. 2, § 17, stk. 2, § 18, stk. 1, og § 28,  

 stk. 5, i lov om kvalitetskontrol med fisk og fiskevarer, jf.  

 lovbekendtgørelse nr. 339 af 29. maj 1987, fastsættes:
 § 1.  Fiskeri eller indsamling af toskallede bløddyr,  

 herunder muslinger, må ikke finde sted, medmindre fiskeren en uge forinden  

 har udtaget en bløddyrsprøve fra det udvalgte høstområde til undersøgelse for  

 eventuelt indhold af algegifte på et af Fiskeriministeriets Industritilsyn  

 godkendt laboratorium.
 Stk. 2.  Fiskeriet eller indsamlingen må først  

 påbegyndes, når Fiskeriministeriets Industritilsyn har modtaget resultaterne  

 af algegiftundersøgelserne og fundet bløddyrene egnet til menneskeføde.
 Stk. 3.  Når fiskeriet eller indsamlingen i området er  

 påbegyndt, skal fiskeren ugentligt på sin første fiskeridag i ugen udtage en  

 bløddyrs- og en vandprøve til undersøgelse, jf. stk. 1 og § 2.
Stk. 4.  I fartøjets logbog skal angives fiskeri- eller  

 indsamlingspositioner i grader, minutter og sekunder samt områdets  

 geografiske navn eller områdekode.
Logbogen skal endvidere indeholde  

 oplysning om modtagerne af bløddyrene og om de ansvarlige for indsendelse af  

 de prøver, der er anført i stk. 1 og 3 samt § 2. Straks efter hver landing  

 skal logbogsbladet og landingsopgørelsen for den afsluttede fangsrejse  

 afleveres til fiskerikontrollen eller indsendes til Fiskeriministeriet.
 Stk. 5.  Såfremt undersøgelser af vandprøver i henhold  

 til § 2 viser et stigende indhold af giftige og eventuelt giftige alger i  

 høstområdet, kan industritilsynet bestemme, at den undersøgelsesfrekvens, der  

 er nævnt i stk. 3, ændres til daglig undersøgelse af bløddyrsprøver fra  

 området.
 Stk. 6.  Fiskeriministeriets Industritilsyn kan udstede  

 fiskeri- og indsamlingsforbud for bestemte høstområder, såfremt antallet af  

 giftige og eventuelt giftige alger i vandet eller algegiftindholdet i de  

 toskallede bløddyr nærmer sig de internationalt fastlagte grænseværdier og  

 derfor giver anledning til sundhedsmæssige betænkeligheder for forbrugerne.
 § 2.  Fiskeren skal udtage vandprøver på de samme  

 positioner, hvor muslingeprøverne indsamles i henhold til § 1, stk. 1 og 3.
 Stk. 2.  Vandprøverne udtages efter retningslinier  

 fastsat af Fiskeriministeriets Industritilsyn og undersøges for indhold af  

 giftige og eventuelt giftige alger.
 Stk. 3.  Undersøgelserne foretages på et laboratorium,  

 der er godkendt af Fiskeriministeriets Industritilsyn, og kopi af  

 undersøgelsesresultaterne fremsendes til industritilsynet.
 § 3.  Såfremt flere fiskere ønsker at anvende det  

 samme høstområde, hvorfra der ikke den foregående uge er udtaget bløddyrs- og  

 vandprøver i henhold til §§ 1-2, kan repræsentativ prøveudtagning finde sted,  

 når dette forudgående gennem det lokale fiskeriinspektorat anmeldes til  

 Fiskeriministeriets Industritilsyn, der skal godkende den repræsentative  

 udtagning af prøver.
 Stk. 2.  Udtagning af bløddyrs- og vandprøver kan en  

 fisker i øvrigt overdrage til andre, såfremt overdragelsen gennem  

 fiskeriinspektoratet forudanmeldes til industritilsynet, der skal godkende  

 prøveudtagningen.
 § 4.  Autoriserede virksomheder og eksportører, som  

 modtager levende, toskallede bløddyr, skal sikre sig, at der er udtaget  

 bløddyrs- og vandprøver fra de høstområder, hvorfra bløddyrene modtages, jf.  

 §§ 1-2.
 Stk. 2.  Virksomhederne eller eksportørerne skal  

 indsende de af fiskerne udtagne bløddyrs- og vandprøver til de i § 1, stk. 1,  

 og § 2, stk. 3, nævnte laboratorier.
 Stk. 3.  Endvidere skal virksomhederne og eksportørerne  

 føre driftsjournal, hvoraf det fremgår, på hvilke datoer fiskeriet har fundet  

 sted, hvilke fiskere der har leveret bløddyrene, hvorfra disse hidrører, hvem  

 der har foretaget udtagningen af prøverne, hvor de er undersøgt og med hvilke  

 resultater.
 Stk. 4.  Såfremt der forarbejdes bløddyr under den  

 løbende overvågning, inden der foreligger analyseresultater, skal  

 produktionen tilbageholdes, indtil resultaterne foreligger.
 Stk. 5.  Eksportører af levende bløddyr til videre  

 forarbejdning skal sikre sig, at modtageren tilbageholder  

 bløddyrsprodukterne, indtil de undersøgelsesresultater, der er nævnt i stk.  

 3, foreligger.
 § 5.  Autoriserede virksomheder skal udtage prøver af  

 dagsproduktionen til undersøgelse for indhold af algegifte i overensstemmelse  

 med nærmere vejledning fra Fiskeriministeriets Industritilsyn.
 Stk. 2.  Kopi af analyseresultaterne fra  

 undersøgelseslaboratoriet indsendes til industritilsynet.
 Stk. 3.  Endvidere skal der efter industritilsynets  

 nærmere vejledning udtages kontraprøver af dagsproduktionen, og disse prøver  

 opbevares i 12 måneder, dog bortset fra levende bløddyr, hvoraf kontraprøver  

 i konserveret, f.eks. frossen, stand skal opbevares i 1 måned.
 Stk. 4.  Undersøgelsesresultaterne indføres i den  

 driftsjournal, der er nævnt i § 4, stk. 2.
 § 6.  Autoriserede virksomheder og andre importører,  

 som indfører toskallede bløddyr, herunder levende, frosne og i øvrigt  

 konserverede, skal samtidig med importanmeldelsen til Fiskeriministeriets  

 Industritilsyn indsende dokumentation fra oprindelseslandet for, at der ikke  

 forekommer algegifte i sundhedsbetænkelige mængder i importpartiet.
 Stk. 2.  Såfremt den dokumentation, der er nævnt i stk.  

 1, ikke kan fremskaffes, skal importøren efter nærmere vejledning fra  

 industritilsynet indsende prøver af bløddyrene til undersøgelse på et af  

 Fiskeriministeriets Industritilsyn godkendt laboratorium.
 Stk. 3.  Kopi af undersøgelsesresultaterne skal  

 fremsendes til industritilsynet, og det importerede parti må ikke omsættes,  

 før Fiskeriministeriets Industritilsyn på grundlag af  

 undersøgelsesresultaterne har givet importøren tilladelse hertil.
§ 7.  Levende, toskallede bløddyr må kun omsættes  

 direkte til forbrugere, såfremt bløddyrene indeholder mindre end 300 fækale  

 colibakterier eller mindre end 230 E.coli pr. 100 g kød og væske, baseret på  

 en MPN-test med 5 glas og 3 fortyndinger eller enhver anden bakteriologisk  

 fremgangsmåde med tilsvarende præcisionsgrad.
Der må endvidere ikke kunne  

 påvises salmonella i 25 g kød.
 Stk. 2.  Høstområder for de bløddyr, der er nævnt i stk.  

 1, skal underkastes mikrobiologiske undersøgelser efter nærmere vejledning  

 fra Fiskeriministeriets Industritilsyn.
 § 8.  Udgifter i forbindelse med udtagelse,  

 forsendelse, analyse og test m.v. af prøver i henhold til bekendtgørelsen  

 påhviler de implicerede fiskere og virksomheder.
Stk. 2.  Såfremt særlige fiskeriforhold gør sig gældende  

 kan Fiskeriministeriet refundere op til 20% af de i stk. 1 omhandlede  

 udgifter.
Fiskeriministeriet fastlægger de nærmere retningslinier herfor.
 § 9.  Tilsidesættelse af §§ 1-3 og 7 kan medføre  

 midlertidig inddragelse af tilladelse til fiskeri efter toskallede bløddyr.
 § 10.  Såfremt §§ 4-7 tilsidesættes, kan  

 autorisationen, eksporttilladelsen og importtilladelsen midlertidigt  

 inddrages.
 § 11.  Overtrædelse af § 1, stk. 1-4, § 2, stk. 1 og  

 3, og §§ 3-7 straffes med bøde eller hæfte.
 § 12.  Bekendtgørelsen træder i kraft den 28. oktober  

 1990.
