 Ankestyrelsen har behandlet 3 sager om hjælpemidler (høreapparat,  

 støttestrømper og ortopædisk fodtøj) til personer på § 112, stk. 1-  

 institutioner for vidtgående psykisk handicappede.
 Da der ikke var tale om ganske særlige individuelt fremstillede  

 hjælpemidler som fx øjen- og brystproteser, skulle udgiften afholdes af  

 institutionen.
 REDEGØRELSE FOR DE ENKELTE SAGER:
1. j.nr. 20112-89 REDEGØRELSE FOR SAGEN:
K boede på en institution for vidtgående psykisk handicappede i A kommune.
Institutionen var henført til bistandslovens § 112, stk. 1.
 A kommune ydede hjælp til et høreapparat til K og fremsendte refusionskrav  

 til B kommune, som betalte for K's ophold på institutionen.
B kommune afviste kravet.
B kommune anførte, at det klart fremgik af Socialstyrelsens vejledning, at udgiften til hjælpemidler til personer med  

 ophold på en amtskommunal institution for psykisk udviklingshæmmede afholdes  

 som en institutionsudgift.
 B kommune anførte endvidere, at hjælpemidler altid havde været en del af  

 institutionsudgiften på disse særlige institutioner og også blev indregnet i  

 bloktilskuddet, da særforsorgen blev udlagt.
 AFGØRELSEN, DER KLAGES OVER:
 Amtsankenævnet fandt, at det omhandlede hjælpemiddel var af en sådan art,  

 at det måtte ydes af institutionen, som var en institution for personer med  

 vidtgående psykisk handicap.
 Nævnet fandt herefter ikke grundlag for at pålægge B kommune at yde  

 refusion til A kommune, jf. bistandslovens § 11.
 KLAGEN TIL ANKESTYRELSEN:
Afgørelsen blev anket af A kommune, som anførte, at der var tale om en  

 uensartet fortolkning af reglerne om ydelse af hjælpemidler til personer med  

 ophold på døgninstitution.
A kommune havde fremsendt lignende refusionskrav  

 til andre kommuner, hvor der ikke havde hersket tvivl om, at udgiften skulle  

 refunderes.
 Antaget til principiel behandling:
 Ankestyrelsen antog sagen til behandling under hensyn til den uensartede  

 fortolkning af reglerne.
 LOVGRUNDLAG:
 Bistandslovens § 11, nr. 1, § 58 og § 112, stk. 1.
 ANKESTYRELSENS AFGØRELSE:
 Udgiften til hjælpemidler til personer med ophold på amtskommunale  

 institutioner for personer med vidtgående psykisk handicap bør afholdes som  

 institutionsudgift, medmindre der er tale om ganske særlige individuelt  

 fremstillede hjælpemidler som fx øjen- og brystproteser.
 Ankestyrelsen lagde herved vægt på, at der blandt psykisk handicappede er  

 mange personer med multihandicap, og at den tidligere åndssvageforsorg som  

 institutionsudgift havde afholdt udgifter til hjælpemidler til beboere med  

 andre vidtgående handicap, fx syns-, høre- og bevægelseshandicap.
 Udgiften til et høreapparat til K måtte herefter afholdes af institutionen  

 som institution for personer med vidtgående psykisk handicap.
 Ankestyrelsen tiltrådte således amtsankenævnets afgørelse.
 2. J.nr. 20125-89.
 Tilsvarende afgørelse i sag om støttestrømper.
 3. J.nr. 20126-89.
 Tilsvarende afgørelse i sag om ortopædisk fodtøj.
