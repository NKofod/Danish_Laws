Skriftlig fremsættelse (5. oktober 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til ændring af lov om hunde (Undtagelse fra aflivning af visse ulovlige hunde i særlige tilfælde) (Lovforslag nr.
L 56) Formålet med lovforslaget er at indføre en bestemmelse, der giver mulighed for, at politiet i særlige tilfælde kan afgøre, at en hund af en ulovlig hunderace eller en krydsning heraf, som er af udenlandsk oprindelse, skal udføres fra Danmark, i stedet for at lade hunden aflive, forudsat at hundens besidder er uvidende om, at hunden er ulovlig i Danmark.
Bestemmelsen tænkes kun anvendt i særlige tilfælde, f.eks. hvor udlændinge, som er uvidende om lovens forbudsordning, uforvarende bringer en hund af ulovlig race ind i Danmark, og kun har opholdt sig i landet i en kortere periode.
Det er ikke hensigten med lovforslaget at kompromittere den gældende forbudsordning, men at bestemmelsen kan finde anvendelse i særlige tilfælde.
Det må i den forbindelse være en forudsætning, at hundens besidder eller ejer har en sådan tilknytning til det land, hvortil hunden udføres, at det med rimelighed kan antages, at der ikke er overvejende risiko for, at hunden genindføres til Danmark.
Den foreslåede bestemmelse vil ikke gælde for hunde, der er indført som led i erhvervsmæssig virksomhed.
Det foreslås endvidere, at politiet kan beslutte, at hunden anbringes i pension, indtil der er truffet afgørelse om udførsel af hunden fra Danmark, og at hunden anbringes eller forbliver i pension, indtil den udføres fra landet.
Træffes der ikke beslutning om anbringelse i pension foreslås, at politiet kan give besidderen pålæg om, at hunden skal føres i bånd eller skal være forsynet med forsvarlig, lukket mundkurv eller begge dele.
Det foreslås, at omkostninger til pensionsanbringelse kan kræves refunderet af hundens besidder inden udlevering og udførsel af hunden fra landet.
Det foreslås endvidere, at politiet kan kræve betaling for politiets udgifter i forbindelse med transport fra pensionen til det sted, hvor hunden efter aftale med hundens besidder skal udleveres og udføres fra.
Omkostninger forbundet med udførsel af hunden skal afholdes af hundens besidder.
Endelig foreslås, at den gældende bestemmelse i loven om, at politiet, hvis det skønnes nødvendigt, mod behørig legitimation uden retskendelse har adgang til hundehold med henblik på gennemførelse af en beslutning at anbringe hunden i pension, ligeledes skal finde anvendelse med henblik på gennemførelse af en beslutning om at anbringe en hund af udenlandsk oprindelse i pension.
Ligeledes foreslås, at de gældende regler vedrørende klagefrister og opsættende virkning af klage samt indbringelse for domstolene også skal gælde for så vidt angår afgørelser om udførsel i stedet for aflivning af hunde.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
