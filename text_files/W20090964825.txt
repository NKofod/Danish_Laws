Boghandel, solgt varelager, afmeldt registre, har haft sidste arbejdsdag, ejer fortsat lokaler, ejendom sat til salg, besvær med ophør, efterløn Ankenævnet har behandlet Deres klage på møde den 5. februar 2009.
Nævnet traf denne A F G Ø R E L S E Deres virksomhed med XX anses for ophørt mere end midlertidigt ved lukning den 1. april 2008.
 De kan overgå til efterløn den 1. april 2008, hvis De opfylder de øvrige betingelser herfor.
 Ankenævnet ændrer således Arbejdsdirektoratets afgørelse af den 22. juli 2008.
B E G R U N D E L S E Ankenævnet har lagt til grund, at  De søgte om at overgå til efterløn den 1. april 2008,  De bor på adressen, [bopælsadresse],  De har drevet selvstændig virksomhed med XX fra adressen [virksomhedsadresse],  De opsagde Deres medarbejder pr. 31. oktober 2007,  De havde sidste arbejdsdag den 15. marts 2008,  forsikringer, abonnementer, aftaler, m.v. løbende var afviklet siden december måned 2007,  virksomheden var registreret som ophørt den 31. marts 2008,  Deres revisor har attesteret, at varelager og alt inventar var afhændet,  De fortsat ejer ejendommen på [virksomhedsadresse], der har været til salg siden oktober måned 2007.
 Ankenævnet har endvidere lagt til grund, at direktoratet har truffet afgørelse om, at De ikke kunne anses for ophørt mere end midlertidigt med drift af selvstændig virksomhed som hovedbeskæftigelse den 1. april 2008, og at De ikke havde ret til at overgå til efterløn fra den 1. april 2008.
 Medlemmer, der driver selvstændig virksomhed inden overgangen til efterløn, og som ikke viderefører virksomheden, kan først overgå til efterløn, når det personlige arbejde i virksomheden er ophørt mere end midlertidigt.
 Et medlem anses for ophørt mere end midlertidigt med det personlige arbejde i virksomheden, når medlemmet dokumenterer, at virksomheden endeligt er overdraget eller lukket.
 Ankenævnet finder, at Deres virksomhed med XX er ophørt ved lukning den 1. april 2008.
 Ankenævnet har lagt vægt på, at De havde opsagt Deres medarbejder, havde afviklet forsikringer, abonnementer, aftaler, m.v., havde anmeldt virksomheden som ophørt ved cvr-registret, varelager og alt inventar var afhændet, at De havde haft sidste arbejdsdag i virksomheden og lokalerne, hvorfra virksomheden havde været drevet var sat til salg.
 Ankenævnet finder således, at afviklingen af virksomheden var så vidt fremskreden den 1. april 2008, at der alene er den tilbageværende tomme ejendom, som er vanskelig at få afhændet.
 Under forudsætning af, at De kan opfylde de øvrige betingelser for ret til efterløn, finder ankenævnet efter en konkret vurdering, at De kan overgå til efterløn den 1. april 2008, idet De kan anses for ophørt med drift af selvstændig virksomhed på denne dato.
R E G L E R Ankenævnet henviser til  § 57, stk. 3 i lov om arbejdsløshedsforsikring m.v., jf. lovbekendtgørelse nr. 994 af 8. august 2007, og  § 3, stk. 1 i Arbejdsdirektoratets bekendtgørelse nr. 850 af 16. oktober 2002 om ophør med udøvelse af selvstændig virksomhed som hovedbeskæftigelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne ff fuldmægtig De kan læse om afgørelsens retlige grundlag på de følgende sider.
 Kopi til:
Regler Lov om arbejdsløshedsforsikring m.v., jf. lovbekendtgørelse nr. 994 af 8. august 2007 § 57. Dagpenge kan kun udbetales til et medlem, som er ledigt, jf. dog kapitel 11 b.
Dagpenge kan ikke udbetales for ledighedsperioder, hvor medlemmet er berettiget til en dagpengegodtgørelse fra arbejdsgiveren, jf. § 84, medmindre andet følger af regler fastsat af direktøren for Arbejdsdirektoratet i medfør af § 84, stk. 10.
Stk. 3. En selvstændig erhvervsdrivende anses for ledig, når hans personlige arbejde i virksomheden er ophørt mere end midlertidigt.
Nærmere regler om, hvornår en selvstændig erhvervsdrivendes personlige arbejde i virksomheden anses for ophørt mere end midlertidigt, fastsættes af direktøren for Arbejdsdirektoratet efter forhandling med Beskæftigelsesrådet.
§ 74 c.
Overgang til efterløn kan ske fra beskæftigelse, ledighed eller delpension.
Medlemmer, der driver selvstændig virksomhed inden overgangen til efterløn, og som ikke viderefører virksomheden efter reglerne i § 74 f og § 74 g, kan først overgå til efterløn, når det personlige arbejde i virksomheden er ophørt mere end midlertidigt.
Arbejdsdirektoratets bekendtgørelse nr. 850 af 16. oktober 2002 om ophør med udøvelse af selvstændig virksomhed som hovedbeskæftigelse § 3. Et medlem anses for ophørt mere end midlertidigt med det personlige arbejde i virksomheden, når medlemmet dokumenterer, at virksomheden endeligt er overdraget eller lukket.
