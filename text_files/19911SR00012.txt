Nr BR 12 Beretning vedrørende tilsynets virksomhed i folketingsåret 1991-92   

 Nr 12 1991-92, 1. samling Afgivet af det i henhold til grundlovens § 71, stk. 7, nedsatte tilsyn Afgivet: 19921001 I Indledning Tilsynet har i løbet af folketingsåret 1991-92 afholdt 10 møder og  

 behandlet en række sager, som dels ikke var afsluttede i forrige samling, og  

 dels er opstået i løbet af folketingsåret.
Tilsynet har ikke i det forløbne  

 folketingsår aflagt besøg på institutioner, hvor der er anbragt  

 administrativt frihedsberøvede personer.
Nedenfor er omtalt et par af de  

 sager af mere generel karakter, som tilsynet har beskæftiget sig med i det  

 forløbne folketingsår.
II Vejledning vedrørende frihedsberøvelse og anden tvang i  

 psykiatrien Sagen er tidligere omtalt i tilsynets beretning af 20. september 1990  

 vedrørende tilsynets virksomhed i folketingsåret 1989-90 i forbindelse med  

 Justitsministeriets udstedelse af bekendtgørelse nr. 614 af 20. september  

 1989 om underretning og klagevejledning til patienter i forbindelse med  

 anvendelse af tvang i psykiatrien.
 Justitsministeriet har i april 1992 udsendt vejledningen  

 "Frihedsberøvelse og anden tvang i psykiatrien - om psykiatriske  

 patienters rettigheder ved tvangsindgreb".
Det fremgår af vejledningen, at den er skrevet for psykiatriske patienter,  

 deres pårørende og patientrådgiverne.
Vejledningen beskriver de regler, der  

 gælder, når en patient mod sin vilje indlægges eller tilbageholdes på en  

 psykiatrisk afdeling.
Den fortæller også om regler og rettigheder for  

 psykiatriske patienter, der på anden måde udsættes for tvang.
Justitsministeriet oplyste i forbindelse med udsendelsen af vejledningen  

 over for tilsynet, at hensigten med vejledningen er i kortfattet og let  

 læselig form at give et overblik over reglerne i lov nr. 331 af 24. maj 1989  

 om frihedsberøvelse og anden tvang i psykiatrien og de tilhørende  

 bekendtgørelser.
Ministeriet oplyste endvidere, at vejledningen fortrinsvis  

 retter sig til psykiatriske patienter, deres pårørende og patientrådgiverne,  

 og at den på denne baggrund er udsendt til statsamterne, amtskommunerne samt  

 Københavns og Frederiksberg Kommuner med henblik på fordeling til de  

 psykiatriske hospitaler/afdelinger, og at vejledningen samtidig er fordelt  

 til politiet og domstolene.
Tilsynet forespurgte i forbindelsen med udarbejdelsen af vejledningen,  

 hvorvidt der forventedes udstedt en vejledning eller et cirkulære, der  

 henvender sig til de institutioner og det personale, der behandler  

 tvangsindlagte eller tvangstilbageholdte psykiatriske patienter, og som  

 vedrører klagevejledning.
Justitsministeriet oplyste i forbindelse med  

 udsendelsen af vejledningen over for tilsynet om dette spørgsmål, at det er  

 hensigten, at vejledningen vil kunne udleveres til det behandlende personale  

 på de psykiatriske afdelinger, således at den eventuelt kan indgå i  

 grundlaget for en mundtlig orientering af patienterne om deres retsstilling -  

 herunder med vejledning om klageadgangen.
Endvidere vil vejledningen kunne  

 udleveres til patienter, pårørende og patientrådgivere, der måtte have  

 interesse heri.
Der var efter Justitsministeriets opfattelse ikke for tiden  

 noget behov for at supplere vejledningen med en yderligere vejledning, rettet  

 til personer og administrationen på de psykiatriske afdelinger.
 Tilsynet har taget Justitsministeriets svar til efterretning og foretager  

 ikke videre i sagen.
III Patientrådgiverordningen Efter ikraftrædelsen af loven om frihedsberøvelse og anden tvang i  

 psykiatrien den 1. oktober 1989 har tilsynet i flere sammenhænge beskæftiget  

 sig med patientrådgivernes situation.
Der henvises i den forbindelse til  

 tilsynets beretning af 20. september 1990 vedrørende tilsynets virksomhed i  

 folketingsåret 1989-90. Med henvisning til, at patientrådgiverne udgør en  

 væsentlig retssikkerhedsgaranti i forbindelse med behandlingen af  

 tvangsindlagte og tvangstilbageholdte psykiatriske patienter samt ved  

 tvangsbehandling og fiksering m.v. af psykiatriske patienter, anmodede  

 tilsynet i juni 1991 Justitsministeriet om at redegøre for erfaringerne med  

 patientrådgiverordningen.
Herunder ønskede tilsynet oplyst, hvilke reaktioner  

 m.v. der efter ordningens indførelse var kommet fra de psykiatriske patienter  

 og patientrådgiverne, og om der er overvejelser om ændringer af ordningen.
Justitsministeriet oplyste ved skrivelse af 26. februar 1992, at  

 ministeriet i anledning af tilsynets henvendelse havde anmodet  

 Amtsrådsforeningen samt Københavns og Frederiksberg Kommuner om en udtalelse  

 om de indvundne erfaringer, og at det af udtalelserne fra Københavns og  

 Frederiksberg Kommuner fremgik, at der her generelt er tilfredshed med  

 patientrådgiverordningen både hos patienterne og patientrådgiverne.
Det  

 fremgik videre, at Amtsrådsforeningen på baggrund af henvendelsen havde  

 besluttet at iværksætte en undersøgelse af erfaringerne med  

 patientrådgiverordningen set fra patientrådgivernes, de psykiatriske  

 sygehusafdelingers og patienternes side.
Justitsministeriet ville til sin tid  

 orientere tilsynet om resultaterne af Amtsrådsforeningens undersøgelse.
På baggrund af en henvendelse fra tilsynet vedrørende patientrådgivernes  

 vederlag har Justitsministeriet endvidere i en skrivelse af 23. december 1991  

 over for tilsynet oplyst, at ministeriet bl.a. på baggrund af udtalelser fra  

 Amtsrådsforeningen i Danmark og Indenrigsministeriet har overvejet  

 spørgsmålet om regulering af vederlaget.
Justitsministeriet meddelte, at man  

 ikke på daværende tidspunkt fandt grundlag for at iværksætte en generel  

 forhøjelse af de i § 17 i Justitsministeriets bekendtgørelse nr. 615 af 20.  

 september 1989 om patientrådgivere fastsatte takster for vederlag.  

 Justitsministeriet havde - foruden bevillingsmæssige hensyn - især lagt vægt  

 på, at taksterne alene havde været gældende i ca. 2 år.
De nævnte takster  

 omfatter også patientrådgivernes eventuelle udgifter til transport.  

 Justitsministeriet oplyste videre, at ministeriet imidlertid ville være  

 indstillet på - når der er indhøstet erfaringer med patientrådgiverordningen  

 i en længere periode - at iværksætte en nærmere undersøgelse af  

 vederlæggelsen af patientrådgiverne, herunder af omkostningerne ved den  

 gældende ordning og spørgsmålet om en eventuel justering af ordningen.  

 Justitsministeriet agtede at iværksætte denne undersøgelse medio 1992, hvor  

 patientrådgiverordningen har været i kraft i ca. 3 år.
 Tilsynet vil på et senere tidspunkt tage patientrådgiverordningen op til  

 nærmere behandling.
IV Magtanvendelse m.v i institutioner for voksne med vidtgående  

 fysiske eller psykiske handicap Sagen er tidligere omtalt i tilsynets beretning af 20. september 1990  

 vedrørende tilsynets virksomhed i folketingsåret 1989-90.
Socialministeriet ændrede ved bekendtgørelse nr. 284 af 26. april 1990  

 magtanvendelsesbekendtgørelsen (bekendtgørelse nr. 568 af 21. december 1979  

 om magtanvendelse m.v. i institutioner for voksne med vidtgående fysiske  

 eller psykiske handicap). Ændringen, som trådte i kraft den 1. juli 1990,  

 indebar bl.a., at Socialministeriets overtilsyn med de såkaldte §  

 112-institutioner og pligten for amtsrådene til at indsende skemaer og  

 indberetninger til Socialministeriet blev ophævet.
Socialministeriet foretog  

 ændringerne som led i en afbureaukratisering og ud fra en erkendelse af, at  

 udviklingen i retning af stadig aftagende magtanvendelse ikke nødvendiggør en  

 central statslig myndigheds gennemgang af indberetninger og overtilsyn med  

 amtskommunerne.
 Socialministeriet oplyste ved skrivelse af 28. juni 1991 over for  

 tilsynet, at der et år efter ændringen ikke i ministeriet påtænktes særlige  

 initiativer i forbindelse med ændringen pr. 1. juli 1990. Ministeriet oplyste  

 endvidere, at der ikke efter ændringen af magtanvendelsesbekendtgørelsen var  

 indgået klager til ministeriet over amtsrådenes beslutninger i henhold til  

 den opretholdte § 13 i magtanvendelsesbekendtgørelsen.
Tilsynet fandt imidlertid herefter, at konsekvenserne af de ændringer, der  

 er foretaget, burde belyses nærmere, herunder om omfanget af magtanvendelse  

 på § 112-institutioner og tilsynet med institutionerne havde ændret sig efter  

 ændringen af magtanvendelsesbekendtgørelsen.
Tilsynet ønskede endvidere et  

 nærmere kendskab til amtskommunernes vurdering af de foretagne ændringer.
På  

 denne baggrund og under henvisning til, at ændringen af  

 magtanvendelsesbekendtgørelsen ikke berørte indberetningerne fra §  

 112-institutionerne til amtskommunerne, og til, at amtsrådene fortsat fører  

 tilsyn med § 112-institutionerne, jf. magtanvendelsesbekendtgørelsens § 15,  

 anmodede tilsynet den 19. november fire sygehuskommuner om at besvare en  

 række spørgsmål, herunder om udviklingen i antallet afindberetninger, om  

 sygehuskommunernes behandling af indberetningerne, om, hvordan  

 sygehuskommunernes tilsyn med institutionerne blev praktiseret, og om  

 sygehuskommunernes vurdering af de ændringer, der blev foretaget pr. 1. juli  

 1990.
Tilsynet modtog svarene på henvendelserne i perioden fra den 17. december  

 1991 til 30. januar 1992. Tilsynet fandt, at de detaljerede og ganske  

 omfattende besvarelser bidrog væsentligt til at få belyst de  

 problemstillinger vedrørende § 112-institutionerne, som tilsynet havde ønsket  

 en afklaring af.
Efter at have drøftet de modtagne svar fandt tilsynet ikke,  

 at de ændringer, der blev foretaget i magtanvendelsesbekendtgørelsen i 1990,  

 gav tilsynet anledning til fortsat betænkelighed.
Dette meddelte tilsynet de  

 pågældende kommuner samt Socialministeriet og Amtsrådsforeningen i Danmark.
