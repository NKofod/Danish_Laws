Skrivelse om orientering om ændring af bekendtgørelse om en aktiv beskæftigelsesindsats pr. 1. juli 2008 Samtlige jobcentre, kommuner m.fl.
 Ang. ændringsbekendtgørelse nr. 690 af 26. juni 2008.
 Med ændringsbekendtgørelsen er der i bekendtgørelse om en aktiv beskæftigelsesindsats indarbejdet den nye bestemmelse fra velfærdsreformen om samtidig ret og pligt til aktivering, der træder i kraft 1. juli 2008. Se ændringsbekendtgørelsens punkt 11-13.
Med dette får ikke-arbejdsmarkedsparate kontant- og starthjælpsmodtagere over 30 år pr. 1. juli 2008 ret og pligt til at påbegynde et nyt tilbud, hver gang de har modtaget kontanthjælp eller starthjælp i en sammenhængende periode på 6 måneder.
Dermed sker der en sidestilling med tidspunktet for arbejdsmarkedsparate kontanthjælps- og starthjælpsmodtageres ret og pligt til efterfølgende tilbud.
 Ud over dette indeholder ændringsbekendtgørelsen en række øvrige ændringer, der har karakter af præciseringer og tekniske rettelser af ikke-materiel karakter.
 Der henvises til vedlagte bilag for en nærmere beskrivelse.
Arbejdsmarkedsstyrelsen, den 26. juni 2008 Kim Svendsen-Tunekontorchef Bilag 1 Bemærkninger til bekendtgørelse om ændring af bekendtgørelse om en aktiv beskæftigelsesindsats pr. 1. juli 2008 Ang. bekendtgørelsens pkt. 1.
 Der er tale om en ophævelse af en fejlagtig tekst i § 23, stk. 3, hvoraf det har fremgået, at ledige, der vælger selvvalgt uddannelse, hvor de modtager VEU/SVU-godtgørelse, er omfattet af det individuelle kontaktforløb.
 Stk. 3 blev ved en fejl indsat pr. 1. januar 2007, idet kontaktforløbet kun gælder for personer omfattet af § 2, nr. 1-4 (dagpenge- og kontanthjælpsmodtagere og revalidender).
 Registreringer som følge af ændringen i § 23:
For at jobcenteret kan undgå at indkalde ledige, der ikke bør indkaldes, skal personer, der deltager i SVU m.v. registreres korrekt (se boks). Hvis registreringerne foretages korrekt, vil disse oplysninger fremgå af udsøgningslisterne i kontaktmodulet m.v. under periodiske forhold.
Personerne kan dermed frasorteres, inden der indkaldes til samtale.
 Rettidighedsmålingerne tager ikke højde for disse periodiske forhold.
 Registreringerne fremgår også af nedenstående skema.
 Registrering af Periodiske forhold i forbindelse med deltagelse i SVU mv.
 Ang. bekendtgørelsens pkt. 2.
 Siden 3. marts 2007 har det fremgået af § 41, stk. 2, at visse persongrupper er fritaget for det individuelle kontaktforløb på grund af alder, helbredsforhold eller andre særlige forhold.
Ændringen af § 41, stk. 2, nr. 4, er en præcisering af, at målgruppen i nr. 4 (kontant- og starthjælpsmodtagere på barsel), er den samme som i rådighedsreglerne i § 13, stk. 3, nr. 4, i lov om aktiv socialpolitik om ret til fravær ved graviditet, barsel og adoption.
Præciseringen indebærer ikke indholdsmæssige ændringer.
 Ang. bekendtgørelsens pkt. 3 og 4.
 Det har hidtil fremgået af § 41, stk. 2, nr. 5, at syge kontant- og starthjælpsmodtagere i dokumenteret længerevarende behandling på minimum 3 måneder, der udelukker aktivering, ikke er omfattet af den beskæftigelsesrettede del af kontaktforløbet.
Disse personer er imidlertid omfattet af reglerne om sygeopfølgning efter en sygeopfølgningsplan i § 12 b i lov om aktiv socialpolitik.
Efter denne bestemmelse skal sygeopfølgningen ske som led i det individuelle kontaktforløb.
 Som en konsekvens heraf justeres reglerne om kontaktforløbet for denne målgruppe, således at det fremgår af § 41, stk. 2, nr. 5, at kun kontant- og starthjælpsmodtagere, der er sygemeldte på grund af livstruende lidelser, der skønnes uhelbredelige, ikke er omfattet af kontaktforløbet.
 I sammenhæng hermed nyindsættes der et stk. 3 i § 42 a, hvorefter det fremgår, at kontanthjælpsmodtagere, der er i dokumenteret længerevarende behandling på minimum 3 måneder, der udelukker aktivering, ikke er omfattet af bestemmelserne om aktiv jobsøgning, pålæg om at søge 2 job m.v., men at indholdet i samtalen skal opfylde de særlige krav til sygeopfølgning, som er fastsat i § 12 b i lov om aktiv socialpolitik.
 Med dette er der ikke tale om indholdsmæssige ændringer, idet målgruppen allerede i dag er omfattet af reglerne om sygeopfølgning efter en sygeopfølgningsplan i § 12 b i lov om aktiv socialpolitik.
 Ang. bekendtgørelsens pkt. 5.
Dette er en nyaffattelse af § 52, stk. 2, om ferieafholdelse.
Der er ikke tale om indholdsmæssige ændringer i forhold til gældende regler.
Det fremgår, at den ledige kan afholde ferie, hvis meddelelse herom sker til jobcenteret senest 14 dage før ferien, såfremt der ikke allerede er fastsat møder, aktiviteter eller tilbud for den ledige.
Overensstemmende med de gældende regler præciseres det tillige, at jobcenteret har mulighed for at godkende ferie, selvom der er mindre end 14 dage til ferien, såfremt afholdelsen ikke modvirker beskæftigelsesindsatsen for den ledige.
Dette svarer til det tidligere udmeldte i Arbejdsmarkedsstyrelsens skrivelse af 24. september 2003 om lediges meddelelse af ferie til AF mindre end 14 dage før feriens afholdelse.
 Ang. bekendtgørelsens pkt. 6- 7.
Der er tale om redaktionel ændring af henvisningerne i § 60, stk. 1, og § 61, stk. 1. Det præciseres herunder, at opgørelsen af hhv. sammenlagte og sammenhængende perioder med ledighed også for den særlige løntilskudsordning for ledige over 55 år opgøres som omtalt i de to bestemmelser.
Der er ikke tale om indholdsmæssige ændringer i forhold til hidtidige regler.
 Ang. bekendtgørelsens pkt. 8.
 Der er tale om en præcisering af reglen om forlængelse af virksomhedspraktik.
Ved en ændring i forbindelse med velfærdsreformen pr. 1. juni 2007 blev § 44, stk. 1, i lov om en aktiv beskæftigelsesindsats affattet således, at varigheden af tilbud om virksomhedspraktik kunne være på 8 uger for visse målgrupper.
Den tilsvarende formulering blev indsat i bekendtgørelsens § 87, stk. 1.
 Affattelsen af bestemmelsen pr. 1. juni 2007 medførte klart utilsigtet, at det ikke af ordlyden har fremgået, at længden af virksomhedspraktik efter en konkret vurdering kan forlænges op til 26 uger eller længere for ikke arbejdsmarkedsparate modtagere af kontanthjælp eller starthjælp, personer på revalidering og personer i fleksjob eller på ledighedsydelse.
 Dette rettes der op på med den nye affattelse af bestemmelsen i bekendtgørelsen.
 Ang. bekendtgørelsens pkt. 9.
 Der er tale om en redaktionel rettelse af henvisningen til stk. 6 i § 128.
 Ang. bekendtgørelsens pkt. 10.
Pr. 1. oktober 2007 blev der med bekendtgørelsens § 157 a indført regler om intensiv aktivering for forsikrede ledige, således at disse efter 30 måneders sammenlagt ledighed har ret og pligt til tilbud i resten af ledighedsperioden.
Personer i målgruppen, der har ordinær beskæftigelse på 20 timer eller mere ugentligt, er undtaget fra pligten til tilbud.
Dette har ved en fejl ikke hidtil fremgået af bekendtgørelsen, hvilket der rettes op på ved en ændring af § 158, stk. 1.
 Der er ikke tale om indholdsmæssige ændringer i forhold til det, der var forudsat ved indførelsen af reglen om intensiv aktivering, jf. det udmeldte til jobcentre m.fl. ved notat af 29. juni 2007.
 Ang. bekendtgørelsens pkt. 11-13.
 Ved ændringslov nr. 176 af 27. februar 2007 (velfærdsaftalen) blev det vedtaget, at ikke-arbejdsmarkedsparate kontant- og starthjælpsmodtagere over 30 år får ret og pligt til at påbegynde et nyt tilbud, hver gang de har modtaget kontanthjælp eller starthjælp i en sammenhængende periode på 6 måneder uden tilbud.
 Det blev fastsat, at ændringen skulle træde i kraft 1. juli 2008. Der henvises til tidligere udsendte orienteringer af hhv. 28. februar 2007 og 13. marts 2007.
 Med ændringen sker der en sidestilling med tidspunktet for arbejdsmarkedsparate kontant- og starthjælpsmodtageres ret og pligt til efterfølgende tilbud.
 Baggrunden for, at ordningen træder i kraft den 1. juli 2008, er, at der blev taget hensyn til, at målgruppen har fået tilbud som led i indsatsen Ny chance til alle, der afsluttes den 30. juni 2008.
 Ikke-arbejdsmarkedsparate kontant- og starthjælpsmodtagere, der pr. 1. juli har modtaget kontanthjælp eller starthjælp i sammenhængende 6 måneder eller mere uden tilbud, skal således påbegynde et tilbud pr. 1. juli 2008.
Rent teknisk er ændringen foretaget ved at nyaffatte § 164, således at arbejdsmarkedsparate og ikke-arbejdsmarkedsparate fremover omtaltes i samme punktum i bestemmelsen.
Endvidere er § 165, stk. 2, ændret, så det fremgår, at ret og pligt-reglen til efterfølgende tilbud både omfatter arbejdsmarkedsparate og ikke-arbejdsmarkedsparate kontant- og starthjælpsmodtagere over 30 år.
Som en konsekvens heraf ophæves § 165, stk. 3.
 Ang. bekendtgørelsens pkt. 14.
 Nyaffattelsen af § 169, stk. 1, er en indskrivning af den tilsvarende regel i § 100, stk. 1, i lov om en aktiv beskæftigelsesindsats, der trådte i kraft 1. januar 2008.
Hermed er målgruppen for seniorjob efter lov om seniorjob tilføjet i målgruppen for bestemmelsen, således at personer i seniorjob kan få hjælpemidler i form af arbejdsredskaber og andre arbejdspladsindretninger efter samme regler, som gælder for personer, der ansættes uden løntilskud.
Der er ikke tale om ændringer i forhold til gældende regler i loven.
 Ang. bekendtgørelsens pkt. 15.
 Nyaffattelsen af § 191, stk. 1, sidste punktum, skyldes, at der henvises til en ny bekendtgørelse vedr. statsligt løntilskud til kommunale arbejdsgivere (bekendtgørelse nr. 260 af 20. marts 2007). Der er ikke tale om ændringer i forhold til gældende regler.
