Bekendtgørelse om ansøgning om at blive notificeret overensstemmelsesvurderingsorgan og om, at visse opgaver på droneområdet udføres af DANAK - Den Danske Akkrediteringsfond1) I medfør af § 1 a i lov om luftfart, jf. lovbekendtgørelse nr. 1149 af 13. oktober 2017, som ændret ved lov nr. 970 af 26. juni 2020, fastsættes efter bemyndigelse i henhold til § 6, stk. 1, i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
Kapitel 1 Anvendelsesområde § 1. Bekendtgørelsen finder anvendelse på de juridiske personer, som er etableret i Danmark, og som ønsker at blive notificeret til at udføre overensstemmelsesvurderingsopgaver i henhold til Kommissionens delegerede forordning (EU) nr. 2019/945 af 12. marts 2018 om ubemandede luftfartøjssystemer og om tredjelandsoperatører af ubemandede luftfartøjssystemer (herefter benævnt droneproduktforordningen) som overensstemmelsesvurderingsorgan.
 Stk. 2. Bekendtgørelsen finder endvidere anvendelse på Danmarks nationale akkrediteringsorgan DANAK - Den Danske Akkrediteringsfond (herefter benævnt DANAK) for de opgaver, som Trafikstyrelsen bestemmer, at DANAK, i henhold til droneproduktforordningens artikel 19, stk. 2, skal udføre.
Kapitel 2 Overensstemmelsesvurderingsorgans forpligtelser § 2. En juridisk person, der ønsker at blive notificeret som overensstemmelsesvurderingsorgan, skal være akkrediteret af DANAK for de overensstemmelsesmoduler og produkter, som organet ønsker at foretage overensstemmelsesvurdering af.
 Stk. 2.  Den juridiske person skal opfylde alle kravene i droneproduktforordningens artikel 22.
Stk. 3.  Når den juridiske person er blevet akkrediteret af DANAK, kan den juridiske person indsende en ansøgning om notifikation til Trafikstyrelsen, jf. droneproduktforordningens artikel 25, stk. 1 og 2. Ansøgningen om akkreditering skal indeholde en beskrivelse af de overensstemmelsesvurderingsaktiviteter, det eller de overensstemmelsesvurderingsmoduler og det produkt, som organet hævder at være kompetent til.
Ansøgningen skal være vedlagt et akkrediteringscertifikat udstedt af DANAK, hvorved det attesteres, at overensstemmelsesvurderingsorganet opfylder kravene i droneproduktforordningens artikel 22.
 § 3. Et bemyndiget organ skal til DANAK oplyse om alle forhold, der har indflydelse på omfanget af eller betingelserne for notifikationen, jf. droneproduktforordningens artikel 32, stk. 1, litra b.
Kapitel 3 Opgavefordeling og samarbejde § 4. Trafikstyrelsen er bemyndigende myndighed i Danmark, jf. droneproduktforordningens artikel 19, stk. 1.
 Stk. 2. I henhold til droneproduktforordningens artikel 19, stk. 2, bestemmer Trafikstyrelsen, at DANAK udfører vurderingen og overvågningen af overensstemmelsesvurderingsorganer, jf. droneproduktforordningens artikel 19, stk. 1.
 Stk. 3. DANAK skal give Trafikstyrelsen de nødvendige oplysninger, så Trafikstyrelsen kan overholde forpligtelserne i droneproduktforordningens artikel 26 og 28. DANAK skal herunder give oplysninger, hvis DANAK under overvågning af et overensstemmelsesvurderingsorgan finder oplysninger, der betyder, at organets notifikation skal ændres.
Kapitel 4 Ikrafttrædelses- og overgangsbestemmelser § 5. Bekendtgørelsen træder i kraft den 1. januar 2023.
Trafikstyrelsen, den 19. december 2022 Carsten Falk Hansen / Lars Korsholm 1) I bekendtgørelsen er der medtaget visse bestemmelser fra Kommissionens delegerede forordning (EU) 2019/945 af 12. marts 2019 om ubemandede luftfartøjssystemer og om tredjelandsoperatører af ubemandede luftfartøjssystemer, EU Tidende 2019 L 152, s. 1 ff.
Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
