Nr BTL 2 Betænkning over Forslag til lov om ændring af færdselsloven   

 Nr L 2 1995-96, 1. samling Afgivet af Retsudvalget Afgivet: 19951205 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
 To af udvalgets spørgsmål og trafikministerens svar herpå er optrykt som  

 bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Danmarks Automobilforhandler Forening, Forbrugerrådet og Forenede Danske Motorejere.
 Herefter indstiller et flertal (udvalget med undtagelse af Venstres  

 og Fremskridtspartiets medlemmer) lovforslaget til vedtagelse uændret.
Et flertal inden for flertallet (Socialdemokratiets, Det Radikale  

 Venstres, Enhedslistens og Centrum-Demokraternes medlemmer af udvalget) har  

 noteret sig, at prisen for omstillingssyn i lovforslaget er fastsat til  

 halvdelen af prisen for et almindeligt syn, idet et omstillingssyn i  

 gennemsnit tager ca. halvdelen af tiden for et almindeligt syn.
Flertallet  

 forventer, at det tidsmæssige forhold mellem et almindeligt syn og et  

 omstillingssyn også vil være 2:1 efter indførelsen af periodiske syn af  

 almindelige personbiler fra den 1. januar 1998.
Flertallet har med tilfredshed konstateret, at der generelt er en positiv  

 stemning for at indføre betaling for omstillingssyn i høringssvarene, men at  

 det er opfattelsen, at prisen for det ordinære syn bør nedsættes.
Af  

 bemærkningerne til lovforslaget fremgår det, at priserne på syn vil blive  

 revurderet inden indførelsen af periodisk syn af almindelige personbiler (1.  

 januar 1998). Det fremgår ligeledes, at trafikministeren har brug for  

 erfaringerne fra betaling for omstillingssyn til de beregninger, der til sin  

 tid skal foretages ved vurderingen af, om den almindelige synspris skal  

 nedsættes.
Dette har flertallet herefter taget til efterretning.
 Flertallet gør samtidig opmærksom på, at der nu bør indføres mulighed for  

 betaling med dankort ved synshallerne for at forbedre servicen over for  

 brugerne.
Det anføres i lovforslagets bemærkninger, at antallet af omstillingssyn  

 vil falde, når der indføres betaling for denne ydelse.
Et fald i antallet af  

 omstillingssyn vil alt andet lige frigøre kapacitet hos Statens  

 Bilinspektion, der efter flertallets opfattelse umiddelbart vil kunne  

 anvendes til nedbringelse af ventetiderne.
 For så vidt angår forslaget om, at to cyklister må køre ved siden af  

 hinanden, hvis dette kan ske uden fare eller unødig ulempe, finder  

 flertallet, at denne ændring af færdselsloven vil medføre, at bestemmelsens  

 formulering kommer til at svare til den almindelige adfærd, cyklisterne  

 allerede i dag udviser i praksis.
 Da forslaget således bringer lovens formulering i overensstemmelse med den  

 adfærd, cyklisterne udviser i dag, er der ikke grundlag for at antage, at  

 forslaget i sig selv vil forringe sikkerheden for cyklisterne eller for andre  

 trafikanter.
 Et mindretal inden for dette flertal (Enhedslistens medlem af udvalget)  

 tilføjer, at forslaget om udvidelse af parkeringsafstanden til kryds uden  

 tvivl vil forbedre færdselssikkerheden i kryds til gavn for cyklister.  

 Desuden vil denne nedbringelse af antallet af p-pladser i byerne bidrage  

 positivt til bymiljøet.
 Et mindretal (Venstres medlemmer af udvalget) vil ved 3. behandling  

 af lovforslaget stemme hverken for eller imod lovforslaget.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Fremskridtspartiet finder ikke tilstrækkelig grund til at gennemføre de  

 foreslåede ændringer af færdselsloven og kan slet ikke acceptere, at staten  

 bruger bilinspektionen som pengemaskine, jf. svaret på spørgsmål 1, hvoraf  

 det fremgår, at bilinspektionen også i fremtiden skal have et overskud på 50  

 mio. kr. om året, og svaret på spørgsmål 4, hvoraf det fremgår, at betalingen  

 for syn og omstillingssyn vil blive væsentligt større end de faktiske  

 udgifter.
Begge svar er optrykt som bilag til betænkningen.
 Fremskridtspartiet kan således ikke støtte det samlede lovforslag, selv om  

 der er enkelte mindre ændringer, som Fremskridtspartiet godt kunne støtte,  

 hvis det ikke var for ovennævnte.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke  

 (FP)Dansk Folkeparti havde ikke medlemmer i udvalget.
Bilag Nogle af udvalgets spørgsmål til trafikministeren og dennes svar herpå Spørgsmål 1:
Hvordan vil ministeren sikre, at betalingen for bilsyn og for eventuelle  

 omstillingssyn alene dækker de samlede udgifter for gennemførelse af synet og  

 ikke bliver brugt til at sikre staten en ekstra indtægt? Svar:
 Formålet med betaling for omstillingssyn er at skabe et incitament til, at  

 bilerne fremstilles i en bedre klargjort stand, således at fremstillerne ikke  

 i et for stort omfang lader Statens Bilinspektion gennemføre en  

 totalgennemgang af ikke-klargjorte køretøjer i forbindelse med første  

 fremstilling.
 Dette forventes at indebære et fald i antallet af omstillingssyn, hvilket  

 igen betyder, at der vil blive frigjort produktionskapacitet, der umiddelbart  

 vil kunne anvendes til nedbringelse af ventetiderne.
 Der er ikke nogen direkte sammenhæng mellem bilinspektionens udgifter og  

 indtægter, idet indtægterne fra synsbetalingen optages på en særskilt konto  

 på finansloven og dermed - uafhængigt af bilinspektionens udgifter -  

 tilfalder statskassen.
 Det skal i øvrigt i tilknytning hertil anføres, at det i bemærkningerne  

 til lov nr. 382 af 18. maj 1994 om ændring af færdselsloven i forbindelse med  

 indførelse af periodisk syn af personbiler fra 1. januar 1998 er forudsat, at  

 prisen for syn skal sættes til den lavest mulige, således at indtægterne  

 modsvarer de faktiske omkostninger ved at foretage synene, idet det dog  

 samtidig blev forudsat, at bilinspektionens hidtidige overskud i  

 størrelsesordenen 50 mio. kr. årligt også opretholdes efter 1. januar 1998.
 Der skal således i forbindelse med indførelse af periodisk syn for  

 personbiler foretages en beregning af synspriserne, således at  

 bilinspektionens samlede indtægter ikke overstiger de faktiske omkostninger  

 ved gennemførelse af syn, ud over hvad der er forudsat i ovennævnte  

 bemærkninger til loven om indførelse af periodisk syn.
 Spørgsmål 4:
 Ministeren bedes oplyse den faktiske omkostning ved foretagelse af syn og  

 af omstillingssyn, herunder hvilke elementer der indgår i beregningen.
 Svar:
Statens Bilinspektion afholder dels omkostninger forbundet med  

 synsgennemførelser, dels omkostninger forbundet med udøvelse af visse  

 myndighedsopgaver.
Myndighedsopgaverne er i hovedsagen deltagelse i §  

 77-eftersyn (færdselslovens § 77), undersøgelse af færdselsuheld samt  

 afholdelse af køreprøver til storvogn.
Det skal bemærkes, at for så vidt  

 angår køreprøver, opkræves gebyr herfor af politiet.
 Den faktiske omkostning ved syn kan ikke oplyses præcis i dag, idet den  

 regnskabsmæssige registrering for nuværende ikke er tilrettelagt således, at  

 udgifter er fordelt på bilinspektionens enkelte opgaver.
 På grundlag af regnskabstal for 1994 kan der dog foretages beregninger af  

 de gennemsnitlige direkte omkostninger ved synsgennemførelsen.
Ud fra medarbejdernes registrerede tidsanvendelser skønnes det, at  

 omkostningerne ved syn udgør ca. 85 pct. af Statens Bilinspektions samlede  

 udgifter, der i 1994 udgjorde 110 mio. kr.
De gennemsnitlige direkte  

 omkostninger ved synsgennemførelse kan herved beregnes til ca. 160 kr. for  

 små køretøjer og ca. 240 kr. for store køretøjer.
Omkostningerne ved  

 omstillingssyn er ca. halvdelen af ovenstående, idet omstillingssyn normalt  

 gennemføres på den halve tid af et almindeligt syn.
Det skal fremhæves, at forrentning og afskrivning af produktionsudstyr og  

 bygninger (i alt 71 synshaller, hvoraf 44 ejes af bilinspektionen) ikke er  

 indregnet i omkostningerne, idet disse kun medtages i regnskabet for  

 statsvirksomheder, hvilket Statens Bilinspektion ikke er.
Dette forhold  

 indebærer, at den reelle omkostning ved syn undervurderes væsentligt i  

 ovenstående beregninger.
 Det skal endvidere bemærkes, at der i 1994 har været afholdt  

 ekstraordinært mange syn på grund af væksten i bilsalget, hvorved  

 gennemsnitsomkostningerne i 1994 har været lavere end normalt.
 Vedrørende synspriserne kan i øvrigt oplyses, at der ikke er sket  

 stigninger i priserne siden 1990, og at priserne under alle omstændigheder  

 skal tages op til vurdering i forbindelse med indførelse af periodisk syn for  

 personbiler fra 1. januar 1998, jf. besvarelsen af spørgsmål 1.
