 Justitsministeriet ændrer om kort tid reglerne for meddelelse af generelle  

 tilladelser og engangstilladelser ved transport af omfangsrigt gods.
 Samtidig indføres regler om brugerbetaling, idet der skal betales gebyr  

 for indgivelse af ansøgning om transporttilladelser.
 De nye regler, der på nuværende tidspunkt er underskrevet af  

 justitsministeren, vil blive optaget i Lov- og Ministerialtidende snarest med  

 ikrafttræden pr. 1. december 1990.
 De nye regler vil blive gennemført ved to bekendtgørelser, der ændrer:
 1. Bekendtgørelse nr. 330 af 21. juni 1977 om  

 køretøjers største bredde, længde, højde, vægt og akseltryk  

 (dimensionsbekendtgørelsen).
 2. Bekendtgørelse nr. 257 af 27. juni 1966 om kørsel  

 med blokvogn.
 I tilslutning til ændringen af dimensionsbekendtgørelsen udsendes tillige  

 et cirkulære, hvori de nærmere betingelser for meddelelse af  

 transporttilladelse er fastsat.
Der vedlægges kopi af de nye bestemmelser.  I.
Gebyrer.
 Det fastsatte gebyr for henholdsvis generelle tilladelser og  

 engangstilladelser skal være indbetalt, førend behandlingen af ansøgning om  

 transporttilladelse påbegyndes.
 Kontering sker efter reglerne i politiets kontoplan, for tiden på konto  

 4601.10.6.92.
 Efter den 1. januar 1991 sker konteringen på institutionsnummer 6431.0210,  

 konto 62.10.45.
 Indbetaling kan ske kontant, ved check eller til politikredsens girokonto.
 Da gebyret er fastsat som brugerbetaling for det arbejde, der er forbundet  

 med ansøgningens behandling, skal gebyret ikke tilbagebetales, selv om  

 ansøgningen ikke kan imødekommes.
Det skal særlig bemærkes, at ansøgninger skal indgives skriftligt, jf. §  

 3, stk. 2. Dog kan ansøgninger og meddelelse af transporttilladelse i  

 uopsættelige tilfælde foretages mundtligt.
I disse tilfælde skal der  

 efterfølgende udfærdiges sædvanlig transporttilladelse under vedlæggelse af  

 opkrævning for ansøgningen.
 De hidtidige blanketter om meddelelse af transporttilladelse skal fortsat  

 anvendes, dog således, at de nødvendige tilføjelser ved meddelelse af navnlig  

 generelle tilladelser påføres blanketten under rubrikken »særlige  

 betingelser«.
 Generelle tilladelser og engangstilladelser udstedes til ansøgerens  

 transportkøretøj eller forvogn, hvis registreringsnummer eller  

 blokvognsnummer skal anføres i tilladelsen.
Dette indebærer, at der skal betales gebyr for hvert trækkende køretøj  

 eller motorkøretøj, hvortil der ønskes udstedt generel tilladelse.
Ved  

 omregistreringer påføres det nye registreringsnummer dog gebyrfrit på  

 tilladelsen.
 Lovlige tilkoblinger af påhængskøretøjer til det trækkende køretøj,  

 hvortil der er meddelt generel tilladelse, anses dog for omfattet af den  

 generelle tilladelse til det trækkende køretøj og kræver ikke fornyet  

 tilladelse.
II.
Cirkulære om transporttilladelser.
 Cirkulæret om transporttilladelser vedrører kun tilladelser efter  

 dimensionsbekendtgørelsen, men ikke tilladelser efter bekendtgørelse om  

 kørsel med blokvogn.
 Med det foreliggende cirkulære er der sket en tydeliggørelse og forenkling  

 af reglerne for meddelelse af transporttilladelser.
 Cirkulæret er opdelt i fire hovedafsnit:
 1. Fælles bestemmelser.
 I §§ 1-4 er der anført en række fælles bestemmelser, som gælder for såvel  

 generelle tilladelser som engangstilladelser.
 2. Reglerne om generelle tilladelser (årstilladelser).
 Generelle tilladelser kan kun meddeles indenfor de grænser, der er angivet  

 i §§ 5-9.
 Som noget nyt er der nu givet mulighed for at der kan meddeles generelle  

 tilladelser ved transport af brede og høje læs (§ 5 og § 9).
 Vedrørende generelle højdetilladelser skal det særlig fremhæves, at  

 tilladelser til transporter med en samlet højde på over 4,10 m kun må gives  

 på bestemte strækninger, hvor brohøjden på strækningen i øvrigt tillader  

 gennemførelse af transporten.
Der kan fortsat meddeles generelle tilladelser ved transport af lange læs, men der er sket visse lempelser af betingelserne ved transport af  

 lange læs på lastbiler (§ 6) og på vogntog, der består af lastbil og  

 sættevogn (§ 7).
 Derimod kan der ikke meddeles generelle tilladelser (eller  

 engangstilladelser) ved transport af lange læs på vogntog, der består af  

 lastbil og påhængsvogn (§ 8, stk. 1).
 Som undtagelse hertil er der dog ved § 8, stk. 2, åbnet mulighed for, at  

 der kan meddeles generelle tilladelser til kørsel med lastbil og påhængsvogn  

 op til en samlet længde på 22 m i belæsset stand, men kun til transport af  

 een båd eller eet arbejdsskur eller een kontorbarak ad gangen.
Det er endvidere en betingelse, at af- eller pålæsning af dette gods  

 nødvendiggør brug af en større kran.
Det er derfor tillige foreskrevet, at  

 det trækkende køretøj skal være en registreret mobilkran eller en lastbil  

 uden lad, opbygget med kran (autokran).
 Med hensyn til lastbiler, der i øjeblikket kan anvendes ved sådanne  

 transporter i henhold til en allerede meddelt tilladelse, vil  

 Justitsministeriet dog være indstillet på at dispensere fra kravet om, at  

 lastbilen skal være opbygget som kran.
 Ansøgning om tilladelse til fortsat brug af lastbil i disse tilfælde skal  

 indgives til Justitsministeriet, Færdselssikkerhedsafdelingen.
 3. Engangstilladelser.
 Reglerne om engangstilladelser findes i cirkulærets § 10.
 Efter stk. 1 i denne bestemmelse kan der meddeles engangstilladelse inden  

 for de grænser, der er foreskrevet i §§ 5-9 om generelle tilladelser.
 Efter stk. 2 kan der endvidere meddeles engangstilladelse når generel  

 tilladelse er udelukket på grund af godsets dimensioner.
 Ved engangstilladelse er der således ikke nogen begrænsninger med hensyn  

 til godsets dimensioner.
 Ved kørsel med lastbil og påhængsvogn kan der dog ikke meddeles  

 engangstilladelse i videre omfang end angivet i § 8, stk. 2.
 4. Containere.
 Reglerne om kørsel med containere er samlet i § 11 i cirkulæret, der  

 foreskriver de største grænser for meddelelse af såvel generelle tilladelser  

 som engangstilladelser.
 Såfremt transportens højde overstiger 4,10 m kan der alene meddeles  

 generel tilladelse og engangstilladelse på bestemte strækninger, hvor  

 brohøjden tillader gennemførelse af transporten, og kun op til en højde af  

 4,25 m.
 Justitsministeriet er bekendt med, at der hidtil i et vist omfang er  

 meddelt tilladelse til kørsel med containere op til samlet højde på 4,40 m.
 På denne baggrund bemyndiger justitsministeriet herved politiet til -  

 uanset cirkulærets bestemmelser - at meddele den hidtidige  

 tilladelsesindehaver tilladelse til fortsat kørsel med containere på  

 almindelige sættevogne og sættevogne, der er opbygget med containerkran  

 (»side-loaders«), op til en samlet højde på 4,40 m.
 Bemyndigelsen omfatter kun køretøjer, hvortil der pr. d.d. allerede er  

 meddelt tilladelse til kørsel op til den angivne højde.
 Det er endvidere en betingelse, at tilladelse til fortsat kørsel kun må  

 meddeles på bestemte strækninger, og kun såfremt brohøjden på strækningen  

 tillader gennemførsel af transporten.
 Tilladelsen i henhold til bemyndigelsen meddeles efter reglerne i  

 cirkulærets § 2, det vil bl.a. sige for et tidsrum af højst 1 år, og kan  

 meddeles til kørsel frem til den 1. januar 1995 for så vidt angår almindelige  

 sættevogne, og frem til den 1. januar 1998 for så vidt angår  

 »side-loaders«.
 Efter udløbet af ovennævnte periode bortfalder bemyndigelsen, og der vil  

 herefter alene kunne meddeles tilladelse til transport af containere efter §  

 11.
III.
Ikrafttræden.
 Cirkulæret om transporttilladelse træder i kraft den 1. december 1990, og  

 finder anvendelse på ansøgninger, der indgives på denne dato eller senere.
 Det betyder, at tilladelse efter det nye regelsæt tidligst kan søges den  

 1. december 1990 og kun mod betaling af gebyr.
 Ansøgninger, der er indgivet inden denne dato, men som ikke er  

 færdigbehandlede på ikrafttrædelsestidspunktet, skal behandles efter de  

 hidtidige regler for meddelelse af transporttilladelser, og er samtidig  

 gebyrfrie.
 P.M.V.
 E.B.
