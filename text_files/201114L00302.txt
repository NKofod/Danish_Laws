Betænkning afgivet af Retsudvalget den 9. februar 2012 Betænkning over Forslag til lov om ændring af straffeloven, retsplejeloven, lov om erstatning fra staten til ofre for forbrydelser og færdselsloven (Forhøjelse af den kriminelle lavalder) [af justitsministeren (Morten Bødskov)] 1. Ændringsforslag Justitsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 14. december 2011 og var til 1. behandling den 20. december 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 4. november 2011 dette udkast til udvalget, jf.
REU alm. del  bilag 75. Den 12. december 2011 og den 5. januar 2012 sendte justitsministeren de indkomne høringssvar og et notat herom til udvalget.
Den 17. januar 2012 sendte justitsministeren et supplerende høringssvar.
Samråd Udvalget har stillet 5 spørgsmål til justitsministeren til mundtlig besvarelse, som denne har besvaret i åbne samråd den 19. januar og den 9. februar 2012. Ministeren har efterfølgende sendt udvalget de talepapirer, som lå til grund for besvarelsen af spørgsmålene.
Spørgsmål Udvalget har stillet 25 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, SF, EL, LA og SIU) indstiller lovforslaget til vedtagelse med de stillede ændringsforslag.
Et mindretal i udvalget (V, DF og KF) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
Venstres medlemmer af udvalget er helt uenige i regeringens forslag om at hæve den kriminelle lavalder.
Mens den samlede kriminalitet ikke er stigende, oplever vi desværre, at der er en gruppe af stadig yngre medborgere, som i en tidligere og tidligere alder begår voldsommere og mere bestialske former for kriminalitet.
For Venstre er det klart, at vi fra samfundets side ikke kan og ikke vil acceptere det.
Det er vi nødt til at reagere på, og derfor sænkede bl.a.
Venstre i sin tid den kriminelle lavalder.
Modsat regeringen og justitsministeren er Venstre af den opfattelse, at det har en præventiv effekt, at en 14-årig kriminel kommer for en dommer og oplever, at alvorlig kriminalitet har konsekvenser.
Omfanget af 14-åriges kriminalitet er desværre betydeligt.
Af Justitsministeriets forskningskontors notat fra november 2011 »Omfang og art af kriminalitet begået af 14-årige« fremgår det, at der i den undersøgte periode blev rejst 2.301 sigtelser mod 14-årige.
Alene i første halvår af 2011 blev 220 14-årige dømt for butikstyveri, 5 for overtrædelse af våbenloven, 5 for seksualforbrydelser og 88 for vold.
Dertil kommer en mængde andre forbrydelser.
I alt blev 545 14-årige dømt i første halvår af 2011. Unge under 15 år vil efter regeringens lovændring stadig begå kriminalitet, men vil nu ikke længere opleve, at det har alvorlige konsekvenser.
Ifølge bemærkningerne til lovforslaget mener regeringen ikke, at de 14-årige forbrydere er modne nok til at blive straffet.
Men langt de fleste 14-årige bliver idømt en bødestraf, jf. svar på spørgsmål 2 til lovforslaget.
Dertil kommer, at den kriminelle lavalder i en række andre europæiske lande er betydelig lavere end 14 år, f.eks. i Storbritannien, Holland og Frankrig.
I Venstre mener vi, at 14-årige er i stand til at betale en bøde uden at lide fysisk eller psykisk overlast.
Med hensyn til de ekstremt få 14-årige, der bliver idømt en ubetinget frihedsstraf, må hensynet til offeret stadig veje tungest.
Et voldtægtsoffer skal kunne gå på gaden uden at være nervøs for at møde den, der har voldtaget hende.
Så er det ligegyldigt, om forbryderen var 14 eller 44 år.
Da den kriminelle lavalder oprindelig blev sænket, lød modstandernes argument, at det ville betyde, at børn på 14 år sendes i fængsel.
Venstre ønsker at understrege, at den gældende lovgivning ikke betyder, at 14-årige er endt i fængsel sammen med forhærdede kriminelle, hvilket også fremgår af svar på spørgsmål 6.
Med lovforslagets vedtagelse afbrydes en række dømte ungdomskriminelles sanktioner, det kan være i form af en ungdomssanktion, ophold på sikrede institutioner eller eftergivelse af en bøde, jf. svar på spørgsmål 8, og lovforslagets vedtagelse vil betyde, at 201 unge, der fortrinsvis er idømt en betinget dom med vilkår om eksempelvis foranstaltninger efter serviceloven, tilsyn af kommunen/Kriminalforsorgen eller vilkår om samfundstjeneste, slipper for straf, da de er dømt, men endnu ikke har fuldbyrdet dommen.
Ligeledes eftergives der bøder til minimum 245 unge, jf. svar på spørgsmål 8. Venstre har i udvalgsbehandlingen påpeget, at regeringen med lovforslaget sender et meget problematisk signal til de unge, der er dømt, men endnu ikke har afsonet og med lovforslaget går fri af straf og konsekvens.
De efterlades med det indtryk, at deres kriminelle handlinger, hvoraf en række er meget alvorlige voldtægtsforsøg, vold, grov vold, røveri m.v., jf. svar på spørgsmål 22 alligevel ikke er noget, samfundet tager alvorligt og ønsker at straffe.
Venstre er også dybt bekymret over, hvad der nu sker med denne store gruppe af unge, ud over at ministeren har oplyst, at deres bopælskommune vil modtage et brev med besked om, at de pågældende unges handlinger ikke længere er kriminelle og de idømte straffe derfor bortfalder.
For Venstre er det centralt, at straf ikke må stå alene.
Forebyggelse af kriminalitet og sikring af, at dømte ikke begår kriminalitet på ny, er lige så vigtigt.
Derfor gennemførte den daværende VK-regering en stribe initiativer på dette område, bl.a. en øget indsats mod ungdomskriminalitet i 2009. Imidlertid kan forebyggelse heller ikke stå alene, og derfor blev den kriminelle lavalder samtidig sænket til 14 år.
I Venstre bryder vi os som udgangspunkt ikke om, at 14-årige skal straffes, men vi ser desværre voldssager, som er så bestialske, at de skal mødes med konsekvenser i forhold til straffeloven, ikke mindst af hensyn til ofrene.
Regeringen tager med dette lovforslag større hensyn til de ungdomskriminelle end til ofrene for deres kriminelle handlinger.
Venstre mener, lovforslaget sender de helt forkerte signaler til unge og krænker retsfølelsen hos ofrene for kriminaliteten.
Derfor finder Venstre lovforslaget dybt beklageligt og vil stemme imod.
 Dansk Folkepartis medlemmer af udvalget kan ikke tilslutte sig lovforslaget.
Dansk Folkeparti er modstander af, at lovforslaget i praksis kommer til at virke med tilbagevirkende kraft, da Rigsadvokaten har sat alle sager i bero, som omhandler unge imellem 14 og 15 år.
Denne praksis kan virke voldsomt krænkende på ofrenes retsfølelse, da ofrene oplever, at gerningsmanden nu ikke får sin dom.
Det sender samtidigt et forkert signal til unge kriminelle om, at de nu slipper for straf for de kriminelle gerninger, de har begået.
 Dansk Folkeparti er endvidere af den opfattelse, at udnyttelsen af søskende og kammerater, som er under den kriminelle lavalder, minimeres netop ved at fastholde den kriminelle lavalder til 14 år.
Det er vigtigt at understrege, at intentionen med en nedsættelse af den kriminelle lavalder for Dansk Folkeparti aldrig har været, at unge mennesker skal i fængsel.
En nedsættelse af den kriminelle lavalder vil derimod øge retssikkerheden for de unge, da de sikres retten til en forsvarer m.v. og ikke alene af sociale myndigheder kan placeres på en institution, samtidig med at de unge lærer, at deres handlinger har en konsekvens.
En forhøjelse af den kriminelle lavalder får den effekt, at ofrenes retsfølelse krænkes, samtidig med at gerningsmanden får en dårligere retsstilling.
Altså en dårlig situation for begge parter, så af den grund kan Dansk Folkeparti ikke støtte lovforslaget.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 4 Af justitsministeren, tiltrådt af et flertal (S, RV, SF, EL, LA og SIU):
 1) Paragraffen affattes således:
»§ 4 I færdselsloven, jf. lovbekendtgørelse nr. 1047 af 24. oktober 2011, som ændret ved § 1 i lov nr. 716 af 25. juni 2010, lov nr. 1551 af 21. december 2010 og § 1 i lov nr. 479 af 23. maj 2011, foretages følgende ændringer:
 1. I § 118, stk. 3 og 4, ændres »jf. stk. 3« til: »jf. stk. 2«.
2. I § 80, stk. 4, 1. pkt., § 80 b, stk. 4, 2. pkt., og § 81, stk. 1 og 3, ændres »14 år« til: »15 år«.« [Konsekvensrettelser som følge af ændring af færdselsloven den 1. januar 2012] Til § 5 2) Paragraffen udgår.
[Konsekvensrettelse som følge af ændring af færdselsloven den 1. januar 2012] Bemærkninger Til nr. 1 og 2 Ad § 4, nr. 1 (færdselslovens § 118, stk. 3 og 4):
 De foreslåede ændringer er en konsekvens af § 1, nr. 4, i lov nr. 184 af 8. marts 2011, hvorefter færdselslovens § 118, stk. 2, ophæves med virkning fra den 1. januar 2012.
 Ad § 4, nr. 2 (færdselslovens § 80, stk. 4, § 80 b, stk. 4, og § 81, stk. 1 og 3):
Som en konsekvens af, at den kriminelle lavalder blev nedsat til 14 år ved lovændringen den 1. juli 2010, blev reglerne i færdselslovens § 80, stk. 4, 1. pkt., § 80 b, stk. 4, 2. pkt., og § 81, stk. 1 og 3, ved § 1, nr. 2, i lov nr. 184 af 8. marts 2011 ændret, således at personer, der er fyldt 14 år, fremover selv alene bærer det strafferetlige ansvar for overholdelsen af færdselslovens regler om sikkerhedsseler, styrthjelme samt antallet af passagerer, der lovligt kan befordres.
Denne ændring af færdselsloven er trådt i kraft den 1. januar 2012.
 Som følge af den foreslåede forhøjelse af den kriminelle lavalder, jf. lovforslagets § 1, nr. 1, foreslås det, at aldersgrænsen i de nævnte regler i færdselsloven også forhøjes til 15 år.
 Det strafferetlige ansvar for overholdelse af de nævnte regler i færdselsloven vil således (som indtil den 1. januar 2012) fremover alene påhvile personer, der er fyldt 15 år, mens det strafferetlige ansvar i forhold til børn under 15 år påhviler føreren af køretøjet.
Jacob Bjerregaard (S) Poul Andersen (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Meta Fuglsang (SF) Anne Baastrup (SF) fmd.
Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
