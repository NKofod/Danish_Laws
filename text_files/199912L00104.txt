Fremsat den 1. december 1999 af  

 socialministeren (Karen Jespersen) Forslag til Lov om ændring af lov om tilbageholdelse  

 af stofmisbrugere i behandling (Forlængelse af ordning med mulighed for at  

 tilbageholde stofmisbrugere i behandling) § 1 I lov nr. 349 af 14. maj 1992 om tilbageholdelse af stofmisbrugere i  

 behandling, som ændret ved lov nr. 922 af 25. november 1992, lov nr.  

 191 af 12. marts 1997 og § 34 i lov nr. 980 af 17. december 1997,  

 foretages følgende ændring:
 1. I § 11 ændres »folketingsåret 1999-2000« til : »folketingsåret  

 2001-2002«.
§ 2 Loven træder i kraft den 1. juli 2000.
Bemærkninger til lovforslaget Almindelige bemærkninger Ved lov nr. 349 af 14. maj 1992 fik amtskommunerne samt  

 Københavns og Frederiksberg kommuner adgang til at fastholde  

 stofmisbrugere i behandling.
Med henblik på at følge udviklingen  

 inden for behandlingen af stofmisbrugere forudsattes loven taget op til  

 revision ved begyndelsen af folketingsåret 1996-97.
 Trods det at loven ikke havde været bragt i  

 anvendelse siden dens ikrafttræden den 1. juli 1992, vedtog Folketinget  

 med lov nr. 191 af 12. marts 1997 at bibeholde lovgivningen med visse  

 ændringer frem til folketingsåret 1999-2000, hvor den på ny  

 forudsattes taget op til revision på baggrund af eventuelle erfaringer  

 i den mellemliggende periode.
 Regeringens begrundelsen for at foreslå ordningen  

 videreført trods manglende anvendelse var, at ordningen eventuelt  

 ville kunne indgå som et supplement til de omlægninger og  

 udbygninger, der er en følge af de ændringer i bistandsloven,  

 der trådte i kraft den 1. januar 1996, og de yderligere midler, som er  

 afsat til stofmisbrugsområdet i perioden 1995-1998.
 Endelig blev tilbageholdelsesloven ændret med lov  

 nr. 980 af 17. december 1997 om lov om Arbejdsmarkedets Tillægspension,  

 lov om orlov, lov om arbejdsmarkedsuddannelserne og forskellige andre love,  

 som bestod i ændringer i lovgivningen som følge af lov om social  

 service, lov om aktiv socialpolitik og lov om retssikkerhed og administration  

 på det sociale område.
 Baggrunden for indførelse af ordningen med  

 tilbageholdelsesmulighed for stofmisbrugere i 1992 var især at  

 støtte yngre stofmisbrugere over 18 år, der er motiveret for  

 behandling, og som endnu ikke i større omfang er kommet i konflikt med  

 straffeloven som følge af misbruget, men andre aldersgrupper  

 bør også kunne få tilbuddet.
Loven er baseret på 3-dobbelt frivillighed: For det  

 første er det den enkelte amtskommune, der tager stilling til, om man  

 vil anvende loven.
For det andet kræves der konkret beslutning om at  

 tilbyde en stofmisbruger at indgå kontrakt om behandling for  

 stofmisbrug med mulighed for tilbageholdelse.
Og for det tredie kræves  

 der tilslutning fra den stofmisbrugers side, som har fået tilbud om  

 kontrakt af den omhandlede type.
 Ordningen er, bl.a. fordi behandlingen foregår i et  

 åbent behandlingsmiljø, præget af begrænsninger med  

 hensyn til betingelserne for at tilbageholde, tilbageholdelsens  

 tidsmæssige udstrækning og midlerne til at sikre  

 tilbageholdelsen.
Tilbageholdelse kan således kun ske, når der  

 er begrundet formodning om, at stofmisbrugeren vil afbryde den aftalte  

 behandling, og det vil være uforsvarligt ikke at tilbageholde den  

 pågældende fordi 1)	udsigten til ophøret af misbruget eller en betydelig og  

 afgørende bedring af tilstanden ellers vil blive væsentligt  

 forringet, eller 2)	stofmisbrugeren frembyder nærliggende og væsentlig fare  

 for sig selv eller andre.
 Tilbageholdelse kan kun ske, hvis mere lempelige  

 foranstaltninger er utilstrækkelige, og tilbageholdelse skal  

 ophøre, når betingelserne for den foretagne tilbageholdelse ikke  

 længere er til stede.
Kontrakt om behandling med tilbageholdelsesmulighed kan  

 højst indgås for en periode på 1/2 år.
Den samlede  

 tilbageholdelsesperiode inden for denne periode kan ikke overstige 2  

 måneder, ligesom den enkelte tilbageholdelse ikke kan vare over 14  

 dage.
 Isolation og fixering er ikke tilladt i forbindelse med  

 tilbageholdelsen, og fysisk magtanvendelse er kun tilladt i det omfang, det  

 er nødvendigt for at afværge, at stofmisbrugeren udsætter  

 sig selv eller andre for nærliggende fare for at lide skade på  

 legeme eller helbred.
 Der kan foretages aflåsning af institutionen og  

 værelser om natten, og ydredøre kan aflåses i kortere  

 perioder om dagen.
Der er opstillet en række garantier i forbindelse  

 med anvendelse af tilbageholdelsesordningen, der skal sikre misbrugerens  

 rettigheder.
Således vil en stofmisbruger, der ikke ønsker at  

 indgå en tilbageholdelseskontrakt fortsat have adgang til øvrige  

 behandlingstilbud.
 Stofmisbrugeren, der har indgået en kontrakt, vil  

 til enhver tid kunne opsige kontrakten, dog ikke i forbindelse med  

 iværksat tilbageholdelse.
Den konkrete, foreløbige beslutning om  

 tilbageholdelse, der træffes af behandlingsinstitutionens leder, skal  

 straks forelægges den myndighed, der har truffet beslutning om tilbud  

 om tilbageholdelseskontrakt, amtskommunens personsagsudvalg.
Dette udvalg  

 skal inden 3 dage træffe den endelige beslutning om tilbageholdelsen.  

 Stofmisbrugeren skal straks have meddelelse om beslutningen, som skal  

 være skriftlig og begrundet.
Endelig skal personsagsudvalget efter anmodning fra  

 stofmisbrugeren indbringe beslutningen om tilbageholdelsen for retten efter  

 reglerne i retsplejelovens kapitel 43 a.
Ligesom stofmisbrugeren både  

 ved indgåelse af kontrakten og ved personsagsudvalgets beslutning om  

 tilbageholdelsen orienteres om muligheden for at indbringe beslutningen for  

 retten.
Efter den foreliggende lov er der trods manglende konkret  

 anvendelse af behandlingskontrakt med mulighed for tilbageholdelse truffet  

 principiel beslutning i Ribe, Vestsjællands og Frederiksborg  

 amtskommuner om, at man vil benytte lovens muligheder.
I Ribe Amtskommune er  

 beslutningen om anvendelsen begrænset til gravide stofmisbrugere.
I  

 Århus Amtskommune traf man i 1992 beslutning om, at loven for tiden  

 ikke skulle anvendes i amtskommunen, men at der skulle være mulighed  

 for tilbageholdelse i enkelttilfælde, hvis en sådan  

 behandlingsmulighed etableres i andre amter.
 Mens Frederiksborg Amtskommune først har truffet  

 den principielle beslutning om at anvende loven i maj 1996, og ikke frem til  

 nu har tilbudt stofmisbrugere behandlingskontrakt med mulighed for  

 tilbageholdelse, har de andre nævnte amtskommuner, som i længere  

 tid har haft den principielle beslutning, ikke fundet behov for konkret at  

 bringe den i anvendelse.
Ifølge de seneste foreliggende indberetninger fra  

 efteråret 1998 har der ikke været gjort brug af loven.
Den  

 gennemgående begrundelse herfor er, at man finder, at  

 stofmisbrugsbehandling bør baseres på frivillighed.
 Det er ligeledes indtrykket, at en række garantier  

 til sikring af stofmisbrugernes retssikkerhed kan være medvirkende  

 årsag til, at man er tilbageholdende med at bruge ordningen, især  

 når man et langt stykke af vejen ved forskellige former for overtalelse  

 kan sikre sig mod, at stofmisbrugeren forlader behandlingen.
 Amtsrådsforeningen, Kommunernes Landsforening samt  

 Københavns og Frederiksberg kommuner, som er blevet hørt i  

 forbindelse med lovens revision i folketingsåret 1999-2000, mener, at  

 loven bør ophæves.
 Narkotikarådet, der henviser til etiske og praktiske  

 grunde, støtter også en ophævelse.
 Det er imidlertid regeringens opfattelse, at det fortsat  

 vil  være hensigtsmæssigt at kunne lade tilbageholdelsesadgangen  

 indgå som del af det samlede udbud af behandlingsmuligheder, bl.a.  

 fordi man ikke kan udelukke, at visse stofmisbrugere, herunder gravide, i  

 visse situationer kunne have et ønske om at få tilbuddet om  

 kontrakt med mulighed for tilbageholdelse.
 Det bør derfor med den nu tættere  

 sammenhæng mellem visationsproceduren og med fastlæggelse af  

 handleplan, hvor brugerinddragelsen er et vigtigt led, indgå i de  

 løbende rutiner at rejse spørgsmålet om  

 behandlingskontrakt af denne type i de amtskommuner, der har truffet  

 principiel beslutning om at anvende lovgivningen.
 Ligesom det ud fra denne synsvinkel bør overvejes i  

 andre amtskommuner og i de såkaldte delegationskommuner at inddrage  

 ordningen i den vifte af tilbud, man har at tilbyde stofmisbrugerne.
Økonomiske og administrative konsekvenser Ved behandlingen af det oprindelige lovforslag til den  

 nuværende lov forudsattes der kun administrativt merarbejde af mindre  

 omfang samt udgiftsneutralitet i forhold til den kommunale sektor, idet  

 ordningen dels bygger på frivillighed dels må indgå i  

 forbindelse med den samlede prioritering af midlerne til  

 stofmisbrugsbehandling.
 Dette er fortsat regeringens vurdering, og den  

 konstaterede tilbageholdelse ved udnyttelse af ordningen giver ikke anledning  

 til at forvente ændring heri.
Forholdet til EU-retten Lovforslaget indeholder ikke EU-retlige aspekter.
Erhvervsmæssige og miljømæssige konsekvenser Lovforslaget skønnes ikke at have  

 erhvervsmæssige og miljømæssige konsekvenser.
Lovforslagets konsekvenser i  

 hovedtræk Positive konsekvenser/  

 Mindreudgifter Negative konsekvenser/  

 Merudgifter Økonomiske konsekvenser for, stat, kommuner og  

 amtskommuner ingen ingen Administrative konsekvenser for stat, kommuner og  

 amtskommuner ingen ingen Økonomiske konsekvenser for erhvervslivet ingen ingen Administrative konsekvenser for erhvervslivet ingen ingen Miljømæssige konsekvenser ingen ingen Administrative konsekvenser for borgerne ingen ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets enkelte  

 bestemmelser Til § 1 Forslaget medfører, at ordningen om tilbageholdelse  

 af stofmisbrugere i behandling fortsætter i yderligere en 2  

 års-periode med henblik på en nærmere vurdering af  

 ordningen i folketingsåret 2001-2002.
Til § 2 Ikraftræden foreslås til den 1. juli 2000 med  

 henblik på at give mulighed for fornyede overvejelser om anvendelse af  

 lovgivningen i lyset af det  under de almindelige bemærkninger  

 anførte.
Bilag Lovforslaget sammenholdt med gældende lov Gældende formulering Lovforslaget § 11. Forslag til revision af loven fremsættes for  

 Folketinget senest ved begyndelsen af folketingsåret 1999-2000.
 1. I § 11 ændres »folketingsåret 1999-2000« til : »folketingsåret  

 2001-2002«.
