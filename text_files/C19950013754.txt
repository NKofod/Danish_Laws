Med henblik på at styrke myndighedernes mulighed for at føre kontrol med  

 udbetalingen af offentlige ydelser, således at fejludbetalinger og misbrug  

 kan reduceres, har Folketinget som et led i finanslovforliget for 1995  

 indført en forpligtelse for arbejdsgivere til at foretage månedlige  

 indberetninger af personnumre på modtagere af A-indkomst.
Arbejdsgiverne skal  

 derfor med virkning fra august 1995 til de centrale skattemyndigheder  

 indberette cpr-numre på de personer, som har fået udbetalt A-indkomst, uanset  

 om der er indeholdt A-skat eller ej.
Indberetningspligten er beskrevet i lov om skattekontrol nr. 1113 af 21  

 december 1994 § 7C og i Skatteministeriets bekendtgørelse nr. 116 af 20.  

 februar 1995 om pligt til indberetning af identiteten på modtagere af  

 A-indkomst.
Oplysningerne stilles til rådighed for de kommunale sociale  

 myndigheder.
 Socialministeriet forudsætter, at kommunerne også benytter denne  

 kontrolmulighed for at sikre sig, at sociale ydelser udbetales på et korrekt  

 grundlag.
 Reglerne.
 Reglerne om kommunernes, amtskommunernes, Københavns og Frederiksberg  

 Kommuners regnskabsaflæggelse og statsrefusion m.v. på visse dele af det  

 sociale område er fastsat i Socialministeriets bekendtgørelser nr. 924-927 af  

 2. december 1993.
 Ifølge bestemmelserne skal kommunen straks ved en persons første  

 henvendelse om udbetaling af offentlige ydelser, foretage en kontrol, således  

 at der på forhånd er skabt sikkerhed for, at den pågældende ikke modtager  

 uforenelige ydelser fra flere systemer, se regnskabsbekendtgørelse nr. 927 §  

 2, stk. 2. Kontrollen må endvidere foretages, når klientens indtægts- og  

 formueforhold er af betydning for tildeling og/eller udbetaling af en ydelse.  

 Revisionen skal påse, at oplysningerne i sagen i videst muligt omfang er  

 dokumenteret, jfr. regnskabsbekendtgørelsen § 3.
Socialministeriet skal i den forbindelse understrege, at det efter  

 regnskabsbekendtgørelsens § 13 er en betingelse for kommunernes ret til  

 statsrefusion, at kontrolbestemmelserne er overholdt og dokumenteret i de  

 enkelte sager.
Socialministeriet skal derfor henstille, at kommunerne  

 indfører en forretningsgang, som sikrer, at det i alle sager kontrolleres, at  

 den pågældende ikke samtidig med en social ydelse får udbetalt A-indkomst,  

 dagpenge fra A-kasser, SU m.v.
Det er Socialministeriets opfattelse, at kontrollen mest hensigtsmæssig  

 dokumenteres ved, at der i alle sager dels ved oprettelse og dels ved  

 opfølgning foreligger udskrifter fra EDB- systemet.
Kan dokumentationen  

 foretages på anden vis, og kan den godkendes af revisionen, har  

 Socialministeriet dog ikke indvendinger herimod.
 Underretning af borgeren.
 Af retsikkerhedsmæssige grunde er det afgørende, at der gives borgerne  

 klar besked om, at de såvel ved sagens start som ved senere sagsopfølgning  

 vil blive kontrolleret ved, at der indhentes oplysninger fra forskellige  

 registre, skattemyndigheder og andre offentlige myndigheder samt  

 arbejdsløshedskasser m.v., jf. regnskabsbekendtgørelsens § 2, stk. 2. Det  

 anbefales i hver enkelt sag at notere, at den pågældende har modtaget den  

 fornødne vejledning.
 De tekniske muligheder.
 For yderligere oplysninger om kontrollen og de tekniske muligheder  

 henvises til Kommunernes Landsforenings administrative informationsbrev nr.  

 2156 af 17. august 1995.
