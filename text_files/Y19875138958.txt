Et fagforbund meddelte sine medlemmer, at medlemmet automatisk var  

 omfattet af en gruppeulykkesforsikring fra en nærmere angiven dato, medmindre  

 medlemmet valgte at sige nej ved at indsende en medfølgende frankeret  

 svarkupon.
Forsikringsrådet udtalte under henvisning til højesteretsdommen,  

 UFR 1973/487H, at den mellem selskabet og forbundet indgåede  

 gruppeulykkesforsikringsaftale efter forsikringsrådets opfattelse ikke var i  

 strid med lov om forsikringsvirksomhed.
Forbrugerombudsmanden fandt på denne  

 baggrund ikke den etablerede ordning i strid med markedsføringsloven.
2.2. Aftale mellem X-fagforbund som forsikringstager og  

 Y-forsikringsselskab som forsikringsgiver om gruppeulykkesforsikring FO modtog en række klager fra medlemmer af X-fagforbund over den  

 fremgangsmåde, forbundet havde anvendt i forbindelse med tegning af  

 gruppeulykkesforsikring i forsikringsselskabet Y.
 Ifølge det oplyste var X-forbundets beslutning om tegning af  

 gruppeulykkesforsikring taget i overensstemmelse med forbundets interne  

 regler.
 Ved brev udsendt til samtlige medlemmer meddelte X-forbundet, at medlemmet  

 automatisk var omfattet af en heltids ulykkesforsikring pr. en nærmere  

 angiven dato, medmindre medlemmet valgte at sige nej ved at indsende en  

 medfølgende frankeret svarkupon.
Af en vedlagt brochure fremgik, at medlemmet var dækket med 200.000 kr.  

 ved dødsfald og 400.000 kr. ved invaliditet.
Forsikringspræmien på 13,50 kr.  

 om måneden ville blive opkrævet sammen med medlemmets fagforeningskontingent.
 De nøjagtige forsikringsbetingelser fremgik af medlemsbladet.
 Samtidig med at FO modtog klager fra X-forbundets medlemmer, forelagde  

 Forsikringstilsynet spørgsmålet om lovligheden af den anvendte fremgangsmåde  

 for Forsikringsrådet.
Rådet lagde i sin behandling af sagen vægt på Højesteretsdom af 8. maj  

 1973 (UFR 1973/487 H) om retsforholdet mellem en faglig organisation og dens  

 medlemmer.
Ved dommen blev det statueret, at en faglig organisation kunne  

 fastholde et medlem ved en obligatorisk gruppelivsforsikring, som vedkommende  

 medlem havde stemt imod, og hvor der ikke var nogen udtrædelsesmulighed.
 Højesteret lagde især vægt på følgende:
 1. Der var tale om en forsikringsordning, hvis formål var at sikre  

 medlemmernes efterladte i tilfælde af død.
 2. Ved at gøre ordningen obligatorisk for medlemsgruppen kunne der opnås  

 betydelige økonomiske fordele.
 3. Præmierne var beskedne.
4. Der var tale om en summaforsikring på personforsikringsområdet.
Det  

 betød, at der ikke kunne blive tale om dobbeltforsikring, idet et medlem med  

 to livsforsikringer kunne få udbetalt dem begge fuldt ud.
 Den gruppeulykkesforsikring, som Y-selskab og X-forbund har indgået aftale  

 om, falder ikke i henseende til noget af de nævnte 4 punkter uden for, hvad  

 Højesteret lagde vægt på i 1973. Da der ikke er nyere lovgivning eller  

 retspraksis på området, lagde Forsikringsrådet til grund, at retsstillingen i  

 dag er som i 1973.
 Herefter udtalte Forsikringsrådet, at den mellem selskabet og forbundet  

 indgåede gruppeulykkesforsikringsaftale ikke er i strid med lov om  

 forsikringsvirksomhed.
 Samtidig understregede Forsikringsrådet, at rådets stillingtagen til den  

 konkrete aftale mellem selskabet og forbundet ikke betyder, at rådet i  

 almindelighed har godkendt forsikringstegning, hvorved der etableres  

 forsikringsdækning for personer, der ikke selv har anmodet herom.
 På grundlag af Forsikringsrådets afgørelse, fandt FO ikke anledning til i  

 medfør af markedsføringslovens bestemmelser at skride ind over for den af  

 selskabet anvendte fremgangsmåde.
 Spørgsmålet, om det enkelte medlem af forbundet er bundet af den  

 pågældende aftale og dermed forpligtet til at betale præmien, hører under  

 domstolenes afgørelse og er ikke omfattet af markedsføringslovens  

 bestemmelser.
 (* 1) Offentliggjort i Forbrugerombudsmandens Beretning 1987, s. 15-16.
