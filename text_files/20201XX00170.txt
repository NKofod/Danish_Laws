Skriftlig fremsættelse (11. november 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om beskatning af medlemmer af kontoførende investeringsforeninger og selskabsskatteloven (Udbyttebeskatning af visse udbetalinger fra kontoførende investeringsforeninger, som medfører ændringer af modtagernes ejerandele, beskatning ved et selskabs skift af status til investeringsselskab og skattepligt for investeringsselskaber af visse renter og kursgevinster) (Lovforslag nr.
L 88) Lovforslaget har til formål at justere en række beskatningsregler med henblik på at sikre mod utilsigtet udnyttelse af skattelovgivningen.
Lovforslaget følger op på en række early warnings, hvori Skattestyrelsen har gjort opmærksom på områder, hvor der kan være risiko for en utilsigtet udnyttelse af lovgivningen.
 Det er en prioritet for regeringen, at der bliver fulgt op med en stramning af reglerne og efter behov indført særlige værnsregler, hvis det påvises, at det er muligt at udnytte reglerne til at undgå en ellers tilsigtet skattebetaling.
 Det foreslås på den baggrund at indføre udbyttebeskatning af udbetalinger, som et moderselskab med hjemsted i udlandet modtager fra en dansk kontoførende investeringsforening, når udbetalingen reelt er udtryk for en udlodning af skattepligtigt udbytte fra selskabets underliggende danske datterselskab.
 Det foreslås endvidere at indføre udbyttebeskatning af investorer, der er hjemmehørende i en stat, som ikke er medlem af EU/EØS, og som Danmark ikke har en dobbeltbeskatningsoverenskomst med, hvor det danske holdingselskab med underliggende danske datterselskaber, som de er aktionærer i, skifter status til et investeringsselskab.
Endelig foreslås det at indføre skattepligt for danske investeringsselskaber af visse rentebetalinger og oppebårne kursgevinster.
Skattepligten vil omfatte den situation, hvor et udenlandsk selskab har foretaget udlån til et dansk datterselskab via et dansk investeringsselskab.
Det foreslås, at loven træder i kraft den 1. april 2021. Det foreslås, at loven har virkning fra fremsættelsestidspunktet, idet lovforslaget indeholder en beskrivelse af omgåelsesmulighederne, og der dermed er risiko for spekulation i reglerne, forud for de stramninger, som foreslås gennemført ved lovforslaget.
Lovforslaget har  med samme begrundelse  ikke været sendt i ekstern høring forinden fremsættelsen.
Lovforslaget sendes samtidig med fremsættelsen i ekstern høring.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
