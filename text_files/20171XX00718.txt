Skriftlig fremsættelse (21. marts 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v., barselsloven og forskellige andre love (Konsekvensændringer af ydelseslovgivningen som følge af indførelse af samtidighedsferie i ferieloven, kompensation af private arbejdsgivere ved indførelse af samtidighedsferie m.v.) (Lovforslag nr.
L 192) Lovforslaget udmønter den del af Aftale om at alle lønmodtagere skal have ret til betalt ferie  ny ferieordning med samtidighedsferie, der vedrører justering af retten til feriedagpenge i lov om arbejdsløshedsforsikring m.v., retten til ferieydelse i barselsloven og retten til ledighedsydelse i lov om aktiv socialpolitik, så den tilpasses den nye ferielov.
Derudover udmønter lovforslaget den del af aftalen, der vedrører kompensation af arbejdsgivernes likviditetstab som følge af indførelse af samtidighedsferie.
 Lovforslaget indeholder fire hovedelementer:
 Ændring af retten til feriedagpenge i lov om arbejdsløshedsforsikring m.v., retten til ferieydelse i barselsloven og retten til ledighedsydelsen under ferie i lov om aktiv socialpolitik som følge af indførelse af samtidighedsferie i ferieloven.
 Justering af reglerne for beregning af folkepension og førtidspension, så tilgodehavende feriemidler ikke indgår ved beregning af folkepension og førtidspension.
 Ændring af reglerne om private arbejdsgiveres betaling af finansieringsbidrag til ATP-bidrag af forskellige forsørgelsesydelser i forbindelse med kompensation af private arbejdsgivere ved indførelse af samtidighedsferie i ferieloven m.v.
 Justering af barselsudligningsloven, så det sikres, at refusionen i tilfælde, hvor der ikke udbetales fuld løn under barsel, udgør forskellen mellem barselsdagpenge og løn under barsel inden for et fastsat kroneloft.
Det skønnes, at der fremover vil blive færre udgifter til offentlige overførsler, hvilket primært kan henføres til mindreudgifter til feriedagpenge.
Derimod bliver der større udgifter til efterløn som følge af mindre modregning.
Det skønnes, at samtidighedsferie vil medføre merudgifter som følge af mindre modregning i kontanthjælp på 8 mio. kr. årligt fra 2020 samt tilsvarende merudgifter på 4 mio. kr. årligt fra 2020 i forbindelse med hhv. førtidspension, folkepension, og ressourceforløb.
 Omvendt ventes der mindre udgifter til feriedagpenge på 328 mio. kr. årligt fra 2020, bl.a. fordi ledige som følge af en ny ordning med samtidighedsferie løbende vil forbruge optjente feriedagpenge i ledighedsperioden, og feriedagpenge vil hyppigere bortfalde som følge af den hurtigere optjening af beskæftigelse.
 Kompensation af de private arbejdsgivere ved indførelse af samtidighedsferie vil i 2020 medføre en offentlig udgift på 24 mio. kr., i 2021 på 75 mio. kr., i 2022 på 90 mio. kr. og i 2023 på 108 mio. kr.
 Det foreslås, at loven træder i kraft den 1. juli 2018. Dette gælder for forslaget om justering af barselsudligningsloven.
 Det foreslås videre, at overgangsordningen for feriedagpenge og tilpasning af ferieydelse efter barselsloven til samtidighedsferie og justering af reglerne for folkepension og førtidspension i forhold til tilgodehavende feriemidler træder i kraft den 1. januar 2019.
 Det foreslås også, at bestemmelserne om kompensation af de private arbejdsgivere ved indførelse af samtidighedsferie træder i kraft den 1. januar 2020.
 Det foreslås endelig, at reglerne om tilpasning af feriedagpenge og ledighedsydelse til samtidighedsferie træder i kraft den 1. september 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
