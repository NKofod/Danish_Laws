(Lejeværdi af egen bolig m.v.) Ved lov nr. 125 af 31. marts 1982 om ændring af ligningsloven er der  

 gennemført ændrede regler om beregning af lejeværdi af egen bolig m.v.
 De ændrede regler er indsat i ligningslovens §§ 15A-15L og har virkning  

 fra og med indkomståret 1982.
 I det følgende redegøres for de ændringer, der er foretaget i forhold til  

 lejeværdireglerne for 1980 og 1981. I øvrigt henvises til  

 skattedepartementets cirkulære nr. 196 af 12. november 1979.
 Ændringerne vedrører både grundlaget for lejeværdiberegningen, reglerne om  

 fradrag for ejendommens driftsudgifter og formueopgørelsen.
I.
Beregningsgrundlaget, §§ 15B-15F 1. Ved lov nr. 224 af 18. maj 1981 er der gennemført  

 nogle principielle ændringer af vurderingsloven.
Herefter omregnes den af  

 vurderingrådet efter princippet om sædvanlig prioritering ansatte  

 ejendomsværdi til en kontantansættelse, der hvert år pr. 1. april indtil  

 næste almindelige vurdering reguleres under hensyn til den konstaterede  

 prisudvikling for ejendomme af den pågældende art og geografiske beliggenhed.
 Det er denne årligt regulerede kontantansættelse, der som hovedregel  

 danner grundlag for lejeværdiberegningen fra og med indkomståret 1982.
Endvidere forskydes beregningsgrundlaget fra i 1980 og 1981 at være den  

 seneste vurdering inden årets udløb til at være den senest ansatte eller  

 regulerede kontantejendomsværdi inden indkomstårets begyndelse.
For  

 skattepligtige, der anvender forskudt indkomstår, beregnes lejeværdien på  

 grundlag af den senest ansatte eller regulerede kontantejendomsværdi forud  

 for det kalenderår, som det forskudte indkomstår træder i stedet for.
For indkomståret 1982 beregnes lejeværdien således som hovedregel på  

 grundlag af den 17. almindelige vurdering opgjort til kontantværdi i  

 overensstemmelse med vurderingslovens regler.
For de følgende indkomstår er  

 beregningsgrundlaget den efter prisudviklingen årligt regulerede  

 kontantejendomsværdi.
2. Hovedreglen fraviges, når der inden udløbet af  

 indkomståret er afholdt udgifter til forbedringer m.v. for mere end 200.000  

 kr. af grund eller bygninger eller til opførelse af nye bygninger, og disse  

 udgifter ikke indgår i en ejendomsværdi, der er ansat inden indkomstårets  

 begyndelse.
I disse tilfælde forhøjes beregningsgrundlaget med 80 pct. af  

 udgifterne.
 Er der ikke ansat nogen ejendomsværdi inden indkomstårets begyndelse,  

 opgøres beregningsgrundlaget som 70 pct. af anskaffelsessummen og med tillæg  

 af et beløb svarende til 80 pct. af eventuelle forbedringsudgifter, hvis  

 disse overstiger 200.000 kr.
 3. Den procentvise lejeværdiberegning finder i øvrigt  

 anvendelse på en- og tofamilieshuse, ejerlejligheder og stuehuse m.v. i samme  

 omfang som efter de regler, der var gældende for 1980 og 1981.
II.
Lejeværdiberegningen, § 15G 1. Lejeværdien for indkomståret 1982 beregnes som  

 hovedregel med 2,5 pct. af den del af beregningsgrundlaget, der ikke  

 overstiger et pristalsreguleret grundbeløb på 700.000 kr., og med 7,5 pct. af  

 den del af beregningsgrundlaget, der overstiger dette beløb.
Grundbeløbet er af beregningstekniske grunde fastsat til 646.300 kr. i  

 1981-priser.
Det pristalsreguleres hvert år efter udskrivningslovens § 4 på  

 samme måde som bl.a. personfradragene og indkomsttrinene i  

 statsskatteskalaen.
I 1982 bringer pristalsreguleringen beløbsgrænsen op på  

 700.000 kr. som anført foran.
2. Hvis den skattepligtige eller dennes ægtefælle er  

 fyldt 67 år inden udløbet af kalenderåret, beregnes lejeværdien med 1,2 pct.  

 af den del af beregningsgrundlaget, der ikke overstiger det  

 pristalsregulerede grundbeløb på 700.000 kr. i 1982, og med 7,5 pct. af den  

 del af beregningsgrundlaget, der overstiger dette beløb.
For skatteydere med  

 forskudt indkomstår anvendes denne lempeligere lejeværdiberegning, hvis  

 aldersbetingelsen er opfyldt inden udløbet af det kalenderår, som det  

 forskudte indkomstår træder i stedet for.
Den lempeligere lejeværdiberegning omfatter også en efterlevende  

 ægtefælle, som ikke opfylder aldersbetingelsen, hvis denne efter den anden  

 ægtefælles død bliver boende på en ejendom, som har tilhørt en af  

 ægtefællerne, og som før dødsfaldet var omfattet af disse beregningsregler på  

 grund af den afdøde ægtefælles alder.
Hvis den efterlevende ægtefælle indgår  

 nyt ægteskab, gælder de almindelige beregningsregler, medmindre den nye  

 ægtefælle er fyldt 67 år inden udgangen af indkomståret.
 3. Den efter ovennævnte regler beregnede lejeværdi  

 nedsættes i det omfang, den overstiger lejeværdien for det forudgående  

 indkomstår med mere end 3.500 kr., men nedsættelsen kan dog kun ske i det  

 omfang, den beregnede lejeværdi overstiger det forudgående indkomstårs  

 lejeværdi med mere end 20 pct.
 Hvis lejeværdien for det forudgående indkomstår ikke andrager mere end  

 17.500 kr., vil lejeværdien således ikke kunne stige mere end 3.500 kr.  

 Andrager det forudgående indkomstårs lejeværdi mere end 17.500 kr., kan  

 lejeværdien stige mere end 3.500 kr., men stigningen kan højst andrage et  

 beløb på 20 pct. af lejeværdien for det forudgående indkomstår.
Der skal således foretages en sammenligning mellem den for indkomståret  

 beregnede lejeværdi og det forudgående indkomstårs lejeværdi.
Hvis  

 lejeværdien for det forudgående indkomstår er nedsat i medfør af omhandlede  

 bestemmelse eller den tilsvarende bestemmelse for 1981, er det den nedsatte  

 lejeværdi, der skal benyttes ved sammenligningen.
Begrænsningsreglen omfatter ikke ejendomme, for hvilke lejeværdien for et  

 eller begge af de sammenlignede indkomstår er opgjort efter særlige regler.  

 Det gælder ejendomme, hvor beregningsgrundlaget opgøres efter § 15B, stk. 3,  

 som følge af afholdte forbedringsudgifter, eller hvor beregningsgrundlaget  

 opgøres efter § 15C, fordi der ikke er ansat nogen ejendomsværdi.
Det samme  

 gælder ejendomme, hvis lejeværdi er forhøjet eller nedsat efter § 15H, fordi  

 boligen er anvendt af ejeren i et andet omfang end forudsat ved vurderingen.
 Begrænsningsreglen omfatter kun ejendomme, som den skattepligtige har ejet  

 i hele indkomståret og hele det forudgående indkomstår, og som har tjent den  

 skattepligtige til bolig i hele denne periode.
III.
Fradrag for ejendommens driftsudgifter, §§ 15J og 15K 1. Ejere af stuehuse til landbrugsejendomme m.v. har  

 hidtil i deres indkomstopgørelse kunnet fratrække de faktiske driftsudgifter,  

 der i indkomstårets løb har været afholdt vedrørende stuehuset.
Derimod har  

 der ikke kunnet foretages standardfradrag.
Ifølge den ændrede bestemmelse i § 15J, stk. 2, indføres standardfradraget  

 for stuehuse til landbrugsejendomme m.v., der bebos af ejeren.
Herefter kan  

 ejeren ikke fratrække andre udgifter vedrørende stuehuset end renter af  

 indestående prioriteter samt reservefonds- og administrationsbidrag til  

 realkreditinstitutter.
Ejendomsskatter vedrørende stuehuset kan for årene  

 1982-84 fradrages med henholdsvis 75 pct., 50 pct. og 25 pct, jfr. lov nr.  

 298 af 10. juni 1981.
 Standardfradraget, der som hidtil udgør mindst 400 kr. og højst 2.000 kr.  

 pr. selvstændig lejlighed, omfatter vedligeholdelsesudgifter, udgifter til  

 renovation og skorstensfejning, vej- og kloakbidrag, kontingent til  

 grundejerforening og udgifter til administration af ejendommen.
Ejere af stuehuse til landbrugsejendomme m.v. må således foretage en  

 opdeling af disse udgifter i udgifter, der kan henføres til stuehuset, og  

 udgifter, der kan henføres til ejendommens øvrige bygninger.
Udgifterne  

 vedrørende stuehuset vil være omfattet af standardfradraget, medens  

 udgifterne vedrørende de øvrige bygninger vil kunne fratrækkes med de faktisk  

 afholdte udgiftsbeløb.
 Hvis det ikke med sikkerhed kan afgøres, hvorledes en udgift skal fordeles  

 på henholdsvis stuehuset og de øvrige bygninger, må der foretages en  

 skønsmæssig fordeling på grundlag af de konkrete forhold.
2. Efter de regler, der var gældende for 1980 og 1981,  

 kunne ejere af ejendomme, der tjente til bolig for ejeren og benyttedes  

 erhvervsmæssigt, foretage fradrag for driftsudgifter for hele ejendommen,  

 hvis den i overvejende grad blev benyttet erhvervsmæssigt.
Der kunne herefter  

 i almindelighed foretages fradrag for faktiske driftsudgifter, hvis mere end  

 50 pct. af ejendommens værdi kunne henføres til den del, der anvendtes  

 erhvervsmæssigt.
Efter den ændrede bestemmelse i § 15K, stk. 2, kan der foretages fradrag  

 for faktiske driftsudgifter vedrørende den erhvervsmæssige del af ejendomme,  

 der indeholder en eller to selvstændige lejligheder, og som i væsentlig grad  

 benyttes erhvervsmæssigt, således at der efter vurderingsloven skal foretages  

 en fordeling af ejendomsværdien på den del, der benyttes erhvervsmæssigt, og  

 den øvrige del af ejendommen.
Det vil i praksis normalt være ejendomme,  

 hvoraf mindst 25 pct. anvendes erhvervsmæssigt.
Er den erhvervsmæssige  

 udnyttelse af mindre omfang, anvendes alene standardfradrag.
Fradragsretten for faktiske udgifter omfatter kun de udgifter, der kan  

 henføres til den del af ejendommen, som benyttes erhvervsmæssigt.
For den  

 øvrige del af ejendommen indrømmes standardfradrag.
 Der må således på tilsvarende måde som for landbrugsejendomme m.v.  

 foretages en opdeling af ejendommens driftsudgifter i udgifter, der vedrører  

 den erhvervsmæssige del af ejendommen, og udgifter, der vedrører den del, som  

 tjener til bolig for ejeren.
IV.
Formueopgørelsen 1. Det er ved ændring af § 4B, stk. 1, § 15L, stk. 1,  

 § 18B og § 18C præciseret, at en fast ejendom ved opgørelsen af den  

 skattepligtige formue skal medregnes med den årligt regulerede  

 kontantejendomsværdi.
Endvidere er det præciseret, at nedslaget på 20 pct.,  

 som efter § 18B og § 18C gives ved formueopgørelsen for visse  

 erhvervsejendomme og visse skove, skal beregnes på grundlag af den årligt  

 regulerede kontantejendomsværdi.
2. § 15L, stk. 2, indeholder regler om den  

 formueskattepligtige værdi af ejendomme med en eller to selvstændige  

 lejligheder.
Er ejendommen inden udløbet af indkomståret forbedret med mere  

 end 200.000 kr., og indgår forbedringerne ikke i en ejendomsværdi, der er  

 ansat inden indkomstårets udløb, medregnes tillige 80 pct. af de afholdte  

 forbedringsudgifter.
Er der ikke ansat nogen ejendomsværdi for ejendommen  

 inden indkomstårets udløb, medregnes ejendommen med 70 pct. af  

 anskaffelsessummen og med tillæg af et beløb svarende til 80 pct. af  

 eventuelle forbedringsudgifter på mere end 200.000 kr.
V.
Ikrafttrædelses- og overgangsbestemmelser Loven har som nævnt virkning fra og med indkomståret 1982. For  

 skattepligtige, der anvender forskudt indkomstår, har loven virkning fra og  

 med det kalenderår, som det forskudte indkomstår træder i stedet for.
 Ejere af stuehuse til landbrugsejendomme kan i deres indkomstopgørelse i  

 stedet for standardfradraget fratrække faktiske driftsudgifter, der er  

 afholdt vedrørende stuehuset inden udgangen af kalenderåret 1982.
 Ejere af ejendomme, der tjener til bolig for ejeren og i overvejende grad  

 anvendes erhvervsmæssigt, kan i deres indkomstopgørelse i stedet for  

 standardfradraget foretage fradrag for faktiske driftsudgifter, der inden  

 udgangen af kalenderåret 1982 er afholdt vedrørende den del af ejendommen,  

 der ikke anvendes erhvervsmæssigt.
De omhandlede driftsudgifter anses for afholdt på det tidspunkt, hvor  

 skatteyderen bliver retligt forpligtet til at udrede udgiften.
For at  

 udgiften kan anses for afholdt, må det dog yderligere forudsættes, at den kan  

 opgøres beløbsmæssigt.
En vedligeholdelsesudgift anses således tidligst for  

 afholdt, når vedligeholdelsesarbejdet er udført.
Skattedepartementet, den 3. juni 1982 Jens Rosman / Per Hessel Ingen.
