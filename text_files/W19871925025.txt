Klageren havde 3 dages fravær fra arbejdet på grund af sin hustrus  

 sygdom, hvoraf hun afgik ved døden.
Da han havde en formue på 65.000 kr. fik  

 han afslag på hjælp.
Ankestyrelsen lagde vægt på, at der ikke efter  

 bistandslovens § 37 kan ydes fuld dækning for tabt arbejdsfortjeneste, men  

 kontanthjælp kan ydes efter en vurdering af de økonomiske forhold.
 Der er ikke i bistandsloven hjemmel til generelt at beslutte i et  

 socialudvalg, at der ikke kan kompenseres for indtægtstab i forbindelse med  

 nær slægtnings sygdom.
 REDEGØRELSE FOR SAGEN:
Klagerens hustru led af en kræftsygdom, som havde varet nogle år, og  

 hvoraf hun døde.
I forbindelse med hustruens sygdom var klageren fraværende  

 fra sit arbejde i 3 dage, uden løn.
Ægteparret havde 2 børn under 18 år.
Klagerens månedlige indtægt bestod af  

 løn på 14.623 kr. og afkast af formue 700 kr.
Han var i besiddelse af en  

 formue i obligationer og pantebreve på ialt 65.000 kr.
 Det sociale udvalg gav afslag på ansøgning om 3 dages lønkompensation ved  

 fravær fra arbejde på grund af hustruens sygdom, med den begrundelse, at  

 udvalget havde truffet principiel beslutning, hvorefter der ikke kunne  

 kompenseres for indtægtstab i forbindelse med en nær slægtnings sygdom.
Overfor amtsankenævnet gav klageren udtryk for forbavelse over at modtage  

 afslag fra det sociale udvalg på ansøgningen om kompensation for tabt  

 arbejdsfortjeneste.
Klageren henviste til, at indenrigsministeren på et  

 tidspunkt havde givet udtryk for, at folk, der ville dø hjemme, skulle have  

 mulighed for det, ved at en pårørende fik betalt frihed til at passe den syge  

 den sidste tid.
 AFGØRELSEN, DER KLAGES OVER:
Amtsankenævnet stadfæstede det sociale udvalgs afgørelse, da nævnet ikke  

 fandt det godtgjort, at klageren i den nævnte periode havde været afskåret  

 fra at skaffe det fornødne til sit og familiens underhold.
Amtsankenævnet  

 havde herved lagt vægt på det oplyste om klagerens økonomiske forhold,  

 herunder det oplyste om hans formueforhold sammenholdt med det oplyste om  

 periodens længde.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandsloven, § 37 og § 39.
 Socialministeriets cirkulære af 20. december 1982, pkt. 8, (afløst af  

 Socialministeriets cirkulære af 16. december 1986, pkt. 8).
 ANKESTYRELSENS AFGØRELSE:
 Ankestyrelsen tiltræder, at der er meddelt ansøgeren afslag på ansøgning  

 om 3 dages lønkompensation i forbindelse med ægtefællens sygdom efter  

 bistandslovens § 37.
 Ankestyrelsen har herved lagt vægt på, at der ikke efter bistandslovens §  

 37 kan ydes fuld dækning for tabt arbejdsfortjeneste i forbindelse med  

 pasning af en syg ægtefælle, men at kontanthjælp på grund af indtægtstab i  

 denne situation kan ydes efter en vurdering af de økonomiske forhold.
 Ankestyrelsen tiltræder amtsankenævnets begrundelse for at give afslag på  

 kontanthjælp.
 For så vidt angår det sociale udvalgs afgørelse i sagen bemærkes, at der  

 ikke i bistandsloven er hjemmel til generelt at beslutte, at der ikke kan  

 kompenseres for indtægtstab i forbindelse med nær slægtnings sygdom.
 Hvorvidt der i det enkelte tilfælde skal ydes kontanthjælp på grund af  

 indtægtstab, må bero på en helt konkret vurdering af forholdene.
