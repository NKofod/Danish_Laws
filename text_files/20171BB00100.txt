Fremsat den 20. marts 2018 af Alex Ahrendtsen (DF), Tilde Bork (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF), Marlene Harpsøe (DF), Christian Langballe (DF), Ib Poulsen (DF) og Peter Skaarup (DF) Forslag til folketingsbeslutning om afbureaukratisering af kunstneriske uddannelser under Kulturministeriet Folketinget pålægger regeringen at fritage de kunstneriske uddannelsesinstitutioner under Kulturministeriet for at aflægge årsrapporter med tilhørende opgørelser over statsligt fastsatte måltal m.m.
I stedet skal uddannelsesinstitutionerne løbende følge, hvordan dimittenderne klarer sig efter endt uddannelse.
Bemærkninger til forslaget Det er administrativt ressourcekrævende for de kunstneriske uddannelsesinstitutioner under Kulturministeriet, at de pålægges at udarbejde årsrapporter, hvor de bl.a. skal dokumentere, at de lever op til nogle centralt fastsatte måltal.
Det kan f.eks. være vedrørende internationalisering.
I stedet for at opgøre, at der har været afholdt x antal undervisningstimer af en udenlandsk gæstelærer eller afholdt x antal besøg i udlandet, bør institutionerne have frihed til at tilrettelægge uddannelserne ud fra, hvad der skønnes at give bedst værdi for de studerende i de enkelte uddannelsesforløb.
Fokus skal således flyttes fra det kvantitative og målbare til de resultater, som institutionerne rent faktisk opnår, det vil sige, hvor godt dimittenderne klarer sig efter endt uddannelsesforløb.
Der er gennem årene foregået en djøfisering af de kunstneriske uddannelser, hvor ressourcerne flyttes fra kerneopgaverne til administration.
Det skyldes stadigt stigende krav om kontrol og målbarhed af institutionernes aktiviteter.
Men ikke alt, hvad der har værdi, kan måles, og ikke alt, hvad der kan måles, har værdi.
Ud fra den erkendelse bør der være større tillid til, at den kunstneriske ledelse af et uddannelsesforløb tilrettelægger det med fokus på at opnå den bedste kunstneriske udvikling hos de studerende.
Ved at følge dimittenderne fra uddannelsesinstitutionerne og se på, hvordan de klarer sig med hensyn til indtægt, udstillingshyppighed, solgte værker el.l. både regionalt, nationalt og internationalt kan man få en mere retvisende målestok for kvaliteten af uddannelserne.
Derved viser uddannelsesinstitutionerne bedst deres berettigelse.
Kunstneriske uddannelser uden for hovedstaden er mere sårbare, fordi de ofte er mindre målt på studerende og omsætning.
De stadigt stigende krav til afrapportering og indberetninger øger belastningen for særlig disse institutioner, uden at det nødvendigvis fører til indholdsmæssigt bedre uddannelser.
Derfor foreslog rektor for Rytmisk Musikkonservatorium, Henrik Sveidahl, i sin rapport, »De kunstneriske uddannelser«, fra 2017 at centralisere og fusionere de kunstneriske uddannelser for at imødegå disse stigende udfordringer.
Med beslutningsforslaget ønsker stillerne at gå en anden vej.
Ved at de kunstneriske uddannelsesinstitutioner fritages for disse afrapporteringskrav, kan de koncentrere sig om deres kerneopgave: at uddanne.
Det vil især styrke de mindre uddannelser uden for hovedstaden, fordi de dermed får større frihed til at koncentrere sig om at uddanne.
Hensigten er altså at styrke de kunstneriske uddannelser i hele landet til gavn for især borgerne uden for hovedstaden.
Økonomi Der må forventes en administrativ besparelse for de kunstneriske uddannelsesinstitutioner som konsekvens af den foreslåede afbureaukratisering.
De frigjorte ressourcer kan i stedet af institutionerne anvendes til deres kerneopgave: uddannelse af kunstnere, der kan klare sig efter endt uddannelsesforløb.
Skriftlig fremsættelse Alex Ahrendtsen (DF) m.fl.:
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afbureaukratisering af kunstneriske uddannelser under Kulturministeriet.
(Beslutningsforslag nr.
B 100) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
