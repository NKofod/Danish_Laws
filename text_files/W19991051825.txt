Nyt fra Ankestyrelsen - nye oplysninger og god  

 forvaltningsskik - af fuldmægtig Bente Brandborg Det forekommer, at en part, som har en sag hos de sociale  

 myndigheder, anmoder om, at der bliver indhentet yderligere oplysninger til  

 belysning af sagen, eller anmoder myndigheden om at afvente yderligere  

 oplysninger.
Det fremgår af forvaltningslovens § 21, at den  

 der er part i en sag, på ethvert tidspunkt af sagens behandling kan  

 forlange, at sagens afgørelse udsættes, indtil parten har  

 afgivet en udtalelse til sagen.
Myndigheden kan fastsætte en frist for  

 afgivelsen af den nævnte udtalelse.
Det fremgår endvidere af Beretning fra Folketingets  

 Ombudsmand FOB 1984, side 182, at en myndighed ikke kan se bort fra en  

 anmodning efter § 21 blot på grund af sin umiddelbare vurdering af  

 de bebudede oplysningers betydning for den foreliggende sag.
Ombudsmanden  

 udtalte i samme forbindelse, at det i nogle tilfælde kan være  

 hensigtsmæssigt og hensynsfuldt, at myndigheden meddeler borgeren, at  

 det bebudede materiale næppe vil kunne tillægges betydning for  

 afgørelsen af sagen.
 Ombudsmanden har i FOB 1989, side 164 givet udtryk for den  

 opfattelse, at myndighedens pligt til at søge en sag oplyst, kun kan  

 udstrækkes til at omfatte oplysninger, der må antages at  

 være af betydning for sagens afgørelse. Ønsker en  

 myndighed på trods af opfordring ikke at indhente yderligere  

 oplysninger, vil det dog efter Ombudsmandens opfattelse være god  

 forvaltningsskik, at myndigheden orienterer parten herom, inden der  

 træffes afgørelse i sagen.
 En myndighed kan således beslutte ikke at  

 indhente/afvente oplysninger som anmodet af parten, idet det er myndigheden,  

 der i henhold til officialprincippet har ansvaret for og dermed vurderingen  

 af, hvornår en sag er tilstrækkeligt oplyst til, at der kan  

 træffes afgørelse i sagen.
 Ombudsmanden har i en konkret sag over for Ankestyrelsen  

 givet udtryk for, at samme principper følges, hvor parten ikke  

 udtrykkeligt anmoder om, at nogle oplysninger indhentes/afventes, men fx blot  

 oplyser, at han skal til en lægeundersøgelse.
 Hvis myndigheden ikke finder det nødvendigt at  

 indhente oplysninger herom, bør parten således orienteres herom  

 og have lejlighed til at komme med bemærkninger, inden der  

 træffes afgørelse.
 Ankestyrelsen har tilrettelagt sine arbejdsgange i  

 forbindelse med anmodning om indhentelse/afventelse af yderligere oplysninger  

 i overensstemmelse med Ombudsmandens udtalelse.
 Hvis der i en konkret sag bliver anmodet om at  

 indhente/afvente yderligere oplysninger eller der gives oplysninger om fx en  

 lægeundersøgelse, som Ankestyrelsen ikke finder er relevant for  

 sagens afgørelse, meddeler vi parten/partsrepræsentanten, at vi  

 ikke umiddelbart finder grundlag for at indhente/afvente de ønskede  

 oplysninger.
Ankestyrelsen har udformet en standardblanket til brug for  

 besvarelse af anmodning om at indhente/afvente yderligere oplysninger i  

 situationer, hvor vi ikke umiddelbart finder grundlag for at indhente/afvente  

 yderligere oplysninger.
Det fremgår bl.a. af blanketten, at  

 afgørelsen vil blive truffet på grundlag af de oplysninger, der  

 er i sagen, medmindre det på ankemødet besluttes, at det er  

 nødvendigt med flere oplysninger, og at hvis det på mødet  

 findes nødvendigt med flere oplysninger, vil sagen blive udsat  

 på at Ankestyrelsen indhenter disse oplysninger.
Når Ankestyrelsen giver meddelelse om, at vi ikke  

 finder grundlag for at afvente yderligere oplysninger, giver vi som  

 udgangspunkt parten/partsrepræsentanten en frist på 14 dage til  

 at kommentere dette.
Der kan i visse situationer gives en kortere frist, hvis  

 det helt oplagt er irrelevante oplysninger, fx hvis det drejer sig om en  

 ansøgning om førtidspension til en senil dement person og  

 parten/partsrepræsentanten anmoder om, at der indhentes oplysninger om  

 folkeskolekarakterer eller en arbejdsskadesag, hvor parten er kommet til  

 skade med et ben og anmoder om, at der indhentes oplysninger om en tidligere  

 blindtarmsoperation.
 Manglende underretning om, at myndigheden ikke finder  

 grundlag for at indhente yderligere oplysninger, medfører ikke at  

 afgørelsen bliver ugyldig, hvis oplysningerne ikke har betydning for  

 afgørelsen, men som anført ovenfor, vil det være god  

 forvaltningsskik, hvis en myndighed, som efter opfordring ikke ønsker  

 at indhente/afvente yderligere oplysninger til sagen, meddeler  

 parten/partsrepræsentanten, at det bebudede materiale næppe vil  

 kunne tillægges betydning for sagens afgørelse.
