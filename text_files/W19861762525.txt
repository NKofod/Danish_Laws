 En bevillingshaver opfyldte ikke kravet i hyrekørselsbekendtgørelsens  

 § 5 om personlig udnyttelse af bevillingen, idet denne var bortforpagtet.  

 Tilbagekaldelse ansås for berettiget.
 I brev af 14. marts 1986 (j.nr. 8004) har De som advokat  

 for Poul Sartou Christensen indbragt den af Storkøbenhavns Hyrevognsnævn  

 trufne afgørelse om tilbagekaldelse af Deres klients bevilling til hyrekørsel  

 for ministeriet.
 Afgørelsen blev meddelt Poul Sartou Christensen i brev af 14. februar 1986  

 og er af nævnet begrundet med, at Deres klient i en periode har haft  

 bortforpagtet sin bevilling til John Ingemann Larsen, i strid med  

 hyrekørselsbekendtgørelsens § 5, stk. 1.
 Det fremgår af sagen, at Deres klient ved vedtagelse af en udenretlig bøde  

 på 1000 kr. den 2. februar 1986 har erkendt, at han i perioden fra medio  

 november 1984 til 21. marts 1985, hvor hans hyrevogn blev standset af  

 politiet i forbindelse med en rutinemæssig kontrol, har undladt at udnytte  

 bevillingen personligt, idet han havde overladt den daglige drift og  

 vedligeholdelse af hyrevognen, herunder føring af regnskab, samt ansættelse  

 og afskedigelse af chauffører til John Ingemann Larsen for et beløb på 12.000  

 kr. pr. måned.
Bødeforlægget er udfærdiget på grundlag af en foreliggende politirapport.  

 I følge denne har Deres klient bl.a. forklaret, at han modtog de 12.000 kr.  

 fra  John Larsen hver den første i måneden, men at han derudover ikke havde  

 nogen kontakt med John Larsen bortset fra, at han engang imellem fik nogle  

 bilag tilsendt, som han straks sendte videre til sin revisor.
Der er ingen  

 skriftlige aftaler omkring forholdet.
 Det fremgår iøvrigt af sagen, at Deres klients hyrevogn på det tidspunkt,  

 hvor den blev standset af politiet, ikke var forsynet med trafikbog, ligesom  

 det senere er konstateret, at trafikbøgerne kun har været ført lejlighedsvis  

 og da skønsmæssigt i den periode, vognen har været benyttet af John Larsen.
De har i Deres klage gjort gældende, at der fra Deres klients side ikke  

 foreligger en grov eller oftere gentagen overtrædelse af vilkårene for  

 bevillingen, som kan begrunde en tilbagekaldelse.
De har herved bl.a. henvist  

 til, at Poul Sartou Christensen har haft bevilling i mere end 8 år, uden at  

 der i denne periode er sket påtale af nogen art samt til, at han på grundlag  

 af forskellige annoncer i Berlingske Tidende har været i god tro, idet de  

 nævnte annoncer giver indtryk af, at en aftale af den omhandlede art er  

 lovlig.
 De har endelig oplyst, at Deres klient i den periode, hvor benyttelsen af  

 vognen var overladt til John Larsen, var i færd med at etablere et  

 transportfirma i anpartsselskabsform.
 Det er ministeriets opfattelse, at Deres klient helt har overladt den  

 daglige drift og vedligeholdelse m.v. af hyrevognen til John Larsen og at han  

 derved har overtrådt hyrekørselsbekendtgørelsens § 5, stk. 1, hvorefter  

 bevillingen skal udnyttes af bevillingshaveren personligt.
 Den omstændighed, at bortforpagtnig af hyrekørselsbevillinger i flere  

 tilfælde har været/bliver annonceret i dagspressen, bringer efter  

 ministeriets opfattelse ikke Deres klient i god tro med hensyn til  

 lovligheden af forholdet.
 Ministeriet må på denne baggrund tiltræde hyrevognsnævnets afgørelse om  

 tilbagekaldelse af Deres klients bevilling i henhold til hyrekørselslovens §  

 8, stk. 1.
 Kopi af dette brev er sendt til Storkøbenhavns Hyrevognsnævn.
