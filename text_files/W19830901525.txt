Ankestyrelsens principafgørelse O-18-83 om kontanthjælp - efg-elev - afslutning af basisår - påbegyndelse af praktik - social begivenhed Resume:
En EFG-elev, der umiddelbart efter afslutning af basisår havde påbegyndt en praktikplads, fandtes ikke berettiget til kontanthjælp efter bistandsloven indtil første lønudbetaling.
Ankestyrelsen fandt, at der ikke var indtrådt sådanne ændringer i pågældendes forhold, at det kunne udløse sædvanlig hjælp efter bistandslovens § 37. Ankestyrelsen lagde herved vægt på, at der var tale om et planlagt og ubrudt uddannelsesforløb, hvor optjening af løn var begyndt, samtidig med at uddannelsesstøtten ophørte.
 Kassation:
Der er kommet nye regler på området Love:
Lov om social bistand - lovbekendtgørelse nr. 637 af 27. september 1989 - § 37, stk. 1 Sagsfremstilling:
En EFG-elev havde fra 1. august 1980 - 1. juni 1981 fulgt basisuddannelsen inden for handels- og kontorlinien og modtog herunder statens uddannelsesstøtte.
De to sidste rater blev udbetalt den 1. juni 1981 og skulle dække perioden indtil 31. juli 1981. Fra 1. august 1981 havde pågældende fået ansættelse i lønnet praktikplads med første lønudbetaling den 31. august 1981. Under henvisning hertil søgte eleven det sociale udvalg om hjælp efter bistandslovens § 37 indtil første lønudbetaling.
 Det sociale udvalg afslag at yde hjælp, idet udvalget betragtede ansøgeren som værende under uddannelse.
Amtsankenævnet indhentede en udtalelse fra Statens Uddannelsesstøtte, hvoraf fremgik, at EFG-elever ikke er berettiget til uddannelsesstøtte efter et basisår er afsluttet.
Amtsankenævnet pålagde herefter socialudvalget at yde hjælp i henhold til bistandslovens § 37 indtil første lønudbetaling, idet nævnet fandt, at ansøgeren måtte ligestilles med andre ansøgere, hvis økonomiske behov ikke længere dækkedes af andre ydelser.
 Sagen blev anket af socialudvalget.
 Ifølge bistandslovens § 37, stk. 1, kan der, når en person på grund af sygdom, svangerskab og fødsel, svigtende arbejdsmuligheder, ophør af samliv med ægtefælle, aftjening af værnepligt eller andre ændringer i sine forhold i en begrænset tid er afskåret fra af skaffe det fornødne til sit eget eller familiens underhold og udgifterne hertil ikke dækkes gennem dagpenge eller pensionsydelser, ydes en sådan hjælp, at det modvirkes at pågældendes og familiens hidtidige levevilkår i væsentlig grad forringes.
 Afgørelse:
 Ankestyrelsen fandt, at der ikke var indtrådt sådanne ændringer i ansøgerens forhold, at det kunne udløse ydelse af sædvanlig hjælp efter reglen i den ovennævnte bestemmelse.
 Ankestyrelsen lagde herved vægt på, at der var tale om et planlagt og ubrudt uddannelsesforløb, hvor optjening af løn var begyndt samtidig med at uddannelsesstøtten ophørte.
 Det tilføjedes, at der i givet fald alene ville have været grundlag for ydelse af en hjælp, som måtte være nødvendig som følge af et eventuelt akut behov, og da mod tilbagebetaling, jf. bistandslovens § 26.
 Ankestyrelsen ændrede således amtsankenævnets afgørelse.
