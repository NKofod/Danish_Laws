Fremsat den 7. oktober 1998  

 af sundhedsministeren (Carsten Koch) Forslag til Lov om virksomhedsansvarlige læger Kapitel 1 Anvendelsesområde § 1. Loven omfatter sygehuse, klinikker m.v., hvor der  

 foretages lægelig patientbehandling m.v., og som ikke ejes af  

 offentlige myndigheder, jf. dog stk. 2 og 3.
 Stk. 2. Loven omfatter ikke sygehuse, klinikker m.v., som ejes  

 af en enkelt læge, der som den eneste læge foretager  

 lægelig patientbehandling m.v. på sygehuset, klinikken m.v.
 Stk. 3. Loven omfatter ikke sygehuse, klinikker m.v., hvor de  

 læger, som foretager lægelig patientbehandling m.v., virker efter  

 overenskomst med den offentlige sygesikring.
 Stk. 4. Sundhedsministeren kan fastsætte regler om  

 begrænsning af lovens anvendelsesområde i andre tilfælde  

 end dem, der er nævnt i stk. 2 og 3.
Kapitel 2 Den virksomhedsansvarlige læge § 2. Den, der ejer et sygehus, en klinik m.v., som er omfattet  

 af loven, skal udpege en virksomhedsansvarlig læge.
Lægen skal  

 arbejdsmæssigt have en sådan tilknytning til sygehuset, klinikken  

 m.v., at lægen som virksomhedsansvarlig kan påse, at den  

 sundhedsfaglige virksomhed, som udøves på sygehuset, klinikken  

 m.v., udføres som foreskrevet i § 3.
 Stk. 2. Den virksomhedsansvarlige læge skal have  

 tilladelse til selvstændigt virke som læge, jf. lægelovens  

 § 2, stk. 4.
 § 3. Den virksomhedsansvarlige læge er forpligtet til at  

 påse, at den sundhedsfaglige virksomhed, som udøves på  

 sygehuset, klinikken m.v., udføres i overensstemmelse med god faglig  

 praksis og med de pligter, der i øvrigt er fastsat i lovgivningen for  

 sundhedsfaglig virksomhed, herunder for lægers og andet  

 sundhedspersonales virksomhed.
 Stk. 2. Den virksomhedsansvarlige læges forpligtelser  

 efter loven berører ikke andre sundhedspersoners selvstændige  

 ansvar efter lovgivningen.
Kapitel 3 Meddelelsespligt § 4. Den, der ejer et sygehus, en klinik m.v., som er omfattet  

 af loven, skal meddele Sundhedsstyrelsen 1)	navn og adresse for sygehuset, klinikken m.v., 2)	navn, CPR-nummer og bopæl for ejeren af sygehuset, klinikken  

 m.v., jf. dog stk. 2, og 3)	navn, CPR-nummer og bopæl samt uddannelse for den  

 virksomhedsansvarlige læge tillige med den pågældende  

 læges underskrift, som bekræfter, at vedkommende har  

 påtaget sig opgaven som virksomhedsansvarlig læge.
Stk. 2. Såfremt sygehuset, klinikken m.v. ejes af et  

 selskab m.v. (juridisk person), skal dettes navn og adresse samt eventuelle  

 registreringsnummer i Erhvervs- og Selskabsstyrelsen meddeles  

 Sundhedsstyrelsen.
Har selskabet m.v. ikke et registreringsnummer i Erhvervs-  

 og Selskabsstyrelsen, skal navn, CPR-nummer og bopæl for selskabets  

 stiftere, bestyrelsesmedlemmer og direktører meddeles  

 Sundhedsstyrelsen.
 Stk. 3. Sundhedsstyrelsen kan fastsætte regler om, at  

 ejere af sygehuse, klinikker m.v. skal meddele Sundhedsstyrelsen andre  

 oplysninger end dem, der er nævnt i stk. 1.
Stk. 4. Sundhedsstyrelsen kan fra ejere af sygehuse, klinikker  

 m.v. kræve meddelt andre oplysninger end dem, der er nævnt i  

 stk. 1, § 5 eller i bestemmelser udstedt i medfør af  

 stk. 3, når dette er nødvendigt for Sundhedsstyrelsens  

 registreringer og tilsyn.
Sådanne oplysninger kan kræves meddelt  

 enten i blanketform eller på anden måde.
 Stk. 5. Meddelelser i henhold til stk. 1 og 2 skal  

 være Sundhedsstyrelsen i hænde, før der foretages  

 lægelig patientbehandling m.v., som nævnt i § 1,  

 stk. 1.
 § 5. Ændres forhold, som er meddelt i henhold til  

 § 4, skal meddelelse om ændringerne være Sundhedsstyrelsen i  

 hænde senest 4 uger efter, at ændringerne har fundet sted.
 § 6. Meddelelser i henhold til §§ 4 og 5 skal foretages  

 på en blanket udfærdiget af Sundhedsstyrelsen.
Kapitel 4 Klage - og straffebestemmelser § 7. Klager over virksomhedsansvarlige lægers  

 varetagelse af deres forpligtelser i henhold til § 3 indbringes for  

 Sundhedsvæsenets Patientklagenævn.
 Stk. 2. Finder Sundhedsstyrelsen, at virksomhedsansvarlige  

 lægers varetagelse af deres forpligtelser i henhold til § 3 vil  

 kunne give grundlag for kritik eller iværksættelse af andre  

 sanktioner, kan Sundhedsstyrelsen indbringe sagen for Sundhedsvæsenets  

 Patientklagenævn.
 § 8. Den, der gør sig skyldig i overtrædelse af  

 § 2 eller §§ 4-6, straffes med bøde, medmindre højere  

 straf er forskyldt efter den øvrige lovgivning.
 Stk. 2. Den, der gør sig skyldig i grovere eller  

 gentagne tilfælde af overtrædelser af § 3, straffes med  

 bøde eller hæfte, medmindre højere straf er forskyldt  

 efter den øvrige lovgivning.
 Stk. 3. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 5 Ikrafttrædelses- og overgangsbestemmelser § 9. Loven træder i kraft den 1. juli 1999.
 § 10. Den, der ejer et sygehus, en klinik m.v., som ved lovens  

 ikrafttrædelse er omfattet af loven, skal på den i § 6  

 nævnte blanket meddele Sundhedsstyrelsen de i § 4 nævnte  

 oplysninger, således at de er Sundhedsstyrelsen i hænde senest 8  

 uger efter lovens ikrafttrædelse.
 § 11. Loven gælder ikke for Færøerne og  

 Grønland, men kan ved kongelig anordning sættes i kraft for  

 Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Formålet med lovforslaget Formålet med lovforslaget er - ved indførelse  

 af en pligt til at udpege en læge, der er ansvarlig for hele  

 virksomheden - at tilgodese patienternes sikkerhed og kvaliteten af det  

 sundhedsfaglige arbejde på private sygehuse, klinikker m.v., hvor der  

 foretages lægelig patientbehandling m.v.
Med lovforslaget sikres, at der også uden for det  

 offentlige sygehusvæsen etableres en entydig sundhedsfaglig ledelse,  

 således at det overordnede ansvar for patienternes sikkerhed og  

 kvaliteten af det sundhedsfaglige arbejde er fastlagt.
Dette overordnede  

 ansvar for at sikre kvalitet i alle led i behandlingen skal supplere den  

 enkelte sundhedspersons selvstændige ansvar i henhold til  

 autorisationslovgivningen, bl.a. med hensyn til at udvise omhu og  

 samvittighedsfuldhed, jf. lægelovens § 6.
Det overordnede ansvar for den samlede sundhedsfaglige  

 virksomhed skal således forankres hos en bestemt person - den  

 virksomhedsansvarlige læge.
Den virksomhedsansvarlige læge skal  

 betragtes som den naturlige kontaktperson eller "garantiperson",  

 der bl.a. skal bistå tilsynsmyndighederne i deres arbejde.
2. Lovforslagets hovedindhold Lovforslaget indebærer, at de sygehuse, klinikker  

 m.v., som ikke hører til det offentlige sygehusvæsen, skal  

 organisere sig således, at der ikke er tvivl om, hvem der varetager den  

 sundhedsfaglige ledelse, og dermed hvem der har det overordnede ansvar for  

 den udøvede sundhedsfaglige virksomhed, herunder det overordnede  

 ansvar for patienternes sikkerhed og for kvaliteten af det sundhedsfaglige  

 arbejde.
 Der skal således udpeges en virksomhedsansvarlig  

 læge, som skal påse, at den sundhedsfaglige virksomhed, som  

 udøves på sygehuset, klinikken m.v., udføres i  

 overensstemmelse med god faglig praksis og med de pligter, der i  

 øvrigt er fastsat i lovgivningen for sundhedsfaglig virksomhed,  

 herunder for lægers og andet sundhedspersonales virksomhed.
 Sundhedsstyrelsen skal gives meddelelse om udpegelsen af  

 den virksomhedsansvarlige læge med henblik på  

 tydeliggørelse af ansvarsforholdene, således at hverken den  

 virksomhedsansvarlige læge, patienter, pårørende,  

 personale eller tilsynsmyndigheder er i tvivl om, hvem henvendelser i  

 spørgsmål vedrørende den sundhedsmæssige virksomhed  

 skal rettes til.
 Ansvaret for at udpege en sådan  

 "garantiperson" og ansvaret for at give Sundhedsstyrelsen  

 meddelelse herom vil blive den umiddelbare konsekvens af lovforslaget som led  

 i indførelse af virksomhedsansvaret.
 Den virksomhedsansvarlige læges funktion kan i nogen  

 grad sammenlignes med den funktion, som de såkaldte arbejdsledere er  

 tillagt efter arbejdsmiljølovens §§ 24-26, jf.  

 lovbekendtgørelse nr. 184 af 22. marts 1995 om arbejdsmiljø med  

 senere ændringer.
En sådan arbejdsleder - dvs. en person, hvis arbejde  

 består i på arbejdsgiverens vegne at lede eller føre  

 tilsyn med arbejdet i en virksomhed - skal bl.a. medvirke til, at  

 arbejdsforholdene sikkerheds- og sundhedsmæssigt er fuldt forsvarlige  

 inden for det arbejdsområde, som den pågældende leder, og  

 skal herunder påse, at de foranstaltninger, der træffes for at  

 fremme sikkerhed og sundhed, virker efter deres hensigt.
En arbejdsleder, som  

 ikke opfylder de til funktionen knyttede pligter, kan straffes.
3. Baggrunden for forslaget Sundhedsområdet har været genstand for en  

 betydelig udvikling i de senere år, bl.a. med hensyn til ibrugtagning  

 af nye og ofte mere komplicerede undersøgelses- og behandlingsmetoder.  

 Dette har f.eks. medført, at avanceret teknologi nu også har  

 vundet indpas i forbindelse med lægelig undersøgelse og  

 behandling i virksomheder, der drives på privat basis i større  

 eller mindre enheder og under forskellige organisationsformer.
Der er således i de senere år oprettet flere  

 sygehuse, klinikker m.v. som ikke hører til det offentlige  

 sygehusvæsen.
Disse sygehuse, klinikker m.v. adskiller sig på  

 flere måder grundlæggende fra de offentlige sygehuse, klinikker  

 m.v., herunder ikke mindst organisatorisk.
 Organisatorisk vil der ofte ikke være udpeget en  

 læge, der har ansvaret for den samlede sundhedsfaglige virksomhed, som  

 udøves på det private sygehus, den private klinik m.v.
 Det selvstændige ansvar, som efter de gældende  

 regler påhviler den enkelte læge eller anden sundhedsperson, vil  

 dog i de allerfleste tilfælde være fuldt tilstrækkeligt til  

 at sikre en god faglig standard af det sundhedsfaglige arbejde.
Imidlertid fungerer nogle private virksomheder på et  

 spinkelt grundlag, bl.a. fordi de ofte ikke har knyttet fastansat  

 sundhedsfagligt personale til sig, men i stedet benytter løsere  

 ansættelsesforhold, f.eks. timelønnet sundhedsfaglig  

 arbejdskraft.
Dette kan gøre det vanskeligt at opretholde en god  

 faglig standard for den samlede virksomhed.
 Det findes på denne baggrund hensigtsmæssigt  

 at sikre, dels at der også på alle private sygehuse, klinikker  

 m.v. findes en entydig sundhedsfaglig ledelse, dels at denne ledelse  

 påser, at den på sygehuset, klinikken m.v. udøvede  

 sundhedsfaglige virksomhed lever op til de gældende normer.
 Når loven ikke omfatter offentligt ejede sygehuse,  

 klinikker m.v., skyldes det, at de offentlige myndigheder efter den politisk  

 ansvarlige ledelses beslutning selv forudsættes at træffe de  

 foranstaltninger af organisatorisk karakter, der er nødvendige for at  

 sikre patienternes sikkerhed og kvaliteten af det sundhedsfaglige  

 arbejde.
 Med kravet om etablering af en sådan sundhedsfaglig  

 ledelse for private sygehuse, klinikker m.v. sikres, at patienter,  

 pårørende og personale såvel som tilsynsmyndighederne har  

 en "garantiperson" at henvende sig til i spørgsmål  

 vedrørende virksomheden, herunder i forbindelse med placeringen af et  

 overordnet ansvar for sundhedsfaglig virksomhed, der ikke har levet op til de  

 gældende normer.
 Etableringen af en entydig ansvarlig ledelse har  

 yderligere den fordel, at den vil virke motiverende for virksomhedens egen  

 kontrol og udvikling af den sundhedsfaglige virksomhed.
4. Andre lande I Norge har enhver virksomhed, som tilbyder  

 sundhedsydelser, pligt til at etablere et internt kontrolsystem for  

 virksomheden og til at sørge for, at virksomheden og ydelserne  

 planlægges, udføres og vedligeholdes i overensstemmelse med  

 alment accepterede faglige normer og krav fastsat i lovgivningen.
Disse  

 regler gælder således alle offentlige og private  

 virksomheder.
 Hertil kommer, at en række såvel offentlige  

 som private institutioner, herunder sygehuse, skal godkendes af de centrale  

 myndigheder.
 Der er ikke i Norge fastsat regler, som svarer til  

 reglerne om virksomhedsansvarlige læger.
 I Sverige trådte nye regler om ledelsen af  

 sundhedsmæssig virksomhed i kraft den 1. januar 1997. Der skal herefter  

 inden for al sundhedsmæssig virksomhed findes en virksomhedschef, som  

 er ansvarlig for virksomheden, og som har det samlede ledelsesansvar.
 Virksomhedschefen, der som udgangspunkt ikke  

 behøver at være sundhedsfagligt uddannet, repræsenterer  

 driftsherren, og det er driftsherren, som er ansvarlig for, at der udpeges  

 virksomhedschefer for al den sundhedsmæssige virksomhed, som denne  

 driver.
 Reglerne i Sverige om virksomhedschefer gælder  

 således for al sundhedsmæssig virksomhed, således at  

 virksomhedschefer skal udpeges for såvel offentlig som privat  

 sundhedsmæssig virksomhed bortset fra den virksomhed, som  

 tandlæger, tandplejere m.v. udfører.
 Virksomhedschefen, hvis opgaver følger af  

 ansættelseskontrakten og af de regler, som gælder for den  

 sundhedsmæssige virksomhed, er ansvarlig for, at virksomheden  

 tilgodeser høj patientsikkerhed og god kvalitet af den  

 sundhedsmæssige virksomhed samt fremmer omkostningseffektiviteten.
 I Sverige trådte ligeledes den 1. januar 1997 nye  

 regler i kraft, hvorefter den, som påtænker at etablere  

 sundhedsmæssig virksomhed, skal anmelde dette til tilsynsmyndighederne.  

 Anmeldelsespligten gælder såvel for offentlig som for privat  

 sundhedsmæssig virksomhed.
5. Lovforslagets økonomiske og administrative konsekvenser for  

 det offentlige Det vil forud for lovforslagets ikrafttrædelse  

 være nødvendigt at informere offentligheden om de nye regler,  

 herunder om at blanketter kan rekvireres hos Sundhedsstyrelsen.
Informationen  

 forudsættes formidlet via annoncering i dagblade m.v.
Der vil herudover blive tale om etableringsudgifter bl.a.  

 til oprettelse af et register eller lignende og til udfærdigelse af  

 blanketter.
Endvidere vil der blive tale om driftsudgifter bl.a. til  

 Sundhedsstyrelsens tilsyn og kontrol samt udsendelse af blanketter og  

 overførsel af oplysninger til register eller lignende.
 Samlet skønnes etablerings- og driftsudgifterne at  

 være af mindre størrelsesorden, idet antallet af sygehuse,  

 klinikker m.v., som vil være omfattede af lovforslaget, antages at  

 være beskedent.
 Etablerings- og driftsudgifterne afholdes inden for  

 Sundhedsministeriets ramme.
 Lovforslaget har ingen kommunaløkonomiske  

 konsekvenser.
6. Lovforslagets økonomiske og administrative konsekvenser for  

 erhvervslivet Lovforslaget vil indebære et vist administrativt  

 merarbejde for ejerne af private sygehuse, klinikker m.v., som dog vil  

 være af meget beskedent omfang.
Hertil kommer, at de større  

 private sygehuse typisk allerede har udpeget en cheflæge eller  

 lignende, der varetager opgaver, som svarer til den virksomhedsansvarlige  

 læges opgaver, medens ansættelsesforhold i andre tilfælde  

 skal etableres eller ændres, hvilket kan medføre visse udgifter  

 for ejerne af de private sygehuse, klinikker m.v.
Det skønnes på  

 den baggrund, at disse udgifter vil have et meget beskedent omfang.
7. Lovforslagets miljømæssige konsekvenser Lovforslaget har ingen miljømæssige  

 konsekvenser.
8. Forholdet til EU-retten Lovforslagets regler er af generel karakter og  

 ikke-diskriminerende og har ikke som formål at give danske læger  

 eller virksomheder en fordel frem for læger og virksomheder fra andre  

 medlemsstater.
Det er en forudsætning, at den virksomhedsansvarlige  

 læge for at kunne opfylde sine forpligtelser har sin faste - om  

 nødvendigt daglige - gang på sygehuset, klinikken m.v.
Dette er  

 understreget i lovforslagets § 2, stk. 1, hvorefter den  

 virksomhedsansvarlige læge skal have en sådan tilknytning til  

 sygehuset, klinikken m.v., at lægen kan påse, at den  

 sundhedsfaglige virksomhed, som udøves på sygehuset, klinikken  

 m.v., udføres i overensstemmelse med god faglig praksis m.v.
Dette har som virkning, at læger, som i kraft af  

 deres bopæl kan have en sådan fast gang på sygehuset,  

 klinikken m.v., får en fordel fremfor andre læger.
Selv om denne  

 fordel typisk vil tilfalde læger med bopæl i eller i umiddelbar  

 nærhed af Danmark, vurderes lovforslaget ikke at være i strid med  

 EU-retten.
Dette hænger sammen med, at lovforslagets formål er at  

 varetage hensynet til patienterne og hensynet til sundheden, og at  

 lovforslagets bestemmelser findes at være proportionale i forhold til  

 disse formål.
 9. Høring af myndigheder, organisationer m.v.
 Lovforslaget har været sendt til høring hos  

 de involverede statslige myndigheder, de kommunale organisationer og de  

 faglige foreninger på området samt en række private  

 sygehuse, klinikker m.v.
Bemærkninger til de enkelte  

 bestemmelser Til § 1 Bestemmelsen angiver lovens anvendelsesområde.
Efter  

stk. 1 omfatter lovforslaget sygehuse, klinikker m.v., hvor der  

 foretages lægelig patientbehandling m.v., og som ikke ejes af  

 offentlige myndigheder.
Sygehuse, klinikker m.v. omfatter ikke de  

 bedriftssundhedstjenester, som er oprettede i henhold til  

 arbejdsmiljølovens § 13, jf. lovbekendtgørelse nr. 184 af  

 22. marts 1995 om arbejdsmiljø med senere ændringer.
Regler om  

 bedriftssundhedstjenesternes personale er fastsat i Arbejdsministeriets  

 bekendtgørelse nr. 323 af 19. maj 1993 om bedriftssundhedstjeneste med  

 senere ændringer.
Med lægelig patientbehandling m.v. forstås den  

 virksomhed i form af undersøgelse og behandling, som udøves af  

 læger selv eller på deres ansvar.
Således er sygehuse,  

 klinikker m.v., hvor undersøgelse, behandling og pleje foretages af  

 andre end læger, herunder tandlæger, jordemødre og  

 kiropraktorer, ikke omfattede af lovforslaget, heller ikke selv om f.eks.  

 tandlæger og jordemødre i et vist omfang kan udøve  

 virksomhed, der som udgangspunkt er forbeholdt læger.
 Baggrunden for, at lovforslagets anvendelsesområde  

 er begrænset til sygehuse, klinikker m.v., som er privat ejede, er, at  

 sygehuse, klinikker m.v., som ejes af offentlige myndigheder efter den  

 politisk ansvarlige ledelses beslutning selv forudsættes at  

 træffe de foranstaltninger af organisatorisk karakter, der er  

 nødvendige for at sikre patienternes sikkerhed og kvaliteten af det  

 sundhedsfaglige arbejde.
 Således varetager amtskommunerne og Hovedstadens  

 Sygehusfællesskab deres forpligtelse efter sygehusloven ikke blot ved  

 at sørge for tilstedeværelsen af et sygehusvæsen, men  

 tillige ved at sikre det nødvendige organisatoriske grundlag for  

 sygehusvæsenets funktionsdygtighed, herunder dets muligheder for at  

 varetage patienternes sikkerhed og sikre kvaliteten af det sundhedsfaglige  

 arbejde.
 Det er således karakteristisk, at der i det  

 offentlige sygehusvæsen på forskellige niveauer vil være  

 personer, som er ansvarlige for sikkerhed og kvalitet.
 Efter stk. 2 omfatter lovforslaget ikke de  

 private sygehuse, klinikker m.v., som ejes af en enkelt læge, der som  

 den eneste læge foretager lægelig patientbehandling m.v. på  

 sygehuset, klinikken m.v.
Baggrunden herfor er, at det i disse tilfælde er  

 unødvendigt at fastlægge et overordnet ansvar, idet det  

 selvstændige ansvar, som påhviler den enkelte læge i  

 henhold til lægeloven, er tilstrækkeligt til, at ansvaret for den  

 sundhedsfaglige virksomhed kan placeres.
Ingen, herunder hverken lægen  

 selv, patienter, pårørende, personale eller tilsynsmyndigheder,  

 kan således være i tvivl om lægens ansvar.
 Efter stk. 3 omfatter lovforslaget ej heller  

 de sygehuse, klinikker m.v., hvor de læger, som foretager lægelig  

 patientbehandling m.v., virker efter overenskomst med den offentlige  

 sygesikring.
 Bestemmelsen skal ses i lyset af, at overenskomst med  

 sygesikringen generelt vil have indflydelse på patienternes sikkerhed  

 og kvaliteten af det sundhedsfaglige arbejde.
 Denne indflydelse skyldes bl.a., at læger, der  

 virker efter overenskomst med sygesikringen, er undergivet et  

 overenskomstbestemt kontrol- og klagesystem.
 Amtskommunerne foretager således hvert år en  

 opgørelse for den enkelte sygesikringspraksis, som bl.a. afspejler  

 ydelsesmønsteret og medicinordinationerne, hvorefter opgørelsen  

 vurderes bl.a. med henblik på at konstatere væsentlige  

 afvigelser.
 Amtskommunerne, kommunerne og de sikrede kan klage over de  

 forhold, som er omhandlet i overenskomsten, og lægen skal rette sig  

 efter den afgørelse, der træffes i klagesagen.
 Misligholdelse af overenskomsten med sygesikringen kan i  

 visse tilfælde få som konsekvens, at lægen mister retten  

 til at virke efter denne.
Overenskomst med sygesikringen findes at have indflydelse  

 på patienternes sikkerhed og kvaliteten af det sundhedsfaglige arbejde  

 for så vidt angår hele lægens virksomhed, selv om kun en  

 del af denne er omfattet af overenskomsten.
Lovforslaget vil derfor heller  

 ikke omfatte de sygehuse, klinikker m.v., hvor de læger, som foretager  

 lægelig patientbehandling m.v., kun delvis virker efter overenskomst  

 med den offentlige sygesikring.
 Efter stk. 4 bemyndiges sundhedsministeren til  

 at fastsætte regler om begrænsning af lovens  

 anvendelsesområde i andre tilfælde end dem, der er nævnt i  

 stk. 2 og 3.
 Bestemmelsen, som ikke er til hinder for, at en  

 administrativ begrænsning kan ophæves igen, skal ses på  

 baggrund af, at anvendelsesområdet løbende må kunne  

 justeres og tilpasses forandringer af væsentlige forhold.
 Eksempelvis vil en situation, hvor der i en periode ikke  

 måtte eksistere en overenskomst mellem de praktiserende læger og  

 den offentlige sygesikring, kunne begrunde fastsættelsen af  

 nærmere regler, hvorefter de praktiserende læger, der ellers  

 ville skulle udpege og anmelde en virksomhedsansvarlig læge, undtages  

 herfor.
Til § 2 Bestemmelsen indeholder regler om udpegelse m.v. af den  

 virksomhedsansvarlige læge.
Om formålet med og baggrunden for, at  

 der skal udpeges en virksomhedsansvarlig læge, henvises til punkt 1-3  

 under de almindelige bemærkninger.
 Efter stk. 1 skal ejeren af sygehuset,  

 klinikken m.v. udpege en virksomhedsansvarlig læge, som  

 arbejdsmæssigt skal have en sådan tilknytning til sygehuset,  

 klinikken m.v., at lægen som virksomhedsansvarlig kan påse, at  

 den sundhedsfaglige virksomhed, som udøves på sygehuset,  

 klinikken m.v., udføres i overensstemmelse med god faglig praksis og  

 med de pligter, der i øvrigt er fastsat i lovgivningen for  

 sundhedsfaglig virksomhed, herunder for lægers og andet  

 sundhedspersonales virksomhed.
 Begrebet ejeren omfatter såvel fysiske som juridiske  

 personer, hvilket indebærer, at et selskab m.v., som ejer et sygehus,  

 en klinik m.v., også skal udpege en virksomhedsansvarlig  

 læge.
Kravet om den virksomhedsansvarlige læges  

 arbejdsmæssige tilknytning skal ses i lyset af, at lægen rent  

 faktisk skal have mulighed for at opfylde sine forpligtelser i henhold til  

 § 3, hvilket bl.a. betyder, at lægen skal være knyttet til  

 sygehuset, klinikken m.v., på en sådan måde, at det er  

 muligt dels at kontrollere den sundhedsfaglige virksomhed, dels at  

 sørge for at den til stadighed udføres i overensstemmelse med  

 de gældende normer.
Den virksomhedsansvarlige læge skal  

 altså være knyttet således til virksomheden, at vedkommende  

 har den nødvendige indflydelse på den sundhedsfaglige  

 virksomhed.
 Det er i øvrigt i forbindelse med kravet om  

 arbejdsmæssig tilknytning en forudsætning, at den  

 virksomhedsansvarlige læge har sin faste - om nødvendigt daglige  

 - gang på sygehuset, klinikken m.v.
 Med hensyn til den virksomhedsansvarlige læges  

 pligter kan der i øvrigt henvises til bemærkningerne til  

 § 3.
 Bestemmelsens stk. 2 medfører, at alene  

 læger, som af Sundhedsstyrelsen er meddelt tilladelse til  

 selvstændigt virke, kan udpeges som virksomhedsansvarlig læge.  

 Dette krav skal ses i lyset af, at tilladelse til selvstændigt virke  

 som læge er en betingelse for, at en læge kan virke i andet end  

 en underordnet stilling på et sygehus eller som amanuensis hos eller  

 midlertidig stedfortræder for en alment praktiserende læge.
Det er ikke hensigtsmæssigt at stille krav om, at  

 den virksomhedsansvarlige læge tillige skal have tilladelse til at  

 betegne sig som speciallæge, selv om dette ofte i praksis må  

 forventes at blive tilfældet.
Det kan således meget vel  

 tænkes, at der på det enkelte sygehus, klinik m.v. udøves  

 sundhedsfaglig virksomhed inden for flere forskellige specialer, hvorfor  

 anerkendelse inden for et enkelt af disse ikke i sig selv vil kvalificere  

 lægen til varetagelse af opgaven som virksomhedsansvarlig  

 læge.
 Det grundlæggende krav om, at den  

 virksomhedsansvarlige læge har tilladelse til selvstændigt virke,  

 vil sammen med kravet om, at den virksomhedsansvarlige læge  

 arbejdsmæssigt skal være knyttet således til virksomheden,  

 at vedkommende har den nødvendige indflydelse på den  

 sundhedsfaglige virksomhed, udgøre de nødvendige og  

 tilstrækkelige betingelser for varetagelse af opgaven som  

 virksomhedsansvarlig læge.
 Er kravene med hensyn til arbejdsmæssig tilknytning  

 og tilladelse til selvstændigt virke som læge opfyldt, vil  

 virksomhedsejeren kunne udpege sig selv som virksomhedsansvarlig  

 læge.
Der stilles ikke herudover udtrykkelige krav til den  

 virksomhedsansvarlige læges kompetence.
Det forudsættes dog, at  

 virksomhedsejeren i forbindelse med udpegelsen tager udgangspunkt i de krav,  

 der for den konkrete virksomhed må stilles til lægens erfaringer  

 og personlige egenskaber, således at der udpeges en læge, som  

 på forsvarlig vis vil kunne varetage en virksomhedsansvarlig  

 læges forpligtelser.
 Udpegelse af en virksomhedsansvarlig læge vil  

 normalt kunne opfyldes ved, at en af de allerede ansatte læger, som  

 opfylder de ovenfor nævnte krav, udpeges til opgaven, hvilket herefter  

 indføres i ansættelseskontrakten eller stillingsbeskrivelsen, og  

 at lægen faktisk gives den placering i organisationen, som sætter  

 vedkommende i stand til at varetage opgaven.
 For virksomheder, hvor den lægefaglige virksomhed  

 varetages af læger, der er knyttet meget løst til sygehuset,  

 klinikken m.v., kan det komme på tale enten at udpege en af disse i  

 forbindelse med, at vedkommendes funktion og ansættelsesforhold  

 udvides, eller at udpege en anden læge som virksomhedsansvarlig  

 læge.
Til § 3 Bestemmelsen indeholder regler om den  

 virksomhedsansvarlige læges forpligtelser.
Efter stk. 1 er  

 den virksomhedsansvarlige læge forpligtet til at påse, at den  

 sundhedsfaglige virksomhed, som udøves på sygehuset, klinikken  

 m.v., udføres i overensstemmelse med god faglig praksis og med de  

 pligter, der i øvrigt er fastsat i lovgivningen for sundhedsfaglig  

 virksomhed, herunder for lægers og andet sundhedspersonales  

 virksomhed.
Hvorvidt den virksomhedsansvarlige læge opfylder  

 disse forpligtelser, vil bero på en konkret vurdering af de samlede  

 forhold.
Det vil i denne forbindelse være naturligt bl.a. at  

 lægge vægt på, hvor ofte den virksomhedsansvarlige  

 læge har sin gang på sygehuset, klinikken m.v., jf. kravet efter  

 § 2, stk. 1, om arbejdsmæssig tilknytning til sygehuset,  

 klinikken m.v.
 Med fastlæggelsen af den virksomhedsansvarlige  

 læges forpligtelser gøres entydigt, hvem der har det overordnede  

 ansvar for at kontrollere den sundhedsfaglige virksomhed og for at  

 sørge for, at den til stadighed udføres i overensstemmelse med  

 de gældende normer.
 Den virksomhedsansvarlige læge skal bl.a.  

 kontrollere og til stadighed sørge for, at organisationen er indrettet  

 og procedurerne er fastlagt i overensstemmelse med de gældende  

 normer.
 Med hensyn til indretningen af organisationen tænkes  

 bl.a. på, at den virksomhedsansvarlige læge skal sikre, dels at  

 det anvendte personale har de nødvendige kvalifikationer i forhold til  

 det sundhedsfaglige arbejde, som de udfører, dels at der træffes  

 de fornødne foranstaltninger i forhold til det personale, som  

 begår fejl.
Med hensyn til fastlæggelsen af procedurerne  

 tænkes bl.a. på, at den virksomhedsansvarlige læge skal  

 sikre, at der udarbejdes de instrukser, der findes nødvendige til  

 fastlæggelse af hensigtsmæssige arbejdsrutiner og samarbejde til  

 sikring af en god og forsvarlig undersøgelse og behandling.
Endvidere  

 skal det påses, at Sundhedsstyrelsens forskellige vejledninger, f.eks.  

 vejledning om identifikation af patienter og anden sikring mod forvekslinger  

 i sundhedsvæsenet, følges, og at der tages de nødvendige  

 skridt til at ændre procedurer, som har vist sig at indebære  

 risiko for fejl.
 Pligten til at kontrollere den sundhedsfaglige virksomhed  

 og sørge for, at den til stadighed udføres i overensstemmelse  

 med god faglig praksis, vil være med til at skærpe  

 opmærksomheden på de svagheder i virksomheden, som  

 indebærer en risiko for fejl i forbindelse med undersøgelse og  

 behandling.
 Den virksomhedsansvarlige læge skal som  

 "garantiperson" herudover bistå tilsynsmyndighederne i deres  

 arbejde, hvilket f.eks. kan ske ved, at lægen er den naturlige  

 kontaktperson vedrørende oplysninger til brug for tilsynsarbejdet.
Den virksomhedsansvarlige læge kan i forbindelse med  

 udførelsen af sine opgaver anvende medhjælp.
Ved anvendelse af  

 medhjælp er den virksomhedsansvarlige læge ansvarlig for  

 udvælgelse, instruktion og tilsyn m.v.
Den virksomhedsansvarlige læge skal ved anvendelsen  

 af medhjælp udvise omhu og samvittighedsfuldhed.
Såfremt den  

 virksomhedsansvarlige læge ikke i tilstrækkeligt omfang  

 instruerer og fører tilsyn med en medhjælp, som er bemyndiget  

 til på den virksomhedsansvarlige læges vegne at påse, at  

 den sundhedsfaglige virksomhed udføres i overensstemmelse med de  

 gældende normer, kan den virksomhedsansvarlige læge drages til  

 ansvar.
 Pligten til at kontrollere den sundhedsfaglige virksomhed  

 og til at sørge for, at den til stadighed udføres i  

 overensstemmelse med de gældende normer, indebærer, at den  

 virksomhedsansvarlige læge, når forholdene tilsiger det, er  

 forpligtet enten til selv at træffe eventuelle beslutninger om  

 ændring i organisationens indretning og procedurernes  

 fastlæggelse eller til at anmode virksomhedsejeren om at træffe  

 disse beslutninger.
Hvis virksomhedsejeren ikke efterkommer en  

 virksomhedsansvarlig læges anmodning om at ændre organisationen  

 eller procedurerne, kan forudsætningen om den virksomhedsansvarlige  

 læges nødvendige indflydelse på den sundhedsfaglige  

 virksomhed være bristet.
Det kan derfor blive resultatet, at den  

 virksomhedsansvarlige læge som konsekvens heraf over for  

 virksomhedsejeren må fraskrive sig hvervet som virksomhedsansvarlig  

 læge, hvorefter ejeren i henhold til lovforslagets § 5 skal give  

 Sundhedsstyrelsen meddelelse om de ændrede forhold, herunder om  

 udpegelse af en ny virksomhedsansvarlig læge.
 Efter stk. 2 berører den  

 virksomhedsansvarlige læges forpligtelser ikke andre sundhedspersoners  

 selvstændige ansvar efter lovgivningen.
 Bestemmelsen skal ses i lyset af, at den  

 virksomhedsansvarlige læges overordnede ansvar for at sikre kvalitet i  

 alle led i behandlingen netop skal supplere den enkelte sundhedspersons  

 selvstændige ansvar i henhold til autorisationslovgivningen og ikke  

 erstatte dette.
Da der er tale om et supplerende ansvar, vil det kunne  

 forekomme, at en virksomhedsansvarlig læge pådrager sig ansvar i  

 henhold til såvel lægeloven som lov om virksomhedsansvarlige  

 læger.
Lægen vil dog kun kunne ifalde ansvar i henhold til  

 lægeloven, såfremt lægen har deltaget i eller har haft  

 ansvaret for patientbehandling i bred forstand.
Sådan deltagelse i  

 eller ansvar for patientbehandling er derimod ingen betingelse for  

 pådragelse af ansvar i henhold til lov om virksomhedsansvarlige  

 læger, som udgør et selvstændigt ansvarsgrundlag.
Til § 4 Bestemmelsen indeholder sammen med bestemmelserne i  

 §§ 5 og 6 regler om meddelelsespligt.
Sundhedsstyrelsen  

 forudsættes at kontrollere, dels om oplysninger er meddelt i  

 overensstemmelse med bestemmelserne, dels om de meddelte oplysninger er  

 korrekte, herunder om den udpegede læge opfylder kravene i § 2,  

 når styrelsen finder konkret anledning hertil.
Sundhedsstyrelsen forudsættes derimod ikke  

 systematisk at foretage kontrol af, hvorvidt alle klinikker m.v. har anmeldt  

 sig.
Selve det forhold, at bestemmelserne om meddelelsespligt er  

 strafbelagte, vil nemlig i høj grad sikre, at Sundhedsstyrelsen gives  

 meddelelse i overensstemmelse med bestemmelserne.
Efter stk. 1 skal ejeren af et sygehus, en  

 klinik m.v. som er omfattet af loven, meddele Sundhedsstyrelsen en  

 række oplysninger, som er nødvendige for at kunne identificere  

 såvel sygehuset, klinikken m.v., som ejeren og den  

 virksomhedsansvarlige læge.
Oplysningerne forudsættes  

 overført til et register eller lignende, som skal føres af  

 Sundhedsstyrelsen.
 Bestemmelsen indebærer, at Sundhedsstyrelsen bl.a.  

 gøres bekendt med, hvem der er virksomhedsansvarlig læge  

 på sygehuset, klinikken m.v., hvilket betyder, at Sundhedsstyrelsen vil  

 vide, hvem den kan rettes henvendelse til i spørgsmål  

 vedrørende den sundhedsfaglige virksomhed.
 Herudover medfører bestemmelsen, at  

 Sundhedsstyrelsen gøres bekendt med, hvor der foretages lægelig  

 patientbehandling m.v. i privat regi, når der ses bort fra de i  

 § 1, stk. 2 og 3, nævnte sygehuse, klinikker m.v.
Sundhedsstyrelsen har ikke hidtil haft mulighed for at  

 skabe sig et overblik over, hvor sådan virksomhed foretages.
Kendskabet  

 til disse sygehuse, klinikker m.v. vil skabe et bedre grundlag for  

 Sundhedsstyrelsens - og embedslægeinstitutionernes - arbejde og tilsyn.  

 Således vil det være muligt at sikre, at generelle meddelelser  

 til landets sygehuse m.v. også når de af dem, som er private.  

 Hertil kommer, at kendskabet til de private sygehuse, klinikker m.v. er en  

 nødvendig forudsætning for at føre det tilsyn med disse,  

 som indebærer, at tilsynsmyndighederne kan indhente patientjournaler og  

 andre oplysninger om den sundhedsfaglige virksomhed samt foretage  

 besøg, herunder uanmeldte besøg, hvis der er behov for  

 dette.
 Det er i stk. 2 fastsat, hvilke yderligere  

 oplysninger Sundhedsstyrelsen skal meddeles, såfremt sygehuset,  

 klinikken m.v. ejes af et selskab, herunder interessentskab, m.v.  

 Oplysningerne er nødvendige for, at selskabet m.v. tillige med dets  

 stiftere, bestyrelsesmedlemmer og direktører kan identificeres.
 Stk. 3 bemyndiger Sundhedsstyrelsen til at fastsætte  

 regler om, at ejere af sygehuse, klinikker m.v., skal meddele  

 Sundhedsstyrelsen andre oplysninger end dem, der er nævnt i  

 stk. 1.
 Bestemmelsen skal ses i lyset af, at Sundhedsstyrelsen kan  

 få behov for yderligere oplysninger som led i sit tilsyn med private  

 sygehuse, klinikker m.v.
 Efter stk. 4 kan Sundhedsstyrelsen fra ejere  

 af sygehuse, klinikker m.v. kræve meddelt andre oplysninger end dem,  

 der er nævnt i stk. 1, § 5 eller i bestemmelser udstedt i  

 medfør af stk. 3, når dette er nødvendigt for  

 Sundhedsstyrelsens registreringer og tilsyn.
 Baggrunden for denne bestemmelse er, at Sundhedsstyrelsen  

 kan få behov for yderligere oplysninger enten i forbindelse med en  

 speciel undersøgelse af forhold på sygehuset, klinikken m.v.,  

 eller i forbindelse med en generel undersøgelse af forhold  

 vedrørende flere sygehuse, klinikker m.v.
 Efter stk. 5 skal meddelelser i henhold til  

 stk. 1 og 2 være Sundhedsstyrelsen i hænde, før der  

 foretages lægelig patientbehandling m.v. som nævnt i § 1,  

 stk. 1.
Til § 5 Bestemmelsen indebærer, at meddelelse om  

 ændringer af forhold, som er meddelt i henhold til § 4, skal  

 være Sundhedsstyrelsen i hænde senest 4 uger efter, at  

 ændringerne har fundet sted.
Bestemmelsen skal sikre, at  

 Sundhedsstyrelsens register eller lignende til stadighed kan være  

 ajourført, således at det er i overensstemmelse med de faktiske  

 forhold.
Til § 6 Efter bestemmelsen skal meddelelser i henhold til  

 §§ 4 og 5 foretages på en blanket udfærdiget af  

 Sundhedsstyrelsen.
Når oplysningerne skal meddeles i blanketform,  

 skyldes det ønsket om at rationalisere Sundhedsstyrelsens arbejde med  

 oplysningerne.
Til § 7 Bestemmelsen sikrer, at Sundhedsvæsenets  

 Patientklagenævn får kompetence til at behandle sager  

 vedrørende virksomhedsansvarlige lægers varetagelse af  

 forpligtelserne i henhold til lovforslagets § 3, uanset om varetagelsen  

 af disse forpligtelser karakteriseres som lægefaglige eller ej.
 Efter bestemmelsens stk. 1 indbringes klager  

 over virksomhedsansvarlige lægers varetagelse af deres forpligtelser i  

 henhold til § 3 for Sundhedsvæsenets Patientklagenævn.
 Bestemmelsens stk. 2 fastsætter, at  

 såfremt Sundhedsstyrelsen finder, at virksomhedsansvarlige lægers  

 varetagelse af deres forpligtelser i henhold til § 3 vil kunne give  

 grundlag for kritik eller iværksættelse af andre sanktioner, kan  

 Sundhedsstyrelsen indbringe sagen for Sundhedsvæsenets  

 Patientklagenævn.
 Sundhedsvæsenets Patientklagenævn  

 forudsættes at behandle sagerne i overensstemmelse med reglerne i lov  

 om sundhedsvæsenets centralstyrelse og de i medfør heraf  

 udstedte regler.
 Finder Sundhedsvæsenets Patientklagenævn, at  

 der er tale om en overtrædelse af § 3, f.eks. fordi den  

 virksomhedsansvarlige læge ikke med omhu og samvittighedsfuldhed har  

 udført sine pligter i henhold til bestemmelsen, vil nævnet kunne  

 give udtryk for kritik af den virksomhedsansvarlige læge i form af en  

 beklagelse, misbilligelse eller lignende.
 Finder Sundhedsvæsenets Patientklagenævn, at  

 der er tale om en overtrædelse af § 3, som kan karakteriseres som  

 grovere eller gentagen, vil nævnet kunne anmode anklagemyndigheden om  

 at rejse tiltale mod den virksomhedsansvarlige læge, jf.  

 bemærkningerne til § 8.
 Med hensyn til den praksis, som er udviklet i tilknytning  

 til lægelovens § 6, stk. 1, og § 18, stk. 1, henvises  

 til bemærkningerne til § 8.
Til § 8 Bestemmelsens stk. 1 indebærer, at  

 ejeren eller ejerne af den private virksomhed kan straffes med bøde  

 for ikke at opfylde forpligtelsen til at udpege en virksomhedsansvarlig  

 læge eller for ikke at meddele Sundhedsstyrelsen de fastsatte  

 oplysninger.
 Efter stk. 2 straffes med bøde eller  

 hæfte en virksomhedsansvarlig læges grovere eller gentagne  

 overtrædelse af forpligtelsen til at påse, at den sundhedsfaglige  

 virksomhed, som udøves på sygehuset, klinikken m.v.,  

 udføres i overensstemmelse med god faglig praksis og med de pligter,  

 der i øvrigt er fastsat i lovgivningen for sundhedsfaglig virksomhed,  

 herunder for lægers og andet sundhedspersonales virksomhed.
Overvejelser om tiltalerejsning efter stk. 2 vil ske  

 såvel i forbindelse med en tilsynssag rejst af Sundhedsstyrelsen som i  

 en klagesag, hvor anmodningen om tiltalerejsning foretages af  

 Sundhedsvæsenets Patientklagenævn.
Afgørelsen af, om  

 tiltale rejses, træffes endeligt af anklagemyndigheden.  

 Anklagemyndigheden kan endvidere på egen hånd rejse tiltale, uden  

 at der foreligger en opfordring fra Sundhedsstyrelsen eller  

 Sundhedsvæsenets Patientklagenævn.
 Manglende opfyldelse af den virksomhedsansvarlige  

 læges pligter kan altså indebære, enten at  

 Sundhedsvæsenets Patientklagenævn giver udtryk for kritik i en  

 eller anden form, eller at anklagemyndigheden rejser tiltale med anmodning om  

 straf i form af bøde eller hæfte, jf. bemærkningerne til  

 § 7, ligesom Sundhedsstyrelsen - i overensstemmelse med de almindelige  

 regler - vil kunne tage skridt til fratagelse af autorisation, hvis styrelsen  

 finder betingelserne herfor opfyldt.
 Den praksis, som er udviklet i tilknytning til  

 lægelovens § 6, stk. 1, bør indgå i vurderingen  

 af, hvorvidt lovforslagets § 3 er overtrådt, ligesom den i  

 tilknytning til lægelovens § 18, stk. 1, udviklede praksis  

 bør indgå i vurderingen af, hvorvidt der i givet fald er tale om  

 en grovere eller gentagen overtrædelse.
 Bestemmelsens stk. 3 sikrer, at også  

 selskaber, herunder interessentskaber, m.v. (juridiske personer) kan  

 pålægges bødestraf, såfremt de overtræder  

 lovens bestemmelser om udpegelse af en virksomhedsansvarlig læge og om  

 meddelelse af oplysninger.
Til § 9 Loven træder efter bestemmelsen i kraft den 1. juli  

 1999.
Til § 10 Bestemmelsen indebærer, at ejere af sygehuse,  

 klinikker m.v., som ved lovens ikrafttrædelse allerede er omfattet af  

 loven, skal meddele Sundhedsstyrelsen de i § 4 nævnte oplysninger  

 på den i § 6 nævnte blanket, således at den er  

 Sundhedsstyrelsen i hænde senest 8 uger efter lovens  

 ikrafttrædelse.
 Der er tale om en overgangsbestemmelse, som skal sikre, at  

 allerede eksisterende sygehuse, klinikker m.v., som er omfattet af loven,  

 meddeler Sundhedsstyrelsen de oplysninger, som skal overføres til  

 styrelsens register eller lignende.
Til § 11 I bestemmelsen er det fastsat, at loven ikke gælder  

 for Færøerne og Grønland, men at den kan sættes i  

 kraft for Færøerne med de afvigelser, som de særlige  

 færøske forhold tilsiger.
