Til brug i forbindelse med en verserende ankenævnssag om  

 indberetningspligt ønskede IBM at få udleveret listen over virksomheder, der  

 havde abonneret på selskabets prislister.
På forespørgsel fra  

 Konkurrencerådet meddelte nogle af virksomhederne, at de ønskede anonymiteten  

 i forhold til IBM bevaret.
Rådet afviste herefter at udlevere listen.
Denne  

 beslutning har Konkurrenceankenævnet omgjort, idet nævnet ikke fandt  

 tilstrækkeligt grundlag for at nægte IBM aktindsigt.
 Ankenævnskendelse:
 I forbindelse med behandlingen af en klage fra IBM Danmark A/S over  

 Konkurrencerådets beslutning om at pålægge selskabet indberetningspligt i  

 medfør af konkurrencelovens § 7, nr. 1, har advokat Oscar Mosgaard som  

 advokat for selskabet anmodet om oplysning om, hvem der har abonneret på  

 selskabets prisliste i den periode, hvor selskabet var omfattet af  

 anmeldelsespligten i henhold til monopollovens § 6, stk. 2.
 I den anledning skrev rådet den 10. august 1990 således til nævnet:
»I brev af 31. juli 1990 har Konkurrencerådet på baggrund af en  

 opfordring fra advokat Oscar Mosgaard oplyst, at det via fakturamateriale var  

 muligt at lave en liste over de virksomheder, der i 1989 havde abonneret på  

 IBM's prislister eller dele heraf.
Forinden rådet ville fremsende denne  

 liste, ville man høre om de nævnte virksomheder havde indvendinger mod, at  

 listen blev udleveret til IBM.
Det viste sig, at enkelte af de spurgte virksomheder ikke ønskede, at det  

 over for IBM blev oplyst, at de abonnerede på selskabets prislister.
Rådet  

 finder, at disse ønsker må efterkommes, og at man på denne baggrund ikke kan  

 udlevere listen.
Det kan om listen oplyses, at den indeholder 17 virksomheder, der alle  

 opererer inden for EDB-branchen.
Virksomhederne er i vid udstrækning  

 datterselskaber af multinationale selskaber, der producerer og sælger  

 EDB-produkter.
I et af tilfældene sendes materialet til et andet land.
Kopi af denne skrivelse vil blive sendt til advokat Oscar Mosgaard.« Den 21. august 1990 skrev advokat Mosgaard således til rådet:
 »Herved anerkender jeg modtagelsen af en genpart af Deres skrivelse  

 af 10. ds. til Konkurrenceankenævnet.
 Det er min opfattelse, at min klients konkurrenter ikke kan nedlægge veto  

 vedrørende spørgsmålet om min klients adgang til at se abonnementslisten.
Jeg skal derfor herved med hjemmel i offentlighedsloven anmode om at få  

 indsigt i den i 1990 udarbejdede liste over faste abonnenter i 1989, idet  

 bemærkes at listen, som er udarbejdet med henblik på besvarelsen af min  

 provokation, ikke er et internt arbejdsdokument, og at ingen af  

 offentlighedslovens øvrige undtagelsesbestemmelser finder anvendelse i  

 nærværende sag.« Den 3. september 1990 afslog rådet med henvisning til § 13, stk. 1, nr. 6,  

 i lov om offentlighed i forvaltningen at udlevere den nævnte liste.
Denne afgørelse har advokat Mosgaard ved skrivelse af 2. oktober 1990  

 indbragt for nævnet.
I skrivelsen anføres bl.a.:
 »Grundlæggende er det paradoksalt, at Konkurrencerådet på den ene  

 side ønsker, at offentligheden skal have indsigt i klagerens forhold, medens  

 klageren afskæres fra blot at få oplyst, hvem der har interesse i disse  

 oplysninger.
Konkurrencerådet har i sit indlæg af 18. maj 1990 på side 4, til støtte  

 for indberetningspligt i henhold til konkurrencelovens § 7 bl.a. anført at, »Konkurrencerådet gør opmærksom på, at formålet med at indhente de  

 nævnte oplysninger er at skabe en større gennemsigtighed på markedet.
Dette  

 kan bl.a. ske ved at give markedsaktører (forhandlere, forbruger mv.) en  

 nemmere adgang til selskabets priser og rabatter.« Samtidig anføres bl.a. følgende, »I den forbindelse kan det oplyses, at selskabets priser og  

 salgsbetingelser, som følge af anmeldelsen efter monopollovens § 6, stk. 2,  

 var fremlagt i det offentligt tilgængelige monopolregister.
Disse har været  

 genstand for stor interesse for andre virksomheder i branchen.
En del af  

 disse har således abonneret på prislisterne eller dele deraf.« Klageren finder det relevant at få belyst, hvem der faktisk har abonneret  

 på listerne, for bl.a. at kunne underbygge klagerens anbringende om, at det i  

 sig selv er konkurrenceforvridende, at klageren, men ingen af klagerens  

 oftest multinationale konkurrenter, er blevet pålagt en tilsvarende  

 indberetningspligt i medfør af konkurrencelovens § 7. Herved opnår enkelte  

 aktører i et marked præget af stærk konkurrence en urimelig fordel på  

 bekostning af klageren.
 Konkurrencerådet har til støtte for nægtelsen henvist til  

 offentlighedslovens § 13, stk. 1, nr. 6.
 Efter dennes bestemmelse kan aktindsigt nægtes, når det er nødvendigt til  

 beskyttelse af væsentlige hensyn til private og offentlige interesser, hvor  

 hemmeligholdelse efter forholdets særlige karakter er påkrævet.
 Det fremgår af forarbejderne til den tilsvarende bestemmelse i  

 offentlighedsloven af 1970 (§ 2, stk. 2, nr. 4), at bestemmelsen kun  

 forudsættes anvendt, hvor det var klart påkrævet, jf. her Folketingstidende  

 1969/1970, tillæg A, spalte 589.
 Det er klagerens opfattelse, at Konkurrencerådet ikke har påvist, at der  

 foreligger sådanne væsentlige hensyn, der kan begrunde et afslag i  

 aktindsigt.
 Det er helt udokumenteret, at en udlevering af navnene vil virke imod den  

 grundlæggende tankegang om gennemsigtighed i konkurrenceloven.
 Dette synspunkt har ingen støtte, hverken i konkurrenceloven eller i  

 forarbejderne hertil, på trods af, at adgangen til at abonnere på  

 prislisterne har været kendt allerede inden konkurrencelovens ikrafttræden.
Klageren fastholder derfor begæringen om aktindsigt.' Rådet har i skrivelse af 11. oktober 1990 fastholdt afgørelsen.
I  

 skrivelsen anføres bl.a.:
»Det er rådets opfattelse, at forhandlere og forbrugere skal kunne  

 søge oplysninger om konkurrenceforhold uden at skulle risikere, at deres  

 identitet oplyses.
I modsat fald vil det bevirke, at adgangen til at søge  

 oplysninger om konkurrenceforhold ikke vil blive udnyttet i ønskeligt omfang.  

 Dertil kommer, at tilsynet ikke forud for udlevering af oplysninger krævede,  

 at modparten opgav sin identitet.
Abonnement har således kun været en  

 praktisk foranstaltning.
I den forbindelse kan henvises til  

 »Offentlighedsloven« ved Asbjørn Jensen m.fl., side 69, 2. afsnit:  

 »Det kan heller ikke med hjemmel i offentlighedsloven kræves, at den,  

 der begærer aktindsigt, opgiver sin identitet«.
Monopoltilsynet har i to tilfælde afvist at oplyse navnene på klagere  

 under henvisning til, at muligheden for at identificere klagere eller andre,  

 der henvendte sig til tilsynet for at søge oplysninger, er et hensyn, der må  

 tages, ellers vil virksomheder/personer afstå fra at henvende sig.
I det ene  

 tilfælde blev sagen indbragt for Østre Landsret, der gav Monopoltilsynet  

 medhold (UfR 1970, side 554). I det andet tilfælde stadfæstede  

 Monopol-ankenævnet tilsynets afgørelse.
Der henvises til  

 »Monopolloven« ved Evan Sølvkjær, side 285.
Konkurrencerådet finder, at der i den foreliggende sag er lignende  

 forhold, der kan betinge, at navnene ikke udleveres.
Som det fremgår af  

 rådets brev af 10. august 1990 har flere abonnenter endvidere bedt om, at  

 deres identitet ikke oplyses til selskabet.
Det er fortsat Konkurrencerådets opfattelse, at oplysningerne om, at  

 samtlige abonnenter er virksomheder, der opererer inden for EDB-branchen, er  

 tilstrækkelige til at besvare selskabets henvendelse af 21. august 1990.' I anledning heraf skal nævnet udtale:
 Som anført i advokat Mosgaards skrivelse af 2. oktober 1990 kan aktindsigt  

 efter offentlighedslovens § 13, stk. 1, nr. 6, nægtes, når det er nødvendigt  

 til beskyttelse af væsentlige hensyn til private og offentlige interesser.  

 Det kræves tillige, at hemmeligholdelse efter forholdets særlige karakter er  

 påkrævet.
Adgangen til at nægte aktindsigt efter denne bestemmelse er således  

 knyttet til snævre kriterier.
Nævnet finder, at det af rådet anførte ikke  

 giver tilstrækkelig grundlag for at nægte klageren aktindsigt i den  

 omhandlede liste.
Nævnet lægger i denne forbindelse blandt andet vægt på, at  

 behovet for hemmeligholdelse er væsentlig stærkere i de sager, som rådet  

 henviser til i skrivelsen af 11. oktober 1990, idet disse sager vedrører  

 anmeldelser om muligt ulovlige prisforhøjelser.
Anmodningen om aktindsigt bør  

 herefter imødekommes.
