Betænkning afgivet af Undervisningsudvalget den 14. marts 2017 Betænkning over Forslag til lov om ændring af lov om elevers og studerendes undervisningsmiljø og lov om folkeskolen (Krav om antimobbestrategi, handlingsplan ved problemer med det psykiske undervisningsmiljø, oprettelse af klageinstans, tilsyn, genindførelse af kommunalbestyrelsens behandling af skolelederens beslutninger m.v.) [af undervisningsministeren (Merete Riisager)]:
1 Ændringsforslag Der er stillet 2 ændringsforslag til lovforslaget.
Undervisningsministeren har stillet ændringsforslag nr. 2, og Enhedslistens medlemmer af udvalget har stillet ændringsforslag nr. 1.
2. Udvalgsarbejdet Lovforslaget blev fremsat den 26. januar 2017 og var til 1. behandling den 9. februar 2017. Lovforslaget blev efter 1. behandling henvist til behandling i Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og børne- og undervisningsministeren sendte den 11. november 2016 dette udkast til Børne- og Undervisningsudvalget, jf.
BUU alm. del  bilag 32. Udvalget skiftede den 12. december 2016 navn til Undervisningsudvalget.
Den 26. januar 2017 sendte undervisningsministeren de indkomne høringssvar og et notat herom til Undervisningsudvalget.
3. Indstillinger Et flertal i udvalget (S, DF, V, LA, RV, SF og KF) indstiller lovforslaget til vedtagelse med det af undervisningsministeren stillede ændringsforslag.
Flertallet vil stemme imod det af Enhedslisten stillede ændringsforslag.
 Et mindretal i udvalget (EL) indstiller lovforslaget til vedtagelse med de stillede ændringsforslag.
Et andet mindretal i udvalget (ALT) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (ALT):
 1) I den under nr. 6 foreslåede § 7 c, stk. 3, udgår ordene »eller lader tilskuddet helt bortfalde«.
[Udeladelse af mulighed for, at tilskud kan bortfalde] Til § 3 Af undervisningsministeren, tiltrådt af udvalget:
 2) Efter stk. 1 indsættes som nyt stykke:
»Stk. 2. §§ 7 a-7 c i lov om elevers og studerendes undervisningsmiljø som affattet ved denne lovs § 1, nr. 6, ophæves den 31. juli 2020.« Stk. 2 og 3 bliver herefter stk. 3 og 4.
[Indsættelse af solnedgangsklausul for klageinstansen] Bemærkninger Til nr. 1 Ændringsforslaget indebærer, at tilskud til selvejende uddannelsesinstitutioner ikke kan bortfalde.
Enhedslisten mener ikke, det er hensigtsmæssigt, at uddannelsessteder kan risikere, at deres tilskud helt bortfalder (op til 100.000 kr., som det fremgår af bemærkningerne). Umiddelbart vil uddannelsesstedet skulle finansiere denne økonomiske sanktion gennem beskæring af stedets driftsudgifter, hvilket ikke kan være til hverken elevers eller underviseres fordel.
Til nr. 2 Efter forslaget til nyt § 3, stk. 2, ophæves de foreslåede bestemmelser i undervisningsmiljølovens §§ 7 a-7 c automatisk den 31. juli 2020. Forslaget indebærer, at klageinstansen bliver underlagt en såkaldt solnedgangsklausul.
Herved understreges instansens særlige og midlertidige karakter.
De øvrige bestemmelser om antimobbestrategi, handlingsplan m.v. berøres ikke af solnedgangsklausulen.
Ophævelsen af bestemmelserne betyder, at klagesagsbehandlingen hos DCUM skal ophøre senest den 31. juli 2020, medmindre Folketinget vurderer, at klageadgangen skal opretholdes, og inden da vedtager dette ved lov.
Som følge heraf vil eventuelle klagesager, der ikke er færdigbehandlet den 31. juli 2020, ikke blive færdigbehandlet (henlagt).
Som det fremgår af lovforslagets almindelige bemærkninger, afsnit 5, vil Undervisningsministeriet som led i lovovervågningen senest 2 år efter lovens ikrafttræden gennemføre en undersøgelse med det formål at vurdere, om lovens bestemmelser om antimobning og tilsyn har haft den tilsigtede virkning.
Resultatet vil blive sendt til Folketingets Undervisningsudvalg senest i folketingsåret 2019-20. På baggrund heraf vil der blive taget politisk stilling til en eventuel fortsættelse af klageordningen, inden klageinstansens automatiske ophør den 31. juli 2020.
Jens Henrik Thulesen Dahl (DF) nfmd.
Pernille Bendixen (DF) Marlene Harpsøe (DF) Dorthe Ullemose (DF) Alex Ahrendtsen (DF) Marie Krarup (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Laura Lindahl (LA) Brigitte Klintskov Jerkel (KF) Annette Lind (S) Daniel Toft Jakobsen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Bruno Jerup (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
