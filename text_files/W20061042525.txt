Klage over tvangsmedicinering med dråber Risperdal Sundhedsvæsenets Patientklagenævn tiltrådte afgørelsen om tvangsmedicinering.
Nævnet oplyste blandt andet, at det af psykiatrilovens § 32, stk. 2, fremgår, at klage over beslutning om tvangsbehandling har opsættende virkning, medmindre omgående gennemførelse af behandlingen er nødvendig.
Af psykiatrilovens § 35 fremgår det, at sygehusmyndigheden efter anmodning fra patienten eller patientrådgiveren skal indbringe klager over blandt andet tvangsbehandling for Det Psykiatriske Patientklagenævn.
Det er således en betingelse for, at Det lokale nævn kan behandle sagen, at patienten eller patientrådgiveren har klaget.
Nævnet fandt efter en samlet vurdering, at det måtte lægges til grund, at patientens tilkendegivelser i forbindelse med beslutningen om tvangsmedicinering skulle forstås som en klage, uanset at der hverken i journal eller sygeplejejournal var anført, at han ville klage eller var fremkommet med andre tilkendegivelser, der var blevet forstået sådan.
Nævnet lagde herved afgørende vægt på, at det af overlægens erklæring til Det lokale nævn fremgik, at patienten ikke direkte havde udtrykt, at han ville klage over tvangsmedicineringen, men da han fastholdt, at han ikke ville modtage medicin, måtte det anses som ønske om, at Patientklagenævnet behandlede sagen.
 Nævnet fandt herefter, at betingelserne for tvangsmedicinering var opfyldt.
