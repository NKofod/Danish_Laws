Betænkning afgivet af Skatteudvalget den 14. december 2011 Betænkning over Forslag til lov om ændring af ligningsloven (Skattekreditter for forsknings- og udviklingsaktiviteter) [af skatteministeren (Thor Möger Pedersen)] 1. Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 21. november 2011 og var til 1. behandling den 29. november 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 21. november 2011 dette udkast til udvalget, jf.
L 29  bilag 1. Den 25. og 27. november 2011 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danish Venture Capital and Private Equity Association.
 Skatteministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 4 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Venstres, Dansk Folkepartis, Liberal Alliances og Det Konservative Folkepartis medlemmer af udvalget opfordrer skatteministeren til at gennemføre en evaluering af ordningen i 2014 med henblik på at få vurderet, om der opnås de forudsatte virkninger af lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I den under nr. 1 foreslåede § 8 X ændres i stk. 3, 1. pkt., »aktionæren« til: »den anførte personkreds«.
[Tydeliggørelse af, hvilken kreds af personer og selskaber der skal lægges sammen ved beregning af maksimum for udbetaling af skattekredit] 2) I den under nr. 1 foreslåede § 8 X indsættes som stk. 6:
»Stk. 6. Ved udbetaling af skattekredit modregnes virksomhedens restancer af skatter og afgifter med påløbne morarenter, uanset om der er sket overdragelse af kravet.« [Indsættelse af forbehold om modregning af restancer ved udbetaling af skattekreditter] Bemærkninger Til nr. 1 Det er i § 8 X, stk. 3, 1. pkt., foreslået, at der ved anvendelsen af beløbsgrænsen skal ske sammenlægning af personligt drevne virksomheder i virksomhedsordningen, selskaber og sambeskattede koncerner, der kontrolleres af samme fysiske person.
Sådanne virksomheder og selskaber skal derfor kun have mulighed for tilsammen at få udbetalt 25 pct. af højst 5 mio. kr. pr. indkomstår.
Denne sammenlægning skal gælde for personligt drevne virksomheder i virksomhedsordningen, sambeskattede koncerner og ikkesambeskattede selskaber, der kontrolleres af samme aktionær som anført i ligningslovens § 16 H, stk. 6. Ifølge denne bestemmelse anses en person for at kontrollere et selskab, hvis vedkommende direkte eller indirekte eller i fællesskab med nærtstående ejer mere end 50 pct. af aktiekapitalen i selskabet eller råder over mere end 50 pct. af stemmerne i selskabet.
Som nærtstående anses den skattepligtiges ægtefælle, forældre og bedsteforældre samt børn og børnebørn og disses ægtefæller eller dødsboer efter de nævnte personer.
Stedbarns- og adoptivforhold sidestilles med ægte slægtskabsforhold.
Ordlyden af den foreslåede bestemmelse kan give anledning til tvivl, om sammenlægningen også skal gælde virksomheder i virksomhedsordningen, som drives af personens nærtstående, idet der i bestemmelsens sidste led alene tales om en eller flere personligt drevne virksomheder, som aktionæren driver i virksomhedsordningen.
Ordlyden kan endvidere give anledning til tvivl i det tilfælde, hvor personkredsen udelukkende driver personlig virksomhed i virksomhedsordningen.
 Det foreslås derfor, at det tydeliggøres, at sammenlægningen skal gælde alle selskaber, som den i ligningslovens § 16 H, stk. 6, anførte kreds af personer i fællesskab anses at kontrollere, og personligt drevne virksomheder i virksomhedsordningen, som drives af denne personkreds.
Til nr. 2 Udbetaling af skattekreditter indgår teknisk set ikke i årsopgørelsen, og beløbet udgør derfor ikke overskydende skat.
Forbuddet i f. eks. kildeskattelovens § 62, stk. 5, mod overdragelse af krav på overskydende skat omfatter således ikke udbetaling af skattekreditter.
Det manglende forbud mod overdragelse af fremtidige krav på udbetaling af skattekreditter er for så vidt i overensstemmelse med formålet med skattekreditter, der netop skal forbedre likviditeten for virksomheder med forsknings- og udviklingsaktiviteter, som endnu ikke er blevet indtægtsgivende.
Da skattekreditter først udbetales, i året efter at udgifterne til forskning og udvikling er afholdt, kan en overdragelse af skattekreditten til sikkerhed for f. eks. et banklån bidrage til forbedring af likviditeten i virksomhedens helt tidlige startfase.
Overdragelse af fremtidige krav på udbetaling af skattekredit vil dog i vidt omfang afskære SKAT fra at modregne restancer af skatter og afgifter, som er opstået mod virksomheden, efter at SKAT har modtaget underretning om overdragelsen.
Dette kan give meget uhensigtsmæssige resultater.
Som eksempel kan nævnes den situation, hvor virksomhedens udgifter til forskning og udvikling hovedsagelig består af lønudgifter.
Hvis virksomheden giver transport i fremtidige skattekreditter og samtidig undlader at afregne indeholdt A-skat i de efterfølgende lønudbetalingerne til medarbejderne, vil SKAT ikke kunne modregne A-skatterestancen ved udbetaling af skattekreditten.
Hvis virksomheden efterfølgende går konkurs, vil både skattekreditten og A-skatten i praksis være tabt.
For at imødegå dette er det ikke nødvendigt at indføre et generelt forbud mod overdragelse af skattekreditter.
Formålet med skattekreditterne taler for, at muligheden for overdragelse af skattekreditter opretholdes, men dog med forbehold for SKATs modregningsret.
Det foreslås derfor, at SKAT før udbetaling af skattekreditter modregner virksomhedens restancer af skatter og afgifter med påløbne morarenter.
Herved sikres skattekreditten som grundlag for kreditgivning, samtidig med at SKATs inddrivelsesmuligheder ikke forringes.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Karsten Lauritzen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
