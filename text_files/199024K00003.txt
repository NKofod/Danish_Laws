Nr BTL 3 Betænkning over Forslag til lov om ændring af realkreditlov og lov om  

 stempelafgift m.v. (Foranstaltninger til imødegåelse af tvangsauktioner samt  

 stimulering af omsætningen af ejerboliger)   

 Nr L 3 1990-91, 2. samling Afgivet af Boligudvalget Afgivet: 19901228 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret dels skriftligt, dels i samråd.
Nogle af disse spørgsmål og ministerens besvarelse heraf er optrykt som bilag til betænkningen.
 Endvidere har udvalget modtaget en mundtlig og skriftlig henvendelse fra  

 Realkreditrådet.
 Boligministeren har over for udvalget givet tilsagn om, at han vil give  

 Boligudvalget en redegørelse for lovens virkninger pr. 1. april 1991.
Boligudvalget har noteret sig boligministerens tilsagn om, at regeringen  

 straks i det nye år vil fremsætte lovforslag om stempelafgiftsfritagelse ved  

 skift af realkreditinstitut.
Udvalget lægger vægt på, at lovforslaget fremmes  

 mest muligt.
 Da Boligudvalget nu for tredje gang har behandlet lovforslag fra  

 regeringen om midlertidig fritagelse for betaling af stempelafgift, opfordrer  

 et flertal (Socialdemokratiets, Socialistisk Folkepartis, Fremskridtspartiets  

 og Centrum-Demokraternes medlemmer af udvalget) regeringen til hurtigst  

 muligt at fremsætte lovforslag i Folketinget om langsigtede initiativer til  

 begrænsning af antallet af tvangsauktioner og følgevirkningerne af disse.  

 Lovforslagene skal fremsættes så betids, at de vil kunne bringes til 3.  

 behandling inden udløbet af stempelafgiftsfritagelsesperioden.
 Herefter indstiller et flertal (Det Konservative Folkepartis,  

 Venstres, Fremskridtspartiets, Centrum-Demokraternes, Det Radikale Venstres  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal inden for flertallet (Fremskridtspartiets medlem af  

 udvalget) ønsker at udtale følgende:
 Fremskridtspartiet finder det uacceptabelt, at regeringen ikke for længst  

 har fremsat forslag om langsigtede og permanente løsninger af boligejernes  

 alvorlige økonomiske problemer.
 Fremskridtspartiet ønsker forslag, der giver lavere boligudgifter og  

 tillid til, at økonomiske beregninger ikke hele tiden kuldkastes af  

 regeringsindgreb.
 Fremskridtspartiet ønsker en reduktion af lejeværdien og en opregulering  

 af standardfradrag også for ejerlejligheder.
 Fremskridtspartiet ønsker garanti for, at fradragsretten for renter ikke  

 yderligere begrænses.
 Et andet mindretal inden for flertallet (Det Radikale Venstres medlem af  

 udvalget) ønsker at udtale:
 Mindretallet har med tilfredshed noteret sig boligministerens løfte om at  

 give udvalget en redegørelse for lovens virkninger pr. 1. april 1991. Dette  

 giver regeringen og Folketinget mulighed for på et tidligt tidspunkt at  

 vurdere, om de fornyede midlertidige foranstaltninger afhjælper den generelle  

 afmatning på ejerboligmarkedet og problemerne for tvangsauktionstruede  

 boligejere, således at en fjerde - og yderligere - forlængelse af den  

 midlertidige lovgivning ved udløbet den 30. juni 1991 kan undgås.
Mindretallet har under udvalgsarbejdet søgt oplysninger, der kan  

 sandsynliggøre, at den foreslåede stempelfrihed i det første halvår af 1991  

 indebærer et provenutab af størrelsesordenen 600 mio. kr. således som nævnt i  

 ministerens fremsættelsestale.
De modtagne svar har imidlertid ikke indeholdt  

 oplysninger, som kan uddybe bemærkningerne til lovforslaget, og det må derfor  

 tages til efterretning, at der for ejerboliger »savnes holdepunkter for  

 at vurdere omsætningsniveauet i de første 6 måneder af 1991«, jf.  

 lovforslagets almindelige bemærkninger.
På den baggrund må mindretallet konstatere, at der helt savnes grundlag  

 for at fastlægge det forventelige provenutab afledt af lovforslaget og dermed  

 også for størrelsen af den fornødne kompenserende finansiering.
Selv om  

 mindretallet principielt deler regeringens forventning om, at »de  

 partier, der er parate til at gennemføre forlængelsen, også vil bidrage til  

 at finde den nødvendige finansiering på finansloven for 1991«, kan  

 mindretallet derfor på det foreliggende grundlag kun påtage sig et  

 uspecificeret ansvar - svarende til et beløb mellem 0 og 600 mio. kr.
Et mindretal (Socialdemokratiets medlemmer af udvalget) indstiller  

 lovforslaget til vedtagelse med de af mindretallet stillede  

 ændringsforslag.
Mindretallet udtaler i øvrigt:
 Socialdemokratiet har i en række behandlinger af forslag til imødegåelse  

 af det store antal tvangsauktioner gjort rede for sit syn på de nødvendige  

 initiativer.
 Mindretallet har fremsat henholdsvis støttet en række konkrete forslag  

 omhandlende bl.a. omfinansieringsordning, akkordordning, forenkling af  

 tvangsauktionsregler, overgang til udlejning til beboeren, midlertidig  

 stempelafgiftsfritagelse, lånetidsforlængelse og vurdering af ejendomsmægler-  

 og advokatsalærer.
Endvidere har Socialdemokratiet lagt afgørende vægt på, at rentefradrag  

 som følge af fastforrentede lån i egen bolig optaget forud for eventuelt  

 kommende ændringer i rentefradragsretten bevarer deres fradragsværdi.
Dette  

 synspunkt har ikke vundet genklang hos hverken den tidligere KVR-regering  

 eller den nuværende KV-regering.
Før boligkøberne får en sådan garanti for  

 behandlingen af rentefradraget, vil der kunne spores en stor usikkerhed på  

 boligmarkedet.
Endelig har Socialdemokratiet med oplægget »Gang i 90'erne«  

 peget på de nødvendige initiativer, der skal iværksættes for at få Danmarks  

 beskæftigelse og økonomi bragt i en gunstig udvikling.
En øget  

 beskæftigelsesmæssig og økonomisk aktivitet vil bane vejen for en kraftig  

 nedgang i antallet af tvangsauktioner ved at skabe tryghed og økonomisk  

 stabilitet i den enkelte familie.
Regeringens besværgende svar har været  

 forslag om store ufinansierede skattelettelser.
 Regeringen har ved at undlade at pege på en finansiering af sit lovforslag  

 trods opfordringer hertil på ny bevist sin manglende evne eller vilje til at  

 skabe sammenhæng i den økonomiske politik.
Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Mindretallet vil redegøre for sin stilling til de  

 under nr. 2 og 3 stillede ændringsforslag ved 2. behandling.
Mindretallet kan  

 støtte forlængelsen af lovgivningen om tvangsauktionstruede boligejere samt  

 permanentgørelsen af 30-årige ejerskiftelån.
Mindretallet vender sig derimod  

 kraftigt imod stempelafgiftsfritagelsen.
Stempelafgiftsfritagelsen hjælper på  

 ingen måde de boligejere, som økonomisk er i klemme.
Den giver i stedet et  

 generelt subsidium til ejerboligsektoren, som i betragtning af provenutabets  

 størrelse er helt uansvarligt.
Socialistisk Folkeparti har derfor stillet ændringsforslag om, at § 4  

 udgår.
Vedtages dette ændringsforslag ikke, vil Socialistisk Folkeparti  

 stemme imod det samlede lovforslag.
Ændringsforslag Til § 4 Af et mindretal (SF):
 1) Paragraffen udgår.
 Af et mindretal (S):
 2) Nr. 1 affattes således:
»1. I § 34 a, stk. 1, 1. pkt., ændres »31.  

 december 1990« til: »31. marts 1991«.' 3) Nr. 2 affattes således:
»2. I § 34 a, stk. 1, 2. pkt., ændres »28. januar  

 1991« til: »29. april 1991«.' Bemærkninger Til nr. 1 Stempelafgiftsfritagelsen hjælper på ingen måde de tvangsauktionstruede  

 boligejere og er i betragtning af provenutabets størrelse en uansvarlig måde  

 at disponere over statens midler på.
Det foreslås derfor, at § 4 udgår.
Til nr. 2 Socialdemokratiet meddelte på et tidligt tidspunkt i valgkampen, at det  

 grundet valget ville være både sagligt og hensigtsmæssigt, om Folketinget i  

 forhold til boligpakken bevilgede sig den arbejdstid, der gik tabt ved  

 valgets udskrivelse, således at der ville være den fornødne tid til at få  

 behandlet mere målrettede løsninger.
Socialdemokratiet skønner, at den nødvendige tid er tre måneder på  

 baggrund af de efterhånden mange drøftelser om problemerne med de for mange  

 tvangsauktioner.
Den omkostning, der følger af en forlængelse af loven med de  

 nævnte tre måneder, kan med henvisning til boligministerens oplysninger  

 skønnes at være ca. 300 mio. kr.
Dette engangsbeløb er Socialdemokratiet  

 indstillet på at finansiere.
Socialdemokratiet har i beslutningsforslag nr.
B  

 28 om reallønssikring gennem lettelser til børnefamilier og lettelser for  

 mellem- og lavindkomstgrupper samt styrkelse af virksomhedernes  

 konkurrenceevne fremsat i folketingsåret 1990-91 (1. samling) sideløbende med  

 et forslag fra regeringen foreslået en ændret kredittid for cigaretafgifter.  

 En gennemførelse af et sådant forslag skønnes at give en engangsindtægt på  

 ca. 500 mio. kr.
Denne pulje reserveres foreløbig til dækning af det skønnede  

 provenutab.
Efter forløbet af perioden kan et eventuelt restprovenu anvendes  

 til andre formål.
Regeringens forslag om en stempelafgiftsfritagelse i en periode på 6  

 måneder anses ikke for nødvendigt til færdiggørelsen af arbejdet med en mere  

 langsigtet og målrettet indsats mod de mange tvangsauktioner.
Provenutabet,  

 der af regeringen skønnes at være ca. 600 mio. kr., er ikke foreslået  

 inddækket af regeringen i nærværende lovforslag, hvilket ikke er acceptabelt  

 eller forsvarligt.
Til nr. 3 Ændringsforslaget er en konsekvens af ændringsforslag nr. 2.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Sonja Albrink (CD) Pernille Sams (KF) Aagaard (KF) Eva  

 Møller (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes svar herpå Spørgsmål 5:
»Der ønskes en redegørelse for regeringens udspil i perioden  

 1987-1990 omhandlende rentefradragsretten.« Svar:
I KVR-regeringens økonomiske oplæg »Planen« fra maj 1989 indgik  

 i forbindelse med en kraftig sænkning af marginalskatterne overvejelser om at  

 nedsætte kapitalindkomstbeskatningen til ca. 40 pct., hvorved også den  

 skattemæssige værdi af nettorenteudgifter ville blive tilsvarende sænket (med  

 en overgangsordning). Dette element fandtes ikke i KVR-regeringens senere  

 forligsudspil »Økonomisk reform« fra oktober 1989, hvor  

 skattelettelserne imidlertid bl.a. finansieredes ved sikringsbidrag, som  

 samlet ville indebære en beskeden reduktion af skatteværdien af alle  

 ligningsmæssige fradrag.
I KVR-regeringens udspil fra efteråret 1900 er der  

 ikke sådanne elementer.
 Det bemærkes, at forbrugsrenteafgiften fra kartoffelkuren i 1986 først  

 blev lempet og siden ophævet, så den kun fik virkning for 1987.
KV-regeringens holdning er, at rentefradragets skattemæssige værdi ikke må  

 udhules hverken for nuværende eller kommende boligejere.
Rentefradragets  

 skatteværdi skal som hidtil svare til den proportionale skattesats for  

 personlig indkomst.
 Spørgsmål 6:
 »Hvilke mål har regeringen sat sig for hvert af tre følgende  

 initiativer:
 a. stempelafgiftsfritagelsen.
 b. 30-års-finansieringen.
c. tvangsauktionsordningen, og hvorledes kan det opgøres, hvorvidt disse mål er nået?» Svar:
Regeringens mål med stempelafgiftsfritagelsen og adgangen til at yde  

 30-årige ejerskiftelån er at stimulere boligmarkedet, således at det bliver  

 lettere for boligejere at sælge deres hus.
Om dette mål er nået, opgøres ved  

 udviklingen i antallet af handler.
Regeringens mål med tvangsauktionsordningen er at gøre det muligt for  

 boligejere at blive boende i deres ejerbolig, således at færre ejerboliger  

 går på tvangsauktion.
Om dette mål er nået, opgøres ved udviklingen i antal  

 tvangsauktioner.
 Der henvises i øvrigt til besvarelsen af spørgsmål 14.
 Spørgsmål 7:
»Hvilke påvirkninger af den private forbrugsmulighed forventes at  

 følge af den permanente adgang til 30-års-belåning?» Spørgsmål 8:
»Der ønskes en generel vurdering af de samlede samfundsøkonomiske  

 virkninger af den permanente adgang til 30-års-finansiering.« Svar:
Den permanente adgang til 30-års-belåning ved ejerskifte vil påvirke  

 udviklingen i det private forbrug og via dette betalingsbalanceudviklingen.  

 De to sæt virkninger vil være knyttet tæt sammen, hvorfor spørgsmålene 7 og 8  

 besvares under eet.
Besvarelsen sker på baggrund af oplysninger og  

 vurderinger indhentet i Økonomiministeriet.
Løbetidsforlængelse bevirker lavere begyndelsesafdrag på nyoptagne  

 realkreditlån på et omsat hus, givet uændret ejendomspris.
Ved det nuværende  

 renteniveau er første års bruttoydelse på et 30-årigt mixlån 10 pct. lavere  

 end på et 20-årigt.
Nettoydelsen - dvs. ydelsen efter skat - er 15 pct.  

 lavere.
Denne reduktion af begyndelsesydelsen vil - alt afhængigt af forholdene på  

 markedet - kunne indebære hurtigere omsætning og/eller højere ejendomspriser.  

 I alle tilfælde vil resultatet kunne blive en reduktion af opsparingen i de  

 kommende år og en belastning af betalingsbalancen.
Lavere løbende ydelser på  

 lånene frigør likviditet hos køber, der kan indebære forøget forbrug,  

 hvorimod der næppe er tilsvarende modsatrettede reaktioner på  

 långiver-(obligationskøber-)siden.
Højere ejendomspriser vil erfaringsmæssigt  

 ligeledes i et vist omfang resultere i øget forbrugstilbøjelighed ud af den  

 løbende indkomst.
Det er imidlertid vanskeligt at give en mere præcis  

 kvantitativ vurdeing heraf.
Hidtil er løbetidsforlængelsen blevet udnyttet for ca. 60 pct. af  

 lånebeløbene.
Når løbetidsforlængelsen ikke udnyttes i alle tilfælde, skyldes  

 det, at det ikke er alle købere, der har likviditetsproblemer.
Under forudsætning af, at den hidtil konstaterede udnyttelsesgrad fortsat  

 vil gælde ved en eventuel videreførelse af ordningen, vil de samlede årlige  

 begyndelsesydelser på omsatte ejerboliger (givet en bestemt pris) mindskes  

 med knap 200 mio. kr. for hvert år, løbetidsforlængelsen udstrækkes.
Med den  

 anvendte forudsætning om 60 pct.'s faktisk udnyttelse af ordningen er det  

 sandsynligt, at stort set hele afdragsreduktionen vil resultere i øget privat  

 forbrug, fordi de 30-årige lån netop vil blive udnyttet i de tilfælde, hvor  

 køber er i en stram likviditetssituation.
Den årlige betalingsbalancebelastning stammende fra afdragsreduktionerne  

 vil hermed kunne være knap 100 mio. kr. for det første fulde år, forlængelsen  

 er i kraft, ca. 200 mio. kr. for det næste, 300 mio. kr. for det næste osv.  

 Forøgelsen af den årlige betalingsbalanceforringelse vil fortsætte gennem  

 tiden - dog efterhånden i aftagende takt - helt frem til omkring tyve år  

 efter, at løbetidsforlængelsen indføres.
Ved vurdering af den længeresigtede  

 betalingsbalancebelastning spiller det en rolle, at de foregående års  

 forringelser skal forrentes (idet rentebetalingerne på udlandsgælden er  

 større end debitors rente efter skat).
 Spørgsmål 10:
»Har ministeren supplerende statistiske oplysninger vedrørende det  

 skønnede provenutab ved stempelafgiftsfritagelsen - ud over dem, der fremgår  

 af bemærkningerne til lovforslaget?» Svar:
Der foreligger ikke supplerende statistiske oplysninger vedrørende det  

 skønnede provenutab ved stempelafgiftsfritagelsen.
Opgørelser vedrørende  

 ejendomsomsætningen i 1990 giver således ikke mulighed for et bedre skøn.
 Spørgsmål 14:
»Tallene i redegørelsen »Vurdering af boligpakken« af 26.  

 oktober 1990 bedes ajourført (med tallene for 3. kvartal 1990).' Svar:
De seneste tal for omsætningen af ejerboliger viser en markant stigning i  

 antallet af salg.
Der blev i 3. kvartal 1990 handlet godt 15.000 ejerboliger  

 (enfamilieshuse og ejerlejligheder) mod 11.300 i samme kvartal 1989.  

 Omsætningen ligger således mere end en tredjedel højere end sidste år.
 Ligeledes kan det konstateres, at hvor omsætningen de to foregående år  

 viste et sæsonmæssigt fald fra 2. til 3. kvartal på henholdsvis 20 pct.  

 (1988) og 45 pct. (1989), så ligger omsætningen i 3. kvartal 1990 på samme  

 niveau som i 2. kvartal 1990.
Samtidig med konstateringen af, at der nu for alvor er kommet gang i  

 ejendomsomsætningen, viser de seneste tal, at ejendomspriserne fortsat er  

 vigende.
Den stigende omsætning har således indtil videre ikke resulteret i  

 stigende ejendomspriser.
 De seneste opgørelser vedrørende ejerskiftelån ydet af  

 realkreditinstitutterne viser nu, at halvdelen af alle ejerskiftelån nu ydes  

 som 30-årige lån, og det kan konstateres, at disse lån bliver mere og mere  

 populære.
 For månederne juni 1990-november 1990 - den periode, hvor den forbedrede  

 tvangsauktionslov har været gældende - er der samlet sket et mindre fald i  

 antallet af tvangsauktioner sammenholdt med samme periode i fjor.
 Dette fald er dog ikke tilstrækkeligt til at opveje, at det samlede antal  

 tvangsauktioner i 1990 formodentlig vil ligge en smule højere end i 1989.
Den seneste udvikling tyder dog på, at tvangsauktionerne har toppet,  

 hvilket til en vis grad må tilskrives den kombinerede udvikling af  

 tvangsauktionsloven, de øvrige elementer i boligpakken samt institutternes  

 forstærkede debitorpleje.
Dette har indtil videre bevirket, at i medfør af  

 tvangsauktionsloven har foreløbig ca. 625 tvangsauktionstruede ejendomme  

 undgået tvangsauktion.
Frem til udgangen medio december var der yderligere  

 udsendt godt 325 lånetilbud.
 Det må fortsat konstateres, at interessen for ombytning af 20-årige mixlån  

 til 30-årige mixlån fortsat er begrænset.
 Ved udgangen af oktober var der således i alt afgivet 800 lånetilbud og  

 udbetalt godt 450 ombytningslån.
 Spørgsmål 15:
»Hvilke forhold kan siges at kendetegne et normaliseret  

 ejerboligmarked?» Svar:
 Der findes ikke nogen entydig definition på et »normaliseret«  

 ejerboligmarked og derfor heller ikke nogen klar beskrivelse af de forhold,  

 der ville kendetegne et sådant.
De forhold, der i særlig grad afspejler uligevægte på ejerboligmarkedet,  

 relaterer sig f.eks. til niveauet for tvangsauktioner og  

 »liggetidernes« længde (dvs. hvor lang tid der går fra en ejendom  

 udbydes til salg og til dette faktisk sker). Jo flere tvangsauktioner (og  

 andre former for ikke markedsmæssige salg) og jo længere liggetider, jo  

 længere vil man sige, at markedet har fjernet sig fra den tilstand, som kan  

 karakteriseres som normal.
På samme måde kan perioder med kraftige  

 prisændringer betegnes som unormale.
 Der skal dog erindres om, at et vist niveau for tvangsauktioner og for den  

 gennemsnitlige liggetid samt for prissvingninger også vil forekomme på et  

 normalt (dvs. velfungerende) ejerboligmarked.
 Spørgsmål 23:
»Vil ministeren overveje at stille ændringsforslag om  

 stempelfritagelse ved skift af realkreditinstitut? I benægtende fald vil  

 ministeren yde udvalget teknisk bistand hertil?» Svar:
 Forslaget om stempelfritagelse ved skift af realkreditinstitut blev i  

 sidste folketingssamling fremsat som L 57 af den daværende KVR-regering.
 Dette forslag har for så vidt ingen sammenhæng med reglerne i nærværende  

 lovforslag, L 3, og regeringen har derfor ikke overvejelser om at fremsætte  

 reglerne i L 57 som ændringsforslag til nærværende lovforslag.
 Regeringen agter imidlertid straks i begyndelsen af 1991 at fremsætte  

 lovforslag om stempelfrihed ved skift af realkreditinstitut svarende til  

 reglerne i L 57.
 Eventuel teknisk bistand til udformning af et ændringsforslag er på denne  

 baggrund næppe påkrævet.
 Spørgsmål 24:
»Er ministeren indstillet på at indlede forhandlinger med  

 Folketingets partier om finansieringen, forinden lovforslaget vedtages?» Svar:
 Da finansieringen hænger sammen med den samlede forhandling om  

 finansloven, har regeringen indbudgetteret udgiften ved forslaget på  

 finanslovforslaget for 1991. Regeringen forudsætter, at de partier, der kan  

 stemme for forslaget, også vil være villige til at medvirke til den fornødne  

 finansiering.
