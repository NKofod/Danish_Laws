Bekendtgørelse om ændring af bekendtgørelse om forsøg på beskæftigelses- og sygedagpengeområdet § 1 I bekendtgørelse nr. 1542 af 16. december 2013 om forsøg på beskæftigelses- og sygedagpengeområdet, som ændret ved bekendtgørelse nr. 21 af 13. januar 2014 og bekendtgørelse nr. 161 af 21. februar 2014, foretages følgende ændring:
 1. Efter § 9 a indsættes før overskriften før § 10:
»Digital booking af og indkaldelse til jobsamtale § 9 b.
Beskæftigelsesministeren har givet tilladelse til, at jobcentrene i København Kommune, Gentofte Kommune og Næstved Kommune gennemfører forsøg, hvorefter:
 1) Jobcenteret kan tilbyde personer, der er omfattet af § 2, nr. 1, i lov om en aktiv beskæftigelsesindsats, mulighed for digitalt via Jobnet selv at booke jobsamtaler, jf. lovens § 16. Når en ledig selv har booket sig til en jobsamtale, sidestilles den lediges booking med en indkaldelse fra jobcenteret.
2) Jobcenteret kan gøre indkaldelse til jobsamtale, jf. § 16 i lov om en aktiv beskæftigelsesindsats, for personer, der er omfattet af lovens § 2, nr. 1, tilgængelig digitalt via Jobnet.
Jobcenteret skal skriftligt og personligt meddele de omfattede personer, at fremtidige indkaldelser til jobsamtaler vil ske via Jobnet.
En person har herefter pligt til at gøre sig bekendt med og kvittere for indkaldelsen digitalt på Jobnet.
Stk. 2. Når jobcenteret i henhold til stk. 1, nr. 2, har indkaldt personen til en jobsamtale digitalt, kan samtalen tidligst afholdes 8 dage efter, at den digitale indkaldelse er gjort tilgængelig for personen på Jobnet.
Møder, der er indkaldt til ved brev, kan dog afholdes på et tidligere tidspunkt.
 Stk. 3. En indkaldelse efter stk. 1, nr. 2, anses for afgivet skriftligt, når den er gjort tilgængeligt på Jobnet.
 Stk. 4. Forsøgstilladelsen indebærer en fravigelse af § 10 a, stk. 2, i lov om en aktiv beskæftigelsesindsats, hvorefter beskæftigelsesministeren kan fastsætte regler om, at alle jobcentre kan indkalde til jobsamtaler digitalt.
Stk. 5. Forsøgsperioden løber fra den 5. marts 2014 til den 31. december 2014.« § 2 Bekendtgørelsen træder i kraft den 5. marts 2014.
