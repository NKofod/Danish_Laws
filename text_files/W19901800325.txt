 Uforrentede obligationer, udstedt af Nordiska Investeringsbanken i  

 1981 og med løbetid 5 år, var af en klager købt i 1982 og solgt i 1984. Der  

 fandtes ikke i 1984 at være lovhjemmel eller retspraksis for, at  

 kursgevinsterne ved salg før kursgevinstlovens ikrafttræden kunne beskattes,  

 idet der hverken var tale om næring eller spekulation.
Landsretssagfører A klagede for indkomståret 1984 over, at  

 amtsligningsrådet i henhold til statsskattelovens § 4 havde anset ham for  

 indkomstskattepligtig af kursavancer indvundne ved salg af uforrentede  

 obligationer.
Klagerens selvangivne indkomst var herefter forhøjet med hhv.  

 470.799 kr. og 207.052 kr. eller i alt 677.851 kr.
 Det fremgik af de tilvejebragte oplysninger, at klageren i juni 1982 af en  

 sparekasse havde købt nom. 225.000 dollars 0% obligationer for 118.687,50  

 dollars eller 992.346,19 kr. (kurs 836,10). Disse obligationer var solgt i  

 juni 1984 for 165.937,50 dollars eller 1.653.401,25 kr. (kurs 996,40).
 Endvidere havde klageren i september 1982 - ligeledes af sparekassen -  

 købt nom. 100.000 dollars 0% obligationer for 57.750 dollars eller 505.918,88  

 kr. (kurs 876,05). Disse obligationer var solgt i oktober 1984 for 76.250  

 dollars eller 853.390 kr. (kurs 1.119,20).
 Obligationerne, der ikke var rentebærende, var udstedt af Nordiska  

 Investeringsbanken i december 1981 og havde en løbetid på 5 år.
 Amtsligningsrådet havde ved ansættelsen fundet, at kursgevinsterne ved  

 salgene måtte anses for vederlag for at stille kapital til rådighed, og  

 derfor kunne sammenlignes med en egentlig forrentning af obligationerne Der  

 var i denne forbindelse henvist til Skattedepartementets udtalelse, j.nr.  

 520-4361-344 og 349 samt UfR 1950.7H (Scharling-dommen). Amtsligningsrådet  

 havde ved beregningen af kursgevinsterne anvendt valutakurserne på  

 afhændelsestidspunktet, idet det havde været amtsligningsrådets opfattelse,  

 at der ved anvendelsen af denne beregningsmetode ikke var foretaget  

 beskatning af skattefri valutakursgevinster.
 Klagerens advokat påstod principalt den af amtsligningsrådet foretagne  

 ansættelse for 1984 nedsat i overensstemmelse med den selvangivne indkomst.  

 Subsidiært påstod advokaten den af amtsligningsrådet foretagne ansættelse  

 nedsat med 120.724 kr., svarende til valutakursgevinsten, samt i øvrigt en  

 skønsmæssig nedsættelse af forhøjelsen for så vidt angik børskursstigningen.
Told- og Skattestyrelsen havde over for Landsskatteretten erklæret sig  

 enig i advokatens subsidiære påstand for så vidt angik valutakursgevinsten,  

 dvs. nedsættelse med 120.724 kr.
Til støtte for sin principale påstand  

 anførte advokaten bl.a., at de omhandlede kursgevinster ikke kunne anses for  

 skattepligtige for klageren, idet han ikke faldt ind under nogen af de  

 kategorier, der efter den dagældende lovgivning og praksis var skattepligtige  

 af kursavancer.
Klageren drev ikke erhvervsmæssig handel med værdipapirer og  

 var ej heller omfattet af ligningslovens § 4. Hertil kom, at de i sagen  

 omhandlede salg af obligationer heller ikke faldt ind under det i praksis  

 fastslåede spekulationsbegreb.
Advokaten henviste herved til Højesteretsdom af 18. juni 1976, UfR  

 1976.658H, Odense Stålskibsværft A/S.
Heri var det fastslået, at selskabet  

 for betydelige udlån til underkurs og med kort løbetid samt til en rente  

 under markedsrenten ikke - for så vidt angik kursgevinsterne - var omfattet  

 af statsskattelovens § 4. Højesteret havde fundet, at selskabet ikke ved de  

 omhandlede udlån havde udøvet en næringsvirksomhed, der efter  

 statsskattelovens § 4 sammenholdt med § 5 medførte pligt til at svare  

 indkomstskat af de ved indfrielsen af obligationerne opnåede kursgevinster.  

 Advokaten henviste til det under sagens behandling i Højesteret fremlagte  

 notat, som den 2. oktober 1962 var afgivet af Finansministeriets departement  

 til Skattedepartementet.
Af dette notat fremgik det, at »skattefordelen  

 for långiver er større, jo lavere nominel rente man vælger.
I og for sig er  

 der ikke noget i vejen for, at et lån kan gøres nominelt rentefrit, således  

 at långivers fulde renteindtægt kommer til at optræde i form af skattefri  

 kursavance.
Man har intet middel til at hindre lån på sådanne vilkår«.  

 Notatet mundede ud i et forslag om, at skattelovgivningen blev ændret på  

 nærmere angiven måde med det formål at tilvejebringe mulighed for beskatning  

 af de omhandlede kursgevinster.
Det bemærkedes, at notatet ikke gav anledning  

 til foranstaltninger fra Skattedepartementets side.
Det var advokatens  

 opfattelse, at notatet var udtryk for myndighedernes opfattelse af gældende  

 ret, og at der ikke - indtil klageren i nærværende sag i 1984 havde solgt  

 sine obligationer - var sket nogen ændringer i lovgivningen og praksis på  

 dette område.
Advokaten henviste endvidere til Skattelovrådets betænkning om  

 kursgevinster og kurstab nr. 1050/1985, hvor det - for så vidt angik  

 uforrentede obligationer - konstateredes, at praksis så vidt sås ikke konkret  

 havde taget stilling til, om kursgevinster på sådanne obligationer var  

 skattepligtige.
Som svar på en generel forespørgsel fra et pengeinstitut  

 havde Skattedepartementet udtalt, at kursgevinster på uforrentede  

 obligationer skulle medregnes ved opgørelsen af den skattepligtige indkomst.  

 Skattelovrådet fandt det rimeligt at overveje, om der ikke burde indføres en  

 direkte og klar hjemmel til at beskatte alle gevinster, der blev opnået ved  

 uforrentede udlån eller ved køb til underkurs af uforrentede fordringer.
Advokaten henviste tillige til kursgevinstloven § 10, stk. 3, hvoraf  

 fremgik, at ikrafttrædelsesbestemmelsen medførte, at gevinster, der var  

 realiseret før den 1. januar 1986, ikke skulle medregnes ved  

 indkomstopgørelsen efter kursgevinstordningen.
Dette gjaldt dog ikke de  

 uforrentede børsnoterede obligationer.
I bemærkningerne til lovforslaget var  

 det anført, at gevinster på sådanne fordringer skulle beskattes i  

 overensstemmelse med gældende praksis, uanset hvornår de var erhvervet.  

 Bemærkningerne til lovforslaget var baseret på Skattedepartementets  

 udtalelse, j.nr. 520-4361-344 og 349, der henviste til UfR  

 1950.7H(Scharling-dommen). Den pågældende dom var uden held påberåbt af  

 skattemyndighederne i sagen vedrørende Odense Stålskibsværft A/S, samt i  

 sagen TfS 1986.250H (Sønder-sagen). Disse to højesteretsdomme kunne efter  

 advokatens opfattelse tages til indtægt for, at dommen i UfR 1950.7H var uden  

 betydning for nærværende sag, hvor det drejede sig om obligationer, udbudt i  

 det åbne marked af en institution, som den danske stat havde været med til at  

 oprette og var medejer af med 22%. Advokaten henviste i denne forbindelse  

 tillige til højesteretsdommer A.
Blom-Andersens kommentarer til dommen  

 vedrørende Odense Stålskibsværft A/S, UfR 1976 B.237. Heraf fremgik, at  

 Scharling-dommen ikke kunne bruges for obligationer, men kun for korte  

 private udlån.
Endvidere kunne Blom-Andersens artikel tages til indtægt for,  

 at statsskattelovens § 4 ikke kunne danne grundlag for beskatning i det  

 omhandlede tilfælde, hvor der var tale om en skattefri kursstigning i  

 modsætning til Scharling-dommen, hvor der var tale om udlånsprovision.
I Skattedepartementets udtalelse, j.nr. 520-4361-344 og 349, havde  

 departementet anført, at der med støtte i Scharling-dommen kunne ske  

 beskatning af kursgevinster på obligationer uden nominel rente, i alt fald på  

 obligationer med en vis kortere løbetid.
Obligationerne i nærværende sag  

 havde en løbetid på 5 år, hvilket var betydeligt længere end de korte  

 statsgældspapirer og de lån, der var omtalt i sagen Odense Stålskibsværft  

 A/S.
Endelig anførte advokaten, at obligationerne var købt i tillid til, at  

 uforrentede obligationer var skattefri.
Han henviste herved til, at de danske  

 skattemyndigheder ikke i forbindelse med markedsføring af de pågældende  

 obligationer gennem danske pengeinstitutter havde gjort opmærksom på, at  

 kursgevinsterne ville blive beskattet.
Skattemyndighederne kunne formentlig  

 ikke have været uvidende om, at pengeinstitutterne havde oplyst kunderne om,  

 at almindelig investering i disse obligationer ikke skulle beskattes af  

 kursgevinsten.
 Told- og Skattestyrelsen nedlagde over for Landsskatteretten påstand om  

 beskatning af de indvundne kursgevinster, dog med fradrag af den herved  

 indvundne valutakursgevinst, i alt 120.724 kr., i overensstemmelse med  

 advokatens subsidiære påstand.
Told- og Skattestyrelsen anførte bl.a., at de nævnte obligationer adskilte  

 sig fra sædvanlige statsobligationer og kreditforeningsobligationer.
Man  

 henviste i denne forbindelse til prospektet for Nordiska Investeringsbanken,  

 hvoraf det fremgik, at der i 1981 blev udbudt 50 mio.
US-dollars obligationer  

 til en pris af 51 3/4%, svarende til 517,5 dollars.
Der ville ikke ske nogen  

 periodisk rentebetaling, men udstedelseskursen på 51,75 medførte, at  

 investeringen afkastede ca. 14,08% årligt indtil indfrielsestidspunktet den  

 15. december 1986. Dette årlige afkast, svarende til en beregnet årlig  

 avance, var ligeledes indeholdt i obligationens »Term and  

 Conditions« artikel 6, hvor kreditorerne (obligationserhververne) - i  

 tilfælde af Nordiska Investeringsbankens misligholdelse af sine forpligtelser  

 - kunne forlange obligationerne indfriet på en sådan måde, at der skete en  

 forrentning frem til indfrielsestidspunktet med det fastsatte afkast på  

 14,08% p.a., og dermed ikke indfrielse til pari kurs, hvilket var det normale  

 ved debitors misligholdelse.
Sidstnævnte omstændighed tjente efter styrelsens opfattelse til  

 illustration af den manglende realitet bag obligationernes pålydende, da  

 kreditor herefter ikke kunne opnå fuld tilbagebetaling førend det stipulerede  

 indfrielsestidspunkt.
Dette understregede tilbagebetalingens karakter af og  

 lighed med sædvanlig vederlæggelse i form af renter for så vidt angik det  

 overskydende beløb.
På denne baggrund havde kursudviklingen på obligationerne  

 og dermed kreditors vederlag i det hele været matematisk forudberegnelig,  

 idet kursen årligt havde kunnet opskrives med 14,08%. Den eneste forskel fra  

 en egentlig rentebetaling havde således været den omstændighed, at kreditor  

 rent likviditetsmæssigt var blevet belastet af ikke at få vederlaget udbetalt  

 årligt, men først ved salg eller indfrielse.
Klagerens gevinst var således  

 ikke udtryk for, at han var indehaver af et formuegode, som steg i værdi, jf.  

 statsskattelovens § 5. Han havde investeret et beløb, som han med renters  

 rente ville få tilbagebetalt efter 6 år, i misligholdelsestilfælde før da.
Der henvistes til højesteretsdom UfR 1941.563, Nakskovhus-dommen, der  

 fortolkedes således, at der heri alene var hjemmel til beskatning af den  

 nominelle rente - dvs. fordringens pålydende rente - således at kreditor  

 alene som rente i henhold til statsskattelovens § 4, litra e, skulle  

 beskattes af det afkast, der var beregnet som en procentdel af den udlånte  

 kapital.
Der kunne således finde beskatning sted ud fra en  

 rentesurrugatbetragtning, jf. statsskattelovens § 4, litra a eller litra e.
De omhandlede kursavancer kunne tillige beskattes med henvisning til de  

 særlige regler som gælder for uforrentede obligationer.
Told~ og  

 Skattestyrelsen henviste til Skattelovrådets betænkning om kursgevinster og  

 kurstab nr. 1050/1985. Det fremgik heraf, at »hvis den aftalte direkte  

 forrentning er påfaldende lav, er der en tilsvarende formodning for, at  

 eventuelle gevinster, der tilfalder långiver i medfør af de aftalte  

 lånevilkår, er en tilsigtet effektiv forrentning, der med rimelighed kan  

 undergives beskatning«.
At der også inden kursgevinstloven var hjemmel  

 til beskatning af sådanne avancer, var fastslået i domspraksis, nemlig i  

 Scharling-dommen, UfR 1950.7H.
Her var den opnåede avance ved et lån mellem  

 to private til underkurs beskattet i medfør af statsskattelovens § 4 som  

 indkomst hos kreditor, uanset der ikke i snæver forstand var tale om en  

 rente, der kunne bringes ind under reglen i statsskattelovens § 4, litra e.
 Endvidere havde Skattedepartementet i den af advokaten citerede udtalelse  

 klart taget stilling til spørgsmålet, ligesom det fremgik af bemærkningerne  

 til kursgevinstlovens § 10, stk. 3, at der var praksis for at beskatte  

 kursgevinster på uforrentede børsnoterede obligationer.
Styrelsen henviste videre til højesteretsdom, UfR 1976.658H, Odense  

 Stålskibsværft A/S samt højesteretsdommer A.
Blom-Andersens kommentarer  

 hertil, UfR 1976 B.237. Det fremgik heraf, at sagens udfald ved Højesteret -  

 frifindelse af skibsværftet for indkomstbeskatning af opnåede kursavancer -  

 først og fremmest skyldtes den måde, på hvilket offentlige myndigheder på et  

 højt plan havde været involveret i fastsættelsen af lånevilkårene og herved  

 havde forudsat skattefrihed for kursavancerne.
Dette indicerede, at  

 Højesteret ville have statueret beskatning af avancerne, såfremt der ikke  

 havde foreligget et sådant engagement i fastsættelsen af vilkårene fra  

 Finansministeriets side.
 Endelig fandt Told- og Skattestyrelsen, at beskatning af kursavancerne  

 kunne finde sted ud fra en omgåelsesbetragtning, idet der henvistes til  

 Schannong Rasmussen-dommen samt kommentarerne hertil, TfS 1988.652, hvoraf  

 fremgik de hovedgrupper, hvor der skulle ske beskatning på grund af omgåelse.
Landsskatteretten bemærkede, at der var enighed mellem parterne om, at  

 klageren hverken kunne beskattes ud fra et nærings- eller  

 spekulationssynspunkt, jf. statsskattelovens § 5, eller med hjemmel i  

 ligningslovens § 4. Der var endvidere enighed om, at de af sagen omhandlede  

 kursavancer, som var indvundet ved salg af obligationerne, skattemæssigt  

 måtte behandles som kursavancer opnået ved indfrielse af obligationerne.  

 Endelig var der enighed om, at kursavancerne, såfremt de fandtes  

 skattepligtige, skulle beregnes med fradrag af den indvundne  

 valutakursgevinst.
Landsskatteretten kunne på alle de opregnede punkter  

 tilslutte sig parternes opfattelse.
 Landsskatteretten måtte ved afgørelsen lægge til grund, at de omhandlede  

 uforrentede obligationer var et formuegode, som var steget i værdi, hvilket  

 kunne aflæses af udviklingen i børskurserne, som vel at mærke ikke var  

 sammenfaldende med den fastsatte procentvise stigning på 14,08%, og klageren  

 rent faktisk havde realiseret denne formuestigning ved salg til børskursen.  

 Klageren havde således været indehaver af et formuegode, som steg i værdi,  

 jf. statsskattelovens § 5.
 For så vidt angik de af Told- og Skattestyrelsen omtalte særlige regler  

 for beskatning af uforrentede børsnoterede obligationer, bemærkede  

 Landsskatteretten, at der efter rettens opfattelse ved Højesterets dom af 28.  

 april 1986, Tage Sønder m.fl., var taget stilling til spørgsmålet om  

 beskatning af kursavancer som de af sagen omhandlede, når bortsås fra  

 nærings- og spekulationstilfældene samt forhold omfattet af ligningslovens §  

 4.
Højesteret havde i præmisserne tilsluttet sig Vestre Landsrets dom på  

 dette punkt.
Heri udtalte flertallet af landsrettens dommere - efter at have  

 fremhævet det i statsskattelovens § 5 a udtrykte grundprincip - at  

 formuestigninger kun var skattepligtige, hvis de var opnået ved spekulation  

 og næring (modificeret ved indførelse af ligningslovens § 4): »De  

 økonomiske dispositioner, der træffes i samfundet, bygger i vidt omfang -  

 også tilskyndet af statens egen låneoptagelse - på, hvad der på denne  

 baggrund med føje har kunnet opfattes som retstilstanden på dette område.
Det  

 behov der udover nærings- og spekulationstilfældene måtte være for i visse  

 ekstraordinære tilfælde at inddrage kursavancer under beskatning for at undgå  

 urimelige udnyttelser af systemet, må løses ad lovgivningsvejen, hvor de  

 særdeles vanskelige afgrænsningsspørgsmål, der vil opstå, kan overvejes i  

 bredere sammenhæng, end det kan ske ved domstolene i forbindelse med  

 afgørelsen af en konkret sag«.
Højesterets dommere udtalte, at som i dommen (Vestre Landsretsdom)  

 antaget, kunne gevinst ved indfrielse af obligationer efter forudsætningerne  

 i hidtidig skattelovgivning og efter retspraksis ikke i almindelighed anses  

 for skattepligtig indkomst.
Landsskatteretten fandt herefter, at man  

 ligeledes i nærværende sag måtte konstatere, at der ikke var hverken  

 lovhjemmel til eller retspraksis for at beskatte de indvundne kursavancer,  

 idet det bemærkedes, at der ikke som i Højesterets dom, 1950.7H, var tale om  

 et ganske kortvarigt, privat udlån.
Endelig måtte Landsskatteretten afvise at beskatte de omhandlede  

 kursavancer ud fra en omgåelsesbetragtning, da der var tale om udbud af  

 obligationer fra en institution, som den danske stat var medejer af.
Klageren  

 havde således ikke haft indflydelse på udformningen af indhold og vilkår af  

 de uforrentede obligationer.
 Den påklagede ansættelse blev herefter nedsat i overensstemmelse med  

 advokatens principale påstand til den selvangivne indkomst.
 LV 1989, E.5.3.
