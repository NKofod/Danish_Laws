 Nægtet tilladelse til reduktion af bonusrente for  

 realrenteafgiftspligtige kapitaler i forsikringer.
 Forsikringsselskabet K har i skrivelse af 5. februar 1988 klaget over, at  

 Finanstilsynet efter forelæggelse for Forsikringsrådet i skrivelse af 26.  

 januar 1988 har afslået at godkende reduktion af bonusrenter for  

 realrenteafgiftspligtige kapitaler for de første 12 måneder af  

 forsikringstiden, for forsikringer tegnet med eengangsindskud i perioden 30.  

 september 1985 til 31. december 1985 og over, at Finanstilsynet, ligeledes  

 efter forelæggelse for Forsikringsrådet, har afslået at godkende en  

 tilføjelse til bilaget til selskabets bonusregulativ af følgende indhold:
»For indskudstegnede forsikringer reduceres bonusrenten liniært over  

 året for at modvirke beskatningen i realrenteafgiftsloven.
Endvidere kan  

 bonusrenten i max. 12 måneder være forøget eller reduceret.
Regler herfor  

 skal særskilt godkendes af Forsikringstilsynet«.
Finanstilsynet har samtidig meddelt, at man vil være sindet at godkende en  

 tilføjelse til bilaget til selskabets bonusregulativ svarende til første og  

 tredie pkt. i den ansøgte tilføjelse, såfremt selskabet indsender ansøgning  

 herom.
Det påkærede afslag på godkendelse vedrører således andet pkt. i  

 tilføjelsen: »Endvidere kan bonusrenten i maximal 12 måneder være  

 forøget eller reduceret«.
 Sagens omstændigheder er følgende:
Den 18. september 1985 forelagde K for Forsikringstilsynet til  

 underhåndsudtalelse et andragende om forhåndsgodkendelse af en ordning om  

 omkostningstillæg i forbindelse med bonusfordeling for indskudsbetalte  

 livforsikringer for 1985 og 1986. Selskabet angav som begrundelse, dels  

 tilpasning efter virkningerne af realrenteafgift, dels at begrænse tegning af  

 indskudsbetalte livsforsikringer bl.a. for at forhindre spekulation ved  

 eengangsindskud mod selskabets gennemsnitlige renteafkast bonusrenten.  

 Herefter fremsendte selskabet den 24.september 1985 officielt et andragende  

 om forhåndsgodkendelse, men nu om reduktion af bonusrentesatsen af et nærmere  

 angivet foreløbig indhold for kapitaler, henholdsvis omfattet, henholdsvis  

 undtaget for realrenteafgift hidrørende fra indskud modtaget i perioderne  

 16.juli 1985 til 30.september 1985 og 1.oktober 1985 til 31.december 1985 med  

 forskellig reduktionssats for hver af de fire grupper.
Ansøgningen, der havde  

 samme begrundelse som skrivelsen af 18.september 1985, omfattede tillige et  

 ønske om adgang til reduktion af bonusrentesatser de første 12 måneder for  

 kapital hidrørende fra indskudsbetalte forsikringer, realrenteafgiftpligtige  

 og tegnet i 1986 med stigende reduktionssats pr. måned.
Selskabet oplyste  

 samtidig, at man ville indarbejde de ændrede bonusrentesatser i  

 bonusprognoserne, og at ændringerne tillige ville fremgå af selskabets tilbud  

 og øvrige oplysninger til kunder.
Ved et møde den 5. november 1985 i  

 Foriskringstilsynet diskuteredes selskabets andragende.
 Den 16. april 1986 fremsendte selskabet til Forsikringstilsynet ansøgning  

 om godkendelse af ordinær bonusfordeling for regnskabsåret 1985. Ansøgningen  

 indeholdt bl.a. en bonusrentereduktion for de første 12 måneder af  

 forsikringstiden for alle forsikringer betalt med eengangsindskud i perioden  

 16. juli 1985 til 30. september 1985 og 1. oktober 1985 til 31. december  

 1985.
Da ansøgningen ikke indeholdt dokumentation for de nævnte reduktioner,  

 anmodede Forsikringstilsynet (nu: Finanstilsynet) i skrivelse af 29. maj 1986  

 under henvisning bl.a. til »vejledning af 7. februar 1986 vedrørende  

 procedure for og behandling af ansøgning om godkendelse af almindelige  

 forsikringsbetingelser og teknisk grundlag m.v. i henhold til lov om  

 forsikringsvirksomhed § 30, jf. § 33« selskabet om at indsende en  

 redegørelse indeholdende regneeksempler, formelapparat for hensigten med og  

 virkningen af det ansøgte system.
Den 12. juni 1986 fremsendte selskabet et  

 notat vedrørende de overvejelser, selskabet havde gjort i forbindelse med  

 fastsættelsen af bonussatser i henhold til andragende af 16. april 1986.
I skrivelse af 3. juli 1986 godkendte Finanstilsynet den ordinære  

 bonusfordeling i andragendet af 16. april 1986 med undtagelse af den ovenfor  

 omtalte bonusrentereduktion, jf. lov om forsikringsvirksomhed § 33. Tilsynet  

 bemærkede endvidere i skrivelse af 3. juli 1986 vedrørende det ansøgte system  

 til reduktion af bonusrentesatser for indskudsbetalte forsikringer, at  

 notatets (12.6.1986) tekniske overvejelser ikke dokumenterede de ansøgte  

 satser og tilføjede, at det var tilsynets opfattelse, at selskabets ønske om  

 at anvende nyplaceringsrenteteknik på visse forsikringer var vanskeligt  

 foreneligt med selskabets bonusregulativ, baseret på  

 gennemsnitsrentepricippet.
Finanstilsynet, der samtidig oplyste, at den  

 pågældende del af ansøgningen ville blive forelagt for Forsikringsrådet på  

 grund af dens principielle karakter, anmodede påny selskabet om dokumentation  

 og om mere principielt at redegøre for konsekvenserne af samtidig at anvende  

 nyplaceringsrenteprincip og gennemsnitsrenteprincip, herunder om hvilke  

 kriterier der ville kunne anvendes ved afgørelse af, om en delbestand skal  

 have bonus tilskrevet efter det ene eller det andet princip, om  

 periodeafgrænsning og om sammenhænget mellem valg af princip og forholdet  

 mellem selskabets gennemsnitsrente og nyplaceringsrente.
I skrivelse af 21. januar 1987 ansøgte selskabet om en tilføjelse til  

 Finanstilsynets godkendelse af 3. juli 1986 af bonusrentesatserne for 1985  

 med henblik på at neutralisere den virkning, nytegnede indskudsbetalte  

 forsikringer har på den realrenteafgift, selskabet skulle betale.
Den ansøgte  

 tilføjelse havde følgende indhold:
»Bonusrenten, som benyttes for realrenteafgiftspligtige  

 forsikringskapitaler på nytegnede forsikringer betalt mod et eengangsindskud  

 reduceres dog de første 12 måneder af forsikringstiden.
Reduktionen i  

 bonusrenten de første 12 måneder af forsikringstiden afhænger af  

 tegningsmåneden og udgør i januar 1985 0 % for forsikringer tegnet med  

 eengangsindskud.
Denne sats stiger liniært til 2,5 % for forsikringer tegnet  

 mod engangsindskud i december 1985.« I skrivelse af 11. maj 1987 godkendte Finanstilsynet i medfør af lov om  

 forsikringsvirksomhed § 33 det ansøgte.
Den 23. januar 1987 havde selskabet endvidere (påny) ansøgt om yderligere  

 reduktion i forrentningen, for at kunne modvirke den mod bonusrenten skete  

 spekulationsprægede tilgang af indskudskapitaler, således af reduktionen  

 incl. ovennævnte skulle udgøre ialt 5,9 % for realrenteafgiftpligtige  

 kapitaler de første 12 måneder af forsikringstiden for forsikringer tegnet  

 med eengangsindskud i perioden 30. september 1985 til 31. december 1985.  

 Finanstilsynet henviste i skrivelse af 11. maj 1987 i den anledning til, at  

 ansøgningen var identisk med den del af ansøgningen af 16. april 1986,  

 hvortil Finanstilsynet havde anmodet om dokumentation og en nærmere  

 principiel redegørelse omkring nyplaceringsrente og gennemsnitsrente, jf.  

 ovenfor om Finanstilsynets skrivelse af 3. juli 1986. Finanstilsynet meddelte  

 herefter afslag på ansøgningen, da dokumentation m.v. ikke var fremsendt.
I  

 skrivelse af 26. juni 1987 ansøgte selskabet påny om samme god kendelse og  

 henviste påny til den spekulationsprægede tilgang af indskudsbetalte  

 livsforsikringer i sidste halvår af 1985, som skyldtes rentefaldet, der i  

 forbindelse med rigelig likviditet i pengeinstitutterne førte til omplacering  

 af kapitaler fra disse til livforsikringsselskaberne, hvor rentefaldet ikke  

 var slået igennem på grund af gennemsnitsrenteprincippet.
Selskabet bestred,  

 at ansøgningen indebar et brud på gennemsnitsrenteprincippet, men snarere  

 indebar en beskyttelse af dette princip i forhold til pengeinstitutterne.
Den  

 2. juli 1987 afslog Finanstilsynet påny ansøgningen på grund af manglende  

 dokumentation af reduktionssatsen på 5,9 % og under henvisning til  

 uoverensstemmelsen med selskabets bonusregulativ  

 (gennemsnitsrenteprincippet).
 Som det fremgår af foranstående, havde Finanstilsynet på dette tidspunkt  

 herefter godkendt, for det første den ordinære bonusfordeling, jf. tilsynets  

 skrivelse af 3. juli 1986 som svar på selskabets ansøgning af 16. april 1986.  

 Finanstilsynet havde for det andet godkendt yderligere en reduktion i  

 bonusrenten i de første 12 måneder af forsikringstiden for  

 realrenteafgiftspligtige forsikringskapitaler betalt med eengangsindskud, med  

 henblik på at neutralisere den virkning nytegnede forsikringer har på den  

 realrenteafgift, selskabet skulle betale, jf. tilsynets skrivelse af 11. maj  

 1987 på selskabets ansøgning af 21. januar 1987 ligeledes vedrørende 1985.  

 Efter det oplyste har Finanstilsynet godkendt tilsvarende  

 bonusrentereduktioner for 1986 i skrivelse af 12. august 1987.
Finanstilsynet har i en udtalelse af 17. marts 1988 til erhvervsankenævnet  

 herom bemærket, at denne del er begrundet i den virkning, som specielt  

 indskudsbetalte forsikringer tegnet sidst på året med  

 realrenteafgiftspligtige indskud har på den realrenteafgift, selskabet skal  

 betale, da realrenteafgiftsgrundlaget (de samlede passiver) opgøres ultimo  

 året.
Selskabet skal betale fuld realrenteafgift, uafhængig af om det har  

 haft indskuddet til forrentning hele året eller blot nogle få dage i december  

 måned.
Finanstilsynet har, som nævnt i indledningen, meddelt, at man agter at  

 godkende den ansøgte generelle tilføjelse om en sådan reduktion i bilag til  

 selskabets bonusregulativ, således at bonusreglerne hermed tilpasses  

 virkningerne af realrenteafgiftsloven.
Den 26. august 1987 fremsendte selskabet herefter i form af to  

 andragender, de ansøgninger, der førte til det påkærede afslag fra  

 Finanstilsynet i skrivelse af 26. januar 1988. Den ene ansøgning indeholdt  

 forslaget om godkendelse af ret til yderligere reduktion af bonusrenten for  

 realrenteafgiftspligtige kapitaler de første 12 måneder af forsikringstiden  

 for forsikringer tegnet med eengangsindskud nu i perioden 30. september 1985  

 til 31. december 1985. Den anden ansøgning indeholdt forslaget, jf.  

 indledningen om tilføjelsen til bilaget til selskabets bonusregulativ særligt  

 andet pkt. i forslaget.
Til støtte for ansøgningerne anførte selskabet i det  

 væsentlige de samme begrundelser, som tidligere havde været gjort gældende i  

 forbindelse med skrivelserne af 18. september 1985, 24. september 1985, 16.  

 april 1986, notatet af 12. juni 1986, ansøgningen af 23. januar 1987 og  

 ansøgningen af 26. juni 1987.
Selskabets ansøgning vedrørende indskudskapitaler for tiden for 30.  

 september 1985 til 31. december 1985 indeholdt samtidig for disse kapitaler,  

 og iøvrigt som et generelt princip for senere lignende situationer, ansøgning  

 om godkendelse af bestemte nærmere angivne satser og formler.
Den ansøgte  

 bonusrentereduktion ville føre til, at alle berørte forsikringer kun ville få  

 grundlagsrenten.
 Efter at begge ansøgninger var forelagt Forsikringsrådet, fremkom det  

 påklagede afslag.
Klagerens bemærkninger Til støtte for andraget har selskabet, jf. skrivelse af 18. september  

 1985, 24. september 1985 notat af 12. juni 1986 ansøgningen af 23. januar  

 1987 ansøgningen af 26. juni 1987 ansøgningen af 26. august 1987, skrivelse  

 af 27. maj 1988 og skrivelse af 31. oktober 1988 gjort gældende:
at bonusrentereduktion ønskes foretaget med baggrund i den ekstraordinære  

 situation som prægede livsforsikringsmarkedet i den omhandlede periode.  

 Livsforsikringsmarkedet var i sidste halvår 1985 præget af en stor,  

 spekulationspræget tilgang af indskudsbetalte livsforsikringer.
Denne meget  

 store tilgang havde primært sin baggrund i det dramatiske rentefald, der var  

 sket i samfundet på ganske kort tid, og som endnu ikke var slået igennem på  

 selskabernes bonusrente.
Hertil kom virkningerne af begrænsningen af  

 muligheden for at tegne skattekode 5 forsikringer fra og med 22. oktober  

 1985. Disse forhold var kombineret med en rigelig likviditet i  

 pengeinstitutterne, hvilket naturligt medførte, at der skete en betydelig  

 omplacering af kapital fra pengeinstitutter til livsforsikringsselskaber,  

 hvor forrentningen var betydelig over markedsrenten og den rente, der kunne  

 lånes til.
Adskillige banker opfordrede kunderne til at optage lån til  

 placering i livforsikringsselskaber.
De fleste selskaber oplevede en  

 betydelig tilgang af meget store indskud.
Disse indskud medførte naturligvis  

 reduktion af selskabernes gennemsnitsrente p.g.a. af det lave renteniveau,  

 som nye penge kunne investeres til.
På baggrund af dette indførte flere  

 selskaber kvoteringer for nytegning af indskudsbetalte forsikringer, f. eks.  

 således at indskud ikke måtte overstige visse beløbsgrænser, og/eller det kun  

 var bestående kunder, der måtte tegne indskudsbetalte forsikringer.  

 Selskaberne ønskede med disse kvoteringer at hindre en alt for kraftig  

 udhuling af deres gennemsnitsrente.
Forsikringsselskabet K ønskede  

 selvfølgelig også at beskytte sine »gamle kunder« mod en udhuling  

 af bonusrenten som følge af denne spekulationsprægede ekstraordinære tilgang.  

 Selskabet ønskede ikke at indføre kvotering for nytegning, men at benytte  

 prismekanismen således, at den ekstraordinære tilgang skete på betingelser,  

 som både selskabets gamle og nye kunder kunne være tilfreds med.
Selskabet  

 gjorde dette ved at indføre en reduktion af bonusrenten i de første 12  

 måneder af forsikringstiden på indskudsbetalte forsikringer.
Denne reduktion  

 var til glæde for både gamle og nye kunder, da selskabets gennemsnitsrente  

 ikke blev påvirket på kort sigt af den ekstraordinære tilgang - tværtimod og  

 nye kunder fik mulighed for at inddække livsforsikringsmæssige behov.
Alle  

 nye kunder blev orienteret om denne reduktion.
Selskabets princip var således  

 at foretage en omfordeling via bonustildelingen, således at det provenu, der  

 blev sparet i bonustildeling til »nye kunder« blev benyttet til at  

 bevare en højere bonusrente til glæde for »gamle kunder«.
K har  

 endvidere erklæret sig uenig med Finanstilsynet i, at der foreligger et brud  

 på gennemsnitsrenteprincippet, og uenig i at prismekanismen virker arbitrært  

 overfor kunderne.
Omkostningstillægget er indregnet i alle tilbud og på en  

 sådan måde, at det forholdsmæssigt er lige tyngende for alle størrelser af  

 indskud.
Selskabet har bestridt at forslaget har afsmittende effekt overfor  

 andre selskaber, idet K indrømmede reduktion i tilbuddene, og dermed  

 muliggjorde sammenligning med andre selskabers tilbud.
Selskabet søger  

 således ikke om en reduktion, kunderne ikke har haft mulighed for at bedømme.  

 K har anført, at selskabet har været meget åbent, men at det er klart, at ved  

 indførelse af forretningsmæssige overvejelser  som benyttelsen af  

 prismekanismen må betragtes som er det meget svært at få disse indpasset i og  

 opfylde Finanstilsynets krav til dokumentation og »formelmæssig  

 beskrivelse af, hvorledes de anførte satser er fremkommet«.
Selskabet  

 mener, at det må være tilladt at benytte forretningsmæssigt fastsatte satser  

 ved fastlæggelse af det enkelte selskabs politik.
Det kendes allerede i dag,  

 hvor adskillige selskaber benytter forskellige omkostningssatser,  

 dødsrisikopræmie og invaliderisikopræmier.
Endelig har K gjort gældende, at  

 Finanstilsynet tidligere har godkendt specielle rentetilskrivningsprincipper  

 til delbestande af nytegnede forsikringer, jf.
Forsikringrådets beretninger  

 1983 side 60 og 1971 side 28.
 Finanstilsynets bemærkninger.
Finanstilsynet har i sin redegørelse af 17. marts 1988 og senere i  

 udtalelse af 14. oktober 1988 bl.a. bemærket, at Finanstilsynet ikke finder  

 anvendelse af nyplaceringsrenteteknik på de omtalte indskudsbetalte  

 forsikringer foreneligt med det gennemsnitsrenteprincip, som selskabets  

 bonusregulativ baseres på ....... Heri hedder det, at »Bonusrenten .....  

 fastsættes ud fra det gennemsnitlige afkast af K's investeringer, og reglerne  

 i »lov om realrenteafgift af visse pensionskapitaler m.v.«».
I  

 forbindelse hermed har Finanstilsynet om de generelle problemer vedrørende  

 gennemsnitsrenteprincippet henvist til beregningsgrundlaget G 82 og bl.a  

 oplyst, at G 82 er opbygget ud fra en gennemsnitsrentefilo-sofi.
På et møde i  

 det daværende Forsikringstilsyn anmodede Livs- og  

 Pensionsforsikringsselskabernes Forening tilsynet om at tage stilling til en  

 afgrænsning af begrebet bonusrente.
I den anledning afgav tilsynet en  

 pricipiel udtalelse om G 82, idet man i skrivelse af 17. maj 1982 til den  

 nævnte forening bl.a. bemærkede, at begrebet bonusrente er baseret på  

 selskabets faktisk opnåede gennemsnitsrente i det pågældende regnskabsår,  

 således at den bonus, der kan tildeles den enkelte forsikring på basis af  

 bonusrenten, bliver uafhængig af den pågældende forsikrings tegningsår.
Det  

 bliver således et selskabs gennemsnitsrente for det enkelte regnskabsår, der  

 bestemmer den bonustildeling for det pågældende år, som er et resultat af  

 driftsregnskabet.
Tilsynet lagde vægt på, at alle forsikringer tegnet efter G  

 82 blev stillet ens.
Spørgsmålet om gennemsnitsrente/nyplaceringsrente har  

 senere været behandlet i et i samme anledning nedsat udvalg (Tilsynsudvalget)  

 bestående af repræsentanter for tilsynet, Assurandørsocietetet og  

 Pensionskasserådet.
På grundlag af bl.a. drøftelser i Tilsynsudvalget har  

 tilsynet i skrivelse af 10. februar 1986 meddelt, at man ikke på forhånd vil  

 afvise at godkende en ordning, hvorefter gennemsnitsrenteprincippet blev  

 » delt op » på delbestande af et forsikringsselskabs  

 forsikringsbestand som helhed.
Endelig har tilsynet i skrivelse af 14. april  

 1987 meddelt Assurandørsocietetet og Pensionskasserådet, at man ikke på  

 forhånd vil afvise, at nyplaceringsrenteprincip kan godkendes.
Finanstilsynet  

 har i redegørelsen til ankenævnet bemærket, at det bl.a. var forudsat, at et  

 nyplaceringsrenteprincip i givet fald skulle anvendes for alle nye  

 forsikringer.
Finanstilsynet har videre henvist til, at et selskab i 1982  

 ønskede at anvende et enkelt element af nyplaceringsrente i et  

 bonusregulativ, der iøvrigt var baseret på gennemsnitrenteprincippet.
På det  

 tidspunkt var nyplaceringsrenten højere end gennemsnitsrenten, og selskabet  

 ønskede specielt at tiltrække særlig store indskud.
Forsikringstilsynet mente  

 ikke, at dette element af nyplaceringsrente var foreneligt med, at øvrige  

 forsikringstagere fik tildelt bonus efter gennemsnitsrenteprincippet.
Den  

 risikomæssige solidaritet for forsikringer med store som små præmier og  

 mellen gamle og nye forsikringer, der ved anvendelse af  

 gennemsnitsrenteprincippet udstrækkes til også at gælde renterisikoen, ville  

 ellers blive brudt.
Kriteriet for en sådan særbehandling ville iøvrigt blive  

 abitrært: Hvis den skulle gælde for store indskud, hvorfor skulle den så ikke  

 også gælde for små indskud eller store præmier ect.
Finanstilsynet har  

 endvidere som sin opfattelse bemærket, at K i forbindelse med den konkrete  

 sag har valgt ikke at gøre sagen til et spørgsmål om nyplaceringsrente kontra  

 gennemsnitsrente i almindelighed, men blot anført, at man havde orienteret  

 kunderne inden tegningen om en mulig reduktion.
Selv om selskabets ansøgning  

 kun drejer sig om en engangsreduktion og kun for en lille delbestand, er det  

 Finanstilsynets opfattelse, at afvigelser af denne art fra  

 gennemsnitsrenteprincippet bliver helt vilkårlig med hensyn til hvem, det  

 skal omfatte og for hvilken periode det ønskes indført.
Endvidere ville en godkendelse have afsmittende effekt overfor andre  

 selskaber der ville ønske at bruge tilsvarende principper.
I skrivelse af 14.  

 oktober 1988 har Finanstilsynet særlig bemærket i anledning af K's henvisning  

 til tidligere tilsvarende sager i K's skrivelse af 27. maj 1988, at de  

 specielle rentetilskrivningsprincipper, som Forsikringsrådet godkendte i 1971  

 siden er udgået af det pågældende selskabs bonusregulativ i konsekvens af, at  

 tilsynet i forbindelse med indførelsen af det nye beregningsgrundlag G 82  

 ændrede praksis, således at selskabernes bonusregulativer i almindelighed kom  

 i overensstemmelse med gennemsnitsrenteprincippet.
 Under et med repræsentanter for K og Finanstilsynet den 19. oktober 1989  

 afholdt møde har parterne i det væsentlige gentaget deres skriftlige  

 begrundelser.
K's repræsentanter har særligt understreget, at selskabet anerkender  

 gennemsnitsrenteprincippet.
Forslagene har ikke til hensigt at udhule dette  

 princip, men må opfattes som et forsvar for princippet mod spekulation.
 Finanstilsynets repræsentanter har for tilsynets vedkommende understreget,  

 at de afvigelser fra gennemsnitsrenteprincippet som forslagene indebærer  

 bliver helt vilkårlige med hensyn til hvem, det skal omfatte og for hvilken  

 periode det ønskes indført.
 Ankenævnet skal udtale:
 Det tiltrædes, at der ikke er grundlag for at godkende tilføjelsen til  

 bonusregulativet om forhøjelse eller reduktion af bonusrenten i max. 12  

 måneder, idet det fremgår, at formålet med reglen er at opnå hjemmel til at  

 kunne regulere bonusrenter for de pågældende kapitaler ud fra bl.a.  

 forretningsmæssige hensyn uden fornøden angivelse af principperne for at  

 fravige det for selskabet gældende gennemsnitsrenteprincip.
 Af samme grunde tiltrædes det, at der ikke er grundlag for at tillade den  

 ansøgte reduktion af bonusrenterne for realrenteafgiftpligtige kapitaler de  

 første 12 måneder af forsikringstiden, for forsikringer tegnet med  

 eengangsindskud i perioden 30. september 1985 til 31. december 1985.
