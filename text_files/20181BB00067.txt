Fremsat den 11. december 2018 af Henrik Dam Kristensen (S), Mogens Jensen (S), Karen J.  Klint (S), Henrik Brodersen (DF), Jan Erik Messmann (DF), Bertel Haarder (V), Merete Scheelsbeck (KF), Brigitte Klintskov Jerkel (KF), Aaja Chemnitz Larsen (IA), Magni Arge (T) og Sjúrður Skaale (JF) Forslag til folketingsbeslutning om nedsættelse af en delegation vedrørende Arktis Folketinget nedsætter ved hver samlings begyndelse en delegation på 12 medlemmer til at deltage i den arktiske parlamentarikerkonference og til at behandle forhold vedrørende Arktis i øvrigt.
Bemærkninger til forslaget Baggrund og indhold Folketingets Præsidium besluttede i 2014 at nedsætte en arktisk arbejdsgruppe for at øge den politiske opmærksomhed på forholdene i Arktis.
Arbejdsgruppen har hidtil været nedsat under Nordisk Råds delegation.
Forslagsstillerne ønsker med beslutningsforslaget, at der nedsættes en egentlig arktisk delegation for at styrke arbejdet yderligere.
Det sker ikke mindst for at forankre det arktiske arbejde stærkere i Folketingets almindelige arbejde og for at sikre en bredere deltagelse i arbejdet fagligt og politisk.
Grønlandsudvalget og Færøudvalget arbejder med aspekter tilknyttet særlig disse to dele af rigsfællesskabet, mens de arktisk relaterede udfordringer rummer et bredt spektrum af fagområder fra sikkerhedspolitik over miljøbeskyttelse til bæredygtig erhvervsudvikling, som ofte er ens for Arktis.
Forslaget er en tydelig tilkendegivelse af, at Folketinget prioriterer det arktiske arbejde højt.
Norges og Finlands parlamenter har nedsat tilsvarende delegationer/komiteer.
Formålet med den arktiske delegations arbejde vil overordnet være at sikre et mere koordineret fokus på Arktis i Folketinget og at  skabe større kontinuitet i arbejdet og  øge muligheden for indflydelse på det arktiske område og få mulighed for at påvirke udviklingen i det arktiske samarbejde.
 Det sker bl.a. ved at deltage aktivt på møder, seminarer og konferencer, hvor arktiske spørgsmål diskuteres.
 Delegationen vil således deltage i møderne i den arktiske parlamentarikerkonference og vælge Folketingets repræsentant i den arktiske parlamentarikerkomité.
Sammensætning Det foreslås, at der til delegationen vælges 12 medlemmer.
Folketingets valg af medlemmer til kommissioner og hverv sker, jf. grundlovens § 52, efter forholdstal.
Valgmetoden er i øvrigt beskrevet i § 36 i Folketingets forretningsorden.
Det er almindeligt, at folketingsgrupperne slutter sig sammen i  sædvanligvis to store  valggrupper, og pladserne fordeles så efter forholdstal mellem valggrupperne.
Inden for valggrupperne fordeles pladserne i praksis efter aftaler mellem folketingsgrupperne.
 Forslagsstillerne finder, at det vil være naturligt, at de nordatlantiske medlemmer, folketingsmedlemmerne valgt i Grønland og på Færøerne, bliver medlemmer af delegationen, uafhængigt af regeringssammensætningen og af, hvilket flertal der er i Folketinget.
 Forslagsstillerne finder endvidere, at det bør tilstræbes, at der til den arktiske delegation vælges 2 medlemmer fra Grønlandsudvalget, 2 medlemmer fra Færøudvalget, 2 medlemmer fra Forsvarsudvalget, 2 medlemmer fra Udenrigsudvalget og 4 medlemmer fra Nordisk Råds delegation.
Økonomiske konsekvenser Den nuværende bevillingsramme for arbejdsgruppen under Nordisk Råd er på 150.000 kr. årligt.
Til den arktiske delegation afsættes en bevillingsramme på 300.000 kr. årligt til delegationens arbejde.
Bevillingsrammen finansieres af rammen, som var afsat til arbejdsgruppen under Nordisk Råd, og i øvrigt inden for den nuværende bevillingsramme til den danske andel af fællesudgifter i Nordisk Råd.
Skriftlig fremsættelse Henrik Dam Kristensen (S):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om nedsættelse af en delegation vedrørende Arktis (Beslutningsforslag nr.
B 67) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
