Fremsat den 7. februar 2023 af Mai Villadsen (EL), Pelle Dragsted (EL), Jette Gottlieb (EL), Peder Hvelplund (EL), Rosa Lund (EL), Trine Pertou Mach (EL), Søren Egge Rasmussen (EL), Søren Søndergaard (EL) og Victoria Velasquez (EL) Forslag til folketingsbeslutning om et nationalt forbud mod PFAS i forbrugerprodukter Folketinget pålægger regeringen at fremsætte et lovforslag, der indfører et nationalt forbud mod anvendelsen af PFAS i alle forbrugerprodukter.
Samtidig opfordrer Folketinget regeringen til at fremskynde arbejdet for et generelt forbud mod anvendelse af stofferne i hele EU.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 37, folketingsåret 2015-16. Der henvises til www.folketingstidende.dk, Folketingstidende 2015-16, tillæg A, B 37 som fremsat.
En gruppe af skadelige stoffer i vores hverdag har opnået en stor udbredelse på grund af deres vand- og fedtafvisende egenskaber.
Det er de såkaldte poly- og perfluorerede forbindelser (fluorstoffer eller PFAS). Stofferne er for nylig blevet fundet både i fødevarer og mange steder i den danske natur.
PFAS er en samlebetegnelse for en stor gruppe kemikalier, der er svært nedbrydelige og miljøfarlige.
PFAS bruges til rigtig meget forskelligt.
I forbrugerprodukter bliver stoffer bl.a. brugt i pap, papir, tøj og andre tekstiler, der skal være vandtætte og fedt- eller smudsafvisende.
PFAS er udbredte i naturen og miljøet, og derigennem bliver vi også udsat for stofferne.
Mad er den største kilde til PFAS, anslår forskere.
Stofferne kan f.eks. findes i kød, mælkeprodukter og fisk.
Senest er PFAS blevet fundet i æggeblommer som følge af brugen af fiskemel i produktionen.
Drikkevand kan også indeholde fluorstoffer.
Stofferne er skadelige for immunforsvaret og kan bl.a. øge risikoen for visse former for kræft og for ufrivillig abort hos kvinder (»Skriv under: Forbud mod PFAS i forbrugerprodukter nu«, Forbrugerrådet Tænk, taenk.dk).
 Forbrugerrådet Tænk har beskrevet, hvordan flourstofferne PFAS er skadelige i både vores kost og hverdagsprodukter (»PFAS: Derfor er fluorstoffer problematiske«, Forbrugerrådet Tænk, taenk.dk, august 2022).
Mens der for enkelte stoffer i PFAS-gruppen såsom PFOS og PFOA er indført restriktioner, er resten af PFAS-stofferne stadig tilladt og findes i en række forbrugerprodukter, f.eks. maling, tandtråd, regntøj og køkkengrej.
Giftige fluorstoffer omfatter PFAS med fluorkæder med mindst fem fluorerede kulstofatomer, men alle fluorstoffer er i sidste ende unedbrydelige og ophobes i miljøet som beskrevet i Helsingørerklæringen (»Helsingør Statement on poly- and perfluorinated alkyl substances (PFASs)«, Martin Scheringer m.fl., Chemosphere, vol. 114, 2014, side 337-339).
 Danmark har i samarbejde med Tyskland, Holland, Sverige og Norge i januar 2023 indsendt et forslag til en begrænsning af PFAS til EU, men der kan gå mange år, inden et eventuelt EU-forbud træder i kraft.
I 2015 fremsatte Enhedslisten et lignende beslutningsforslag, B 37, om et nationalt forbud imod giftige fluorstoffer som PFAS.
Desværre var der dengang ikke flertal for forslaget, idet kun Alternativet i en beretningstekst bakkede op om forslaget.
Forslagsstillerne håber, at der med det fornyede fokus på problemerne med PFAS denne gang kan sikres flertal for et nationalt forbud.
Skriftlig fremsættelse Mai Villadsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et nationalt forbud mod PFAS i forbrugerprodukter.
(Beslutningsforslag nr.
B 25) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
