Fremsat den 7. oktober 2020 af transportministeren (Benny Engelbrecht) Forslag til Lov om ændring af færdselsloven1) (Tilbageholdelse og henstilling af køretøjer og adgang til kontrolbesøg i virksomheder, der udfører vejtransport af farligt gods) § 1 I færdselsloven, jf. lovbekendtgørelse nr. 1324 af 21. november 2018, som ændret bl.a. ved lov nr. 1559 af 18. december 2018, nr. 1563 af 18. december 2018 og senest ved lov nr. 139 af 25. februar 2020, foretages følgende ændringer:
 1. Fodnoten til lovens titel affattes således:
»1) Loven indeholder bestemmelser, der gennemfører dele af Rådets direktiv 95/50/EU af 6. oktober 1995 om indførelse af ensartede kontrolprocedurer i forbindelse med transport af farligt gods ad vej, EF-Tidende 1995, nr.
L 249, side 35, Europa-Parlamentets og Rådets direktiv 1999/94/EF af 13. december 1999 om adgang til forbrugeroplysninger om brændstoføkonomi og CO2-emissioner i forbindelse med markedsføring af nye personbiler, EF-Tidende 2000, nr.
L 12, side 16, dele af Europa-Parlamentets og Rådets direktiv 2006/126/EF af 20. december 2006 om kørekort (omarbejdning), EU-Tidende 2006, nr.
L 403, side 18, dele af Europa-Parlamentets og Rådets direktiv 29/2005/EF af 11. maj 2005 om virksomheders urimelige handelspraksis over for forbrugerne på det indre marked og om ændring af Rådets direktiv 84/450/EØF, og Europa-Parlamentets og Rådets direktiv 97/7/EF, 98/27/EF og 2002/65/EF, og Europa-Parlamentets og Rådets forordning (EF) nr. 2006/2004 (direktivet om urimelig handelspraksis), EU-Tidende 2005, nr.
L 149, side 22-39 og dele af Europa-Parlamentets og Rådets direktiv 2014/47/EU af 3. april 2014 om syn ved vejsiden af erhvervskøretøjer, der kører på Unionens område, og om ophævelse af direktiv 2000/30/EF, EU-Tidende 2014, nr.
L 127, side 134.« 2. I § 82 indsættes som stk. 8 og 9:
»Stk. 8. Transportministeren eller den, ministeren bemyndiger dertil, har til enhver tid uden retskendelse mod behørig legitimation adgang til en virksomheds forretningslokaler, herunder lagerlokaler, transportmidler og gods, forretningsbøger, dokumenter, herunder materiale, der opbevares i elektronisk form, med henblik på at føre kontrol med overholdelsen af bestemmelser fastsat i medfør af stk. 4 og 5. Transportministeren eller den, ministeren bemyndiger dertil, har herunder adgang til at foretage undersøgelser af dokumenter m.v. og udtage prøver af farligt gods eller emballager med henblik på nærmere undersøgelse.
Politiet yder om nødvendigt bistand til kontrollens gennemførelse.
Stk. 9. Konstateres det i forbindelse med kontrol efter stk. 8, at bestemmelser fastsat i medfør af stk. 4 og 5 er overtrådt, skal de konstaterede overtrædelser bringes til ophør, før transporten forlader virksomheden.« 3. I § 120 a, stk. 1, indsættes efter nr. 1 som nyt nummer:
»2) forskrifter om vejtransport af farligt gods udstedt i medfør af § 82,.« Nr. 2-7 bliver herefter nr. 3-8.
 4. Overskriften før § 120 affattes således:
»Tilbageholdelse og henstilling af køretøjer.« 5. Efter § 120 a indsættes før overskriften før § 121:
»§ 120 b.
Politiet kan pålægge føreren af et køretøj at henstille køretøjet på et sted anvist af politiet i tilfælde af overtrædelse af forskrifter om vejtransport af farligt gods udstedt i medfør af § 82, indtil transporten er bragt i overensstemmelse med reglerne.« § 2 Loven træder i kraft den 1. juli 2021.
Bemærkninger til lovforslaget 1. Indledning Dette lovforslag har til formål at sikre, at politiet kan tilbageholde køretøjer og pålægge føreren af et køretøj at henstille køretøjet på et sted anvist af politiet i forbindelse med vejkontrol med transport af farligt gods samt give transportministeren eller den, ministeren bemyndiger dertil, bemyndigelse til at aflægge kontrolbesøg i virksomheder, der udfører transport af farligt gods.
Dette sker ved implementeringen af artikel 5 og 6 i Rådets direktiv 95/50/EU af 6. oktober 1995 om indførelse af ensartede kontrolprocedurer i forbindelse med transport af farligt gods ad vej, EU-Tidende 1995, nr.
L 249, side 35 (herefter benævnt kontroldirektivet).
Kontroldirektivet blev vedtaget i 1995 uden at blive korrekt implementeret, og der er i praksis ikke opstået problemer ved den manglende implementering.
Transport- og Boligministeriet er ved en gennemgang af bekendtgørelse nr. 828 af 10. juni 2017 om vejtransport af farligt gods, som kontroldirektivet delvist er implementeret i, blevet opmærksom på den manglende implementering af dele af kontroldirektivets bestemmelser.
 Kontroldirektivet forpligter medlemsstaterne til at foretage kontrol med vejtransport af farligt gods udført af køretøjer, der benyttes på medlemsstatens område eller ankommer dertil fra et tredjeland.
 Kontroldirektivet fastsætter bl.a., at kontrolmyndighederne i en medlemsstat kan tilbageholde et køretøj, der er anvendt i strid med bestemmelserne for vejtransport af farligt gods, eller pålægge at køretøjet henstilles på et sted anvist af kontrolmyndighederne, indtil køretøjet er bragt i overensstemmelse med reglerne.
Direktivet fastsætter endvidere, at der i forebyggende øjemed kan aflægges kontrolbesøg i virksomheder, eller når der ved vejkontrollen er konstateret overtrædelser, som udgør en sikkerhedsrisiko for transporten af farligt gods.
I tilfælde af, at kontrolmyndigheden konstaterer, at bestemmelserne om vejtransport af farligt gods er overtrådt, kan kontrolmyndigheden pålægge, at køretøjet bringes i overensstemmelse med reglerne, før det forlader virksomheden.
Den operative vejkontrol foretages i dag af politiet.
Politiet kan således standse et køretøj, hvormed der udføres transport af farligt gods, og undersøge det med henblik på at kontrollere, at transporten opfylder reglerne om vejtransport af farligt gods.
Der er ikke efter de gældende regler hjemmel til, at politiet i tilfælde af overtrædelse af reglerne om vejtransport af farligt gods kan tilbageholde et køretøj eller pålægge føreren af et køretøj at henstille køretøjet på et sted anvist af politiet, indtil transporten er bragt i overensstemmelse med reglerne.
Herudover er der ikke i dag hjemmel til at aflægge kontrolbesøg i virksomheder, der udfører vejtransport af farligt gods.
For at sikre effektiv kontrol med overholdelse af sikkerhedsbestemmelserne for vejtransport af farligt gods er der behov for, at der i forebyggende øjemed kan aflægges kontrolbesøg i virksomheder, eller når der ved vejkontrollen er konstateret overtrædelser af reglerne om transport af farligt gods.
Der er endvidere behov for at indføre et forbud mod, at transporter, der ikke er i overensstemmelse med reglerne om vejtransport af farligt gods, må forlade virksomheden, før det er bragt i overensstemmelse med reglerne.
2. Lovforslagets hovedpunkter 2.1. Tilbageholdelse og henstilling af køretøjer i forbindelse med vejkontrol 2.1.1. Gældende ret Kontrol med vejtransport af farligt gods er bl.a. reguleret ved kontroldirektivet.
Direktivet har til formål at sikre, at medlemsstaterne i tilstrækkelig grad foretager kontrol med vejtransport af farligt gods på hele deres område.
 Direktivets artikel 5 fastsætter, at kontrolmyndighederne i en medlemsstat kan tilbageholde et køretøj i de tilfælde, hvor bestemmelserne for vejtransport af farligt gods er overtrådt, eller pålægge, at køretøjet henstilles på et sted anvist af kontrolmyndighederne, indtil køretøjet er bragt i overensstemmelse med reglerne.
Artikel 5 er delvist implementeret i bekendtgørelse nr. 828 af 10. juni 2017 om vejtransport af farligt gods.
Det følger af bekendtgørelsens § 37, at politiet kan standse et køretøj, hvormed der udføres vejtransport af farligt gods, og undersøge eller lade det undersøge med henblik på at kontrollere, at transporten opfylder reglerne i bekendtgørelsen.
Ifølge færdselslovens § 82, stk. 4, kan transportministeren fastsætte bestemmelser om anbringelse af last og om fastgørelse af denne samt om afmærkning af langt eller bredt gods.
Derudover følger det af færdselslovens § 82, stk. 5, at transportministeren kan fastsætte bestemmelser om transport af farligt gods, herunder om tvungen ansvarsforsikring til dækning af erstatningsansvar, der opstår i forbindelse med transport af sådant gods.
Færdselslovens § 120 a indeholder hjemmel til, at politiet kan tilbageholde køretøjer i tilfælde af overtrædelse af en række nærmere opregnede forskrifter og forordninger.
Imidlertid indeholder § 120 a ikke hjemmel til, at politiet kan tilbageholde køretøjer eller pålægge føreren af et køretøj at henstille køretøjet på et sted anvist af politiet i tilfælde af overtrædelse af regler om vejtransport af farligt gods.
2.1.2. Transport- og Boligministeriets overvejelser og den foreslåede ordning Bekendtgørelse nr. 828 af 10. juni 2017 om vejtransport af farligt gods indeholder alene mulighed for, at politiet kan standse et køretøj og undersøge eller lade det undersøge i forbindelse med kontrol med vejtransport af farligt gods.
Bekendtgørelsen indeholder således ikke mulighed for, at politiet kan tilbageholde et køretøj, der har overtrådt bestemmelserne for vejtransport af farligt gods, indtil køretøjet er bragt i overensstemmelse med reglerne.
I forbindelse med politiets vejkontrol med transport af farligt gods kan der konstateres alvorlige overtrædelser af reglerne.
I praksis og ud fra sikkerhedsmæssige betragtninger er det derfor Transport- og Boligministeriets vurdering, at der er behov for at indføre hjemmel til, at politiet i forbindelse med vejkontrol kan tilbageholde et køretøj og pålægge føreren af et køretøj at henstille køretøjet på et sted anvist af politiet ved konstatering af, at transporten ikke overholder reglerne om vejtransport af farligt gods.
Dette er med til at sikre effektiv kontrol med, at transport med farligt gods foregår sikkerhedsmæssigt forsvarligt, da køretøjet ikke må fortsætte, før transporten er bragt i overensstemmelse med reglerne.
 Det foreslås derfor, at der i færdselslovens § 120 a indføres hjemmel til, at politiet kan tilbageholde køretøjer i tilfælde af overtrædelser af forskrifter om vejtransport af farligt gods udstedt i medfør af § 82.
 Reglerne i lovbekendtgørelse nr. 938 af 10. september 2019 om rettens pleje (herefter benævnt retsplejeloven) bestemmelser om beslaglæggelse med henblik på konfiskation finder tilsvarende anvendelse efter § 120 a, stk. 2, ved iværksættelse af tilbageholdelse efter færdselslovens § 120 a, stk. 1. Der henvises til retsplejelovens kapitel 74. Det betyder bl.a., at ejeren eller den varige bruger af køretøjet skal underrettes om køretøjets tilbageholdelse og vejledes om muligheden for inden 24 timer fra tilbageholdelsens start at få indbragt sagen for retten, jf. retsplejelovens § 806, stk. 4, jf. § 807, stk. 1.
 Det foreslås endvidere, at der indføres en ny § 120 b, hvorefter politiet kan pålægge føreren af et køretøj at henstille køretøjet på et sted anvist af politiet i tilfælde af overtrædelse af forskrifter om vejtransport af farligt gods udstedt i medfør af § 82, indtil transporten er bragt i overensstemmelse med reglerne.
2.2. Kontrolbesøg i virksomheder 2.2.1. Gældende ret Kontroldirektivets artikel 6 fastsætter, at der i forebyggende øjemed kan aflægges kontrolbesøg i virksomheder, eller når der ved vejkontrollen er konstateret overtrædelser, som udgør en sikkerhedsrisiko for transporten af farligt gods, og at transporter i tilfælde af overtrædelse af bestemmelserne om vejtransport af farligt gods skal bringes i overensstemmelse med reglerne, før de forlader virksomheden.
Færdselslovens § 82 regulerer køretøjers belæsning.
Bestemmelsens stk. 4-7 udgør bemyndigelsesbestemmelser.
Ifølge færdselslovens § 82, stk. 4, kan transportministeren fastsætte bestemmelser om anbringelse af last og om fastgørelse af denne samt om afmærkning af langt eller bredt gods.
Derudover følger det af færdselslovens § 82, stk. 5, at transportministeren kan fastsætte bestemmelser om transport af farligt gods, herunder om tvungen ansvarsforsikring til dækning af erstatningsansvar, der opstår i forbindelse med transport af sådant gods. § 37 i bekendtgørelse nr. 828 af 10. juni 2017 om vejtransport af farligt gods indeholder hjemmel til, at politiet kan føre vejkontrol med, at transporter opfylder reglerne i bekendtgørelsen.
Herudover er der ikke indført andre regler om kontrol med vejtransport af farligt gods.
 Der er således ikke hjemmel til at foretage kontrolbesøg i virksomheder i forbindelse med vejtransport af farligt gods.
Bestemmelsen i færdselslovens § 82 er herudover strafbelagt efter lovens § 118, stk. 1, nr. 1, hvorefter overtrædelse af bestemmelsen straffes med bøde.
Dette er mest relevant for § 82, stk. 1-3, og den foreslåede stk. 9, da stk. 4-7 i bestemmelsen som nævnt udgør bemyndigelsesbestemmelser.
2.2.2. Transport- og Boligministeriets overvejelser og den foreslåede ordning Vejtransport af farligt gods kan udgøre en alvorlig sikkerhedsrisiko, og det er derfor Transport- og Boligministeriets vurdering, at der er behov for at sikre, at der i tilstrækkelig grad bliver ført kontrol med, at transporten foregår sikkerhedsmæssigt forsvarligt i overensstemmelse med reglerne om vejtransport af farligt gods.
Det er efter Transport- og Boligministeriets opfattelse af væsentlig betydning, at der kan gennemføres kontrolbesøg i virksomheder uden retskendelse, hvis kontrollen skal kunne gennemføres effektivt og fleksibelt.
Gennemførelse af kontrolbesøg uden retskendelse vil sikre, at formålet med kontrolbesøget ikke forspildes som følge af den tid, der skal bruges på til at indhente en retskendelse.
Dertil kommer, at det følger af kontroldirektivet, at der skal udføres kontrolbesøg i virksomheder, der udfører transport af farligt gods.
Der er derfor behov for at indføre hjemmel til, at der i forebyggende øjemed kan aflægges kontrolbesøg i virksomheder, eller når der ved politiets vejkontrol er konstateret overtrædelser, som udgør en sikkerhedsrisiko for transporten af farligt gods.
Der er endvidere behov for at indføre bestemmelse om, at hvis det i forbindelse med kontrol efter § 82, stk. 8, konstateres, at bestemmelser fastsat i medfør af stk. 4 og 5 er overtrådt, skal de konstaterede overtrædelser bringes til ophør, før transporten forlader virksomheden.
 Det foreslås derfor, at der i § 82, stk. 8, indføres hjemmel til, at transportministeren eller den, ministeren bemyndiger dertil, har til enhver tid uden retskendelse mod behørig legitimation adgang til en virksomheds forretningslokaler, herunder lagerlokaler, transportmidler og gods, forretningsbøger, dokumenter og lignende i papirform m.v. og materiale, der opbevares i elektronisk form, med henblik på at føre kontrol med bestemmelser fastsat i medfør af stk. 4 og 5. Transportministeren eller den, ministeren bemyndiger dertil, har herunder adgang til at foretage undersøgelser af dokumenter m.v. og udtage prøver af farligt gods eller emballager med henblik på nærmere undersøgelse.
Denne kontrol vil indebære et reaktivt tilsyn, idet der vil skulle foretages kontrol på baggrund af politiets vejkontroller, og et proaktivt tilsyn i form af stikprøvekontroller i virksomheder, der foretager transport med farligt gods.
Det må antages, at muligheden for at foretage uanmeldte besøg i virksomheder i form af stikprøvekontroller vil have en præventiv effekt, og tilsynet på virksomhederne vil medvirke til at forbedre overholdelsen af bestemmelserne for vejtransport af farligt gods.
Det er Transport- og Boligministeriets vurdering, at det reaktive tilsyn i form af kontrolbesøg i virksomheder, hvorfra gods er blevet afsendt, emballeret, lastet eller losset, især vil blive foretaget, når der ved vejkontrollen er konstateret alvorlige overtrædelser af bestemmelserne om transport af farligt gods.
Kontrolbesøg i virksomheder vil således finde sted, hvis det vurderes, at alvorlige overtrædelser af bestemmelserne om vejtransport af farligt gods er sket på baggrund af forhold i den virksomhed, hvorfra godset er afsendt, emballeret, lastet eller losset.
Grundlaget for det reaktive tilsyn i virksomhederne vil være individuelt og konkret i forhold til alvoren af de konstaterede overtrædelser ved vejkontrollen.
De konstaterede overtrædelser af bestemmelserne om vejtransport af farligt gods i forbindelse med vejkontroller kan både være på baggrund af det danske politis vejkontrol, men også på baggrund af indberetninger fra andre EU-medlemslande om konstaterede overtrædelser begået af virksomheder i forbindelse med transporter fra Danmark.
Tilsynet kan derfor være i form af kontrol af den konkrete type farligt gods, f.eks. i form af udtagning af prøver eller kontrol af klassifikation eller dokumentation.
Tilsynet kan desuden være i form af kontrol af det involverede personales uddannelse, kontrol af transportmidler eller kontrol af anvendt emballage eller emballeringsmetode.
Under hensyn til, at det reaktive tilsyn skal udføres i virksomheder på baggrund af politiets vejkontroller, er det hensigten, at kontrollen udføres i et samarbejde mellem kontrolmyndigheden og politiet.
Det er således en forudsætning for kontrolmyndighedens reaktive kontrol i virksomheder, at politiet på baggrund af udførte vejkontroller fremsender oplysninger til kontrolmyndigheden vedrørende konstaterede overtrædelser af reglerne om vejtransport af farligt gods.
Udvekslingen af oplysningerne kan indebære udveksling af personoplysninger.
Det er Transport- og Boligministeriets vurdering, at udvekslingen kan rummes inden for rammerne af de databeskyttelsesretlige regler.
Den foreslåede adgang efter stk. 8 vil blive administreret i overensstemmelse med lov nr. 442 af 9. juni 2004 om retssikkerhed ved forvaltningens anvendelse af tvangsindgreb og oplysningspligter (herefter benævnt retsikkerhedsloven), således at denne lovs processuelle regler skal overholdes ved gennemførelsen af den umiddelbare virksomhedskontrol.
Dette indebærer bl.a., at virksomheden som hovedregel skal underrettes forud for gennemførelsen af en beslutning om iværksættelse af virksomhedskontrol uden retskendelse, jf. lovens § 5, stk. 1, medmindre kontrolmyndigheden efter en konkret vurdering finder, at kravet om en sådan forudgående underretning helt eller delvist kan fraviges i medfør af lovens § 5, stk. 4. I det omfang, kontroldirektivet ikke er i overensstemmelse med retssikkerhedslovens bestemmelser, følger det umiddelbart af princippet om EU-rettens forrang, at de EU-retlige regler i alle tilfælde går forud for retssikkerhedsloven.
Kontroldirektivets regler går således forud for reglerne i retssikkerhedsloven.
Af præciseringshensyn foreslås det endvidere i § 82, stk. 8, at politiet om nødvendigt yder bistand til kontrollens gennemførelse.
Politiets bistand kan eksempelvis være nødvendig i det tilfælde, hvor en virksomhed ikke giver kontrolmyndigheden adgang til deres forretningslokaler, lagerlokaler, transportmidler m.v.
Det er Transport- og Boligministeriets vurdering, at Færdselsstyrelsen, der besidder den tekniske fagkundskab inden for vejtransport af farligt gods, vil være bedst egnet til at varetage kontrollen med vejtransport af farligt gods i virksomheder.
Kompetencen til at aflægge kontrolbesøg i virksomheder efter § 82, stk. 8, påtænkes derfor delegeret til Færdselsstyrelsen.
Det foreslås endvidere i § 82, stk. 9, at hvis det i forbindelse med kontrol efter stk. 8 konstateres, at bestemmelser fastsat i medfør af stk. 4 og 5 er overtrådt, skal de konstaterede overtrædelser bringes til ophør, før transporten forlader virksomheden.
Dette forventes at bidrage til at sikre en mere effektiv overholdelse af reglerne om vejtransport af farligt gods.
3. Økonomiske konsekvenser og implementeringskonsekvenser for det offentlige Implementeringen af dele af kontroldirektivet danner grundlag for en ny administrativ opgave i form af kontrolbesøg i virksomheder, der udfører vejtransport af farligt gods.
I henhold til den foreslåede ændring af færdselslovens § 82 vil kontrollen indebære såvel et reaktivt tilsyn som et proaktivt tilsyn, idet der vil skulle foretages et reaktivt tilsyn på baggrund af politiets vejkontroller og et proaktivt tilsyn i form af stikprøvekontroller i virksomheder, der foretager transport med farligt gods.
 Ud over kontrolbesøg i virksomheder vil den foreslåede ændring af § 82 indebære administrativ sagsbehandling i forbindelse med kontrollen, herunder bl.a. i form af anmeldelser til politiet med henblik på videre efterforskning og sanktionering.
Det er Transport- og Boligministeriets vurdering, at udgifterne til administration vil kræve tilførsel af 2 årsværk til Færdselsstyrelsen.
Udgifterne forventes at blive finansieret inden for Transport- og Boligministeriets eksisterende budgetmæssige ramme.
Det er Justitsministeriets vurdering, at politiets indberetning til Færdselsstyrelsen vedrørende overtrædelser af reglerne om vejtransport af farligt gods, der konstateres som led i politiets vejsidekontrol, og politiets efterforskning og sanktionering af overtrædelser anmeldt af Færdselsstyrelsen som led i styrelsens kontrolbesøg, vil medføre et øget ressourceforbrug hos politiet på ca. 108 timer årligt svarende til ca. 0,1 årsværk.
Ressourceforbruget forventes at kunne afholdes inden for politiets eksisterende budgetmæssige ramme.
Endelig vurderer Transport- og Boligministeriet, at principperne for digitaliseringsklar lovgivning er fulgt.
Det vurderes, at reglerne i lovforslaget er udformet på en klar og entydig måde, og at det tydeligt fremgår, at det er virksomheder, der udfører transport med farligt gods, som bestemmelserne primært retter sig mod, jf. princip 1 om enkle og klare regler.
I overensstemmelse med princip 6 om anvendelse af offentlig infrastruktur vurderes det muligt at inkorporere nye sagsgange forbundet med de foreslåede nye opgaver, herunder i forhold til sagsbehandling i forbindelse med tilsyn, i eksisterende IT-systemer.
 4. Økonomiske og administrative konsekvenser for erhvervslivet m.v.
Det vurderes, at lovforslaget har administrative konsekvenser for erhvervslivet på under 4 mio. kr., hvorfor de ikke kvantificeres nærmere.
Vurderingen af de administrative konsekvenser er baseret på estimater om antallet af kontrolbesøg på årsbasis og virksomhedernes tidsforbrug som følge af kontrolbesøgene.
I forhold til de reaktive tilsyn på baggrund af politiets vejkontroller forventes det, at der årligt aflægges kontrolbesøg i ca. 5-10 virksomheder.
I forhold til de proaktive tilsyn forventes det, at der årligt vil blive aflagt ca. 5 kontrolbesøg.
Et fysisk kontrolbesøg hos en virksomhed vil gennemsnitligt medføre et tidsforbrug for virksomheden på ca. to timer.
 Principperne for agil erhvervsrettet regulering er ikke relevante for lovforslaget, da lovforslaget ikke omhandler forretningsmodeller, innovation eller særlige teknologier.
5. Administrative konsekvenser for borgerne Det vurderes, at lovforslaget ikke har administrative konsekvenser for borgerne.
6. Klima- og miljømæssige konsekvenser Det vurderes, at lovforslaget ikke har klima- og miljømæssige konsekvenser.
7. Forholdet til EU-retten Med lovforslaget implementeres artikel 5 og 6 i kontroldirektivet.
De to bestemmelser sikrer, at politiet kan tilbageholde køretøjer og pålægge føreren af et køretøj at henstille køretøjet på et sted anvist af politiet i forbindelse med vejkontrol med transport af farligt gods samt give transportministeren eller den, ministeren bemyndiger dertil, bemyndigelse til at aflægge kontrolbesøg i virksomheder, der udfører transport af farligt gods.
Vejtransport af farligt gods er herudover reguleret af Europa-Parlamentets og Rådets direktiv 2008/68/EF af 24. september 2008 om indlandstransport af farligt gods.
Direktivet har til formål at sikre en ensartet anvendelse af harmoniserede sikkerhedsregler i hele Fællesskabet og et højt sikkerhedsniveau for nationale og internationale transporter.
Direktivets artikel 4 fastsætter bl.a., at transport af farligt gods mellem medlemsstaterne og tredjelande er tilladt, hvis kravene i den Europæiske konvention om international transport af farligt gods ad vej (herefter benævnt ADR-konventionen) overholdes.
Kontroldirektivet regulerer bl.a. kontrol med vejtransport af farligt gods.
Direktivet finder anvendelse på den kontrol, som medlemsstaterne foretager i forbindelse med vejtransport af farligt gods udført af køretøjer, der benyttes på deres område eller ankommer dertil fra et tredjeland.
 Kontroldirektivet fastsætter bl.a. bestemmelser om, at medlemsstaterne skal sikre, at en repræsentativ del af transporten af farligt gods underkastes kontrol med henblik på at kontrollere, om transporten udføres i overensstemmelse med lovgivningen om vejtransport af farligt gods.
 Direktivet fastsætter endvidere, at kontrolmyndighederne kan pålægge, at et køretøj, der har overtrådt bestemmelserne for transport af farligt gods ad vej, skal blive stående på stedet eller henstilles på et sted, som anvises af kontrolmyndighederne, og det skal bringes i overensstemmelse med reglerne, der passer til omstændighederne eller kræves af sikkerhedshensyn, før kørslen genoptages.
Derudover fastsætter direktivet, at der i forebyggende øjemed kan aflægges kontrolbesøg i virksomheder, eller når der ved vejkontrollen er konstateret overtrædelser, som udgør en sikkerhedsrisiko for transporten af farligt gods.
Er der konstateret en eller flere overtrædelser af bestemmelserne for transport af farligt gods, skal de pågældende transporter bringes i overensstemmelse med reglerne, før de forlader virksomheden.
 De foreslåede regler i færdselsloven om tilbageholdelse af køretøjer og henstilling af køretøjer på et anvist sted i tilfælde af overtrædelse af reglerne om vejtransport af farligt gods samt kontrolbesøg i virksomheder er således i overensstemmelse med kontroldirektivet.
ADR-konventionen er det primære internationale regelsæt for vejtransport af farligt gods.
ADR-konventionen trådte i kraft den 29. januar 1968, og der kommer en ny udgave af konventionen hvert andet år.
Den seneste udgave af konventionen er fra 2019. Konventionen er en overenskomst indgået mellem stater og finder anvendelse på transporter, der berører mindst to kontraherende parters område.
ADR-konventionens kapitel 1.8 indeholder regler om kontroller og andre støttetiltag, der skal sikre, at sikkerhedsforskrifterne bliver efterlevet.
Det fremgår bl.a. af afsnit 1.8.1.4, at såfremt de kompetente myndigheder konstaterer, at bestemmelserne i ADR ikke er overholdt, kan de forbyde transport af en forsendelse eller standse en transport indtil de konstaterede overtrædelser er bragt til ophør, eller de kan kræve, at andre passende tiltag iværksættes.
Standsning kan påbydes på stedet eller på et andet sted valgt af myndighederne af hensyn til trafiksikkerheden.
Det er således inden for rammerne af ADR-konventionen at indføre hjemmel til tilbageholdelse og henstilling af køretøjer på et anvist sted i tilfælde af overtrædelse af reglerne om vejtransport af farligt gods.
Det er ligeledes inden for konventionens rammer at aflægge kontrolbesøg i virksomheder i forebyggende øjemed, eller når der ved vejkontrollen er konstateret overtrædelser, som udgør en sikkerhedsrisiko for transporten af farligt gods.
 8. Hørte myndigheder og organisationer m.v.
 Et udkast til lovforslaget har i perioden fra den 26. juni 2020 til den 19. august 2020 været sendt i høring hos følgende myndigheder og organisationer m.v.:
 Advokatsamfundet, Asfaltindustrien, Arbejdsgiverforeningen for Transport og Logistik (ATL), Brancheorganisation for den danske vejgodstransport (ITD), Dansk Arbejdsgiverforening (DA), Danske Advokater, Danske Maskinstationer og Entreprenører, Danske Regioner, Dansk Detail, Dansk Erhverv, Dansk Industri (DI Transport), Dansk Standard, Dansk Transport og Logistik (DTL), Danske Beredskaber, DTU Transport, Fagbevægelsens Hovedorganisation, Fagligt Fælles Forbund (3F), Frie Danske Lastbilvognmænd (FDL), Fyrværkeribrancheforeningen, Kommunernes Landsforening (KL), Motorhistorisk Samråd, NOAH-Trafik, Polioforeningen, Rådet for Bæredygtig Trafik, Rådet for Sikker Trafik, Specialforeningen for Logistik og Distribution (SLD), Trafikforskningsgruppen ved Aalborg Universitet, Trafikselskaberne i Danmark, Transporterhvervets Uddannelser (TUR), Ulykkespatientforeningen og Øresundsbroen.
9. Sammenfattende skema Bemærkninger til lovforslagets enkelte bestemmelser Til nr. 1 Den gældende fodnote til færdselslovens titel opremser de retsakter, som loven gennemfører.
Det foreslås, at fodnoten til færdselslovens titel affattes på ny, således at den indeholder en opdateret oversigt over alle gældende EU-forskrifter til færdselsloven.
Den ændrede affattelse skyldes implementeringen af artikel 5 og 6 i Rådets direktiv 95/50/EU af 6. oktober 1995 om indførelse af ensartede kontrolprocedurer i forbindelse med transport af farligt gods ad vej.
Derfor indsættes »dele af Rådets direktiv 95/50/EU af 6. oktober 1995 om indførelse af ensartede kontrolprocedurer i forbindelse med transport af farligt gods ad vej, EU-Tidende 1995, nr.
L 249, side 35, « i fodnoten.
Til nr. 2 Den gældende bestemmelse i færdselslovens § 82 regulerer køretøjers belæsning.
Bestemmelsens stk. 4-7 udgør bemyndigelsesbestemmelser.
Ifølge færdselslovens § 82, stk. 4, kan transportministeren fastsætte bestemmelser om anbringelse af last og om fastgørelse af denne samt om afmærkning af langt eller bredt gods.
Derudover følger det af færdselslovens § 82, stk. 5, at transportministeren kan fastsætte bestemmelser om transport af farligt gods, herunder om tvungen ansvarsforsikring til dækning af erstatningsansvar, der opstår i forbindelse med transport af sådant gods.
Der er således ikke hjemmel til at foretage kontrolbesøg i virksomheder i forbindelse med vejtransport af farligt gods.
Af artikel 6 i kontroldirektivet følger, at en kontrolmyndighed i forebyggende øjemed kan aflægge kontrolbesøg i virksomheder, eller når der ved vejkontrollen er konstateret overtrædelser, der udgør en sikkerhedsrisiko for transporten af farligt gods.
 Med den foreslåede bestemmelse implementeres således artikel 6 i kontroldirektivet.
Det foreslås derfor i § 82, stk. 8, at transportministeren eller den, ministeren bemyndiger dertil, til enhver tid uden retskendelse mod behørig legitimation har adgang til en virksomheds forretningslokaler, herunder lagerlokaler, transportmidler og gods, forretningsbøger, dokumenter, herunder materiale, der opbevares i elektronisk form, med henblik på at føre kontrol med bestemmelser fastsat i medfør af stk. 4 og 5. Transportministeren eller den, ministeren bemyndiger dertil, har herunder adgang til at foretage undersøgelser af dokumenter m.v. og udtage prøver af farligt gods eller emballager med henblik på nærmere undersøgelse.
Det foreslås også indsat i bestemmelsen, at politiet om nødvendigt yder bistand til kontrollens gennemførelse.
Den foreslåede bestemmelse medfører, at den, transportministeren bemyndiger dertil, uden retskendelse kan udføre kontrolbesøg i virksomheder, der udfører vejtransport af farligt gods.
Kontrollen vil ske som et reaktivt tilsyn, da der vil skulle foretages kontrol på baggrund af politiets kontroller, og som et proaktivt tilsyn i form af stikprøvekontroller.
Det foreslås, at adgangen til kontrolbesøg kan ske uden retskendelse, således at formålet med kontrolbesøget ikke forspildes ved, at der skal indhentes en retskendelse.
Den foreslåede adgang efter stk. 8 vil blive administreret i overensstemmelse med lov nr. 442 af 9. juni 2004 om retssikkerhed ved forvaltningens anvendelse af tvangsindgreb og oplysningspligter, således at denne lovs processuelle regler skal overholdes ved gennemførelsen af den umiddelbare virksomhedskontrol.
Dette indebærer bl.a., at virksomheden som hovedregel skal underrettes forud for gennemførelsen af en beslutning om iværksættelse af virksomhedskontrol uden retskendelse, jf. lovens § 5, stk. 1, medmindre kontrolmyndigheden efter en konkret vurdering finder, at kravet om en sådan forudgående underretning helt eller delvist kan fraviges i medfør af lovens § 5, stk. 4. I det omfang, kontroldirektivet ikke er i overensstemmelse med retssikkerhedslovens bestemmelser, følger det umiddelbart af princippet om EU-rettens forrang, at de EU-retlige regler i alle tilfælde går forud for retssikkerhedsloven.
Kontroldirektivets regler går således forud for reglerne i retssikkerhedsloven.
 Det foreslås endvidere i § 82, stk. 9, at hvis det i forbindelse med kontrol som nævnt i stk. 8 konstateres, at bestemmelser fastsat i medfør af stk. 4 og 5 er overtrådt, skal de konstaterede overtrædelser bringes til ophør, før transporten forlader virksomheden.
Vejtransport af farligt gods kan udgøre en alvorlig sikkerhedsrisiko, og forslaget medfører derfor, at det sikres, at der i tilstrækkelig grad bliver ført kontrol med, at transporten foregår sikkerhedsmæssig forsvarligt i overensstemmelse med reglerne.
Dertil kommer, at det følger af kontroldirektivet, at der skal udføres kontrolbesøg i virksomhederne.
 Kontrollen er begrænset til de lokaler, hvorfra virksomheden drives, og omfatter derfor ikke privat beboelse, medmindre forretningskontoret m.v. drives herfra.
 Der henvises i øvrigt til punkt 2.2.2 i lovforslagets almindelige bemærkninger.
Til nr. 3 Den gældende bestemmelse i færdselslovens § 120 a indeholder hjemmel til, at politiet kan tilbageholde køretøjer i tilfælde af overtrædelse af en række nærmere opregnede forskrifter og forordningen m.m.
Herudover følger det af § 37 i bekendtgørelse nr. 828 af 10. juni 2017 om vejtransport af farligt gods, at politiet kan standse et køretøj, hvormed der udføres vejtransport af farligt gods, og undersøge eller lade det undersøge med henblik på at kontrollere, at transporten opfylder reglerne i bekendtgørelsen, men hverken § 120 a eller bekendtgørelsen indeholder hjemmel til, at politiet kan tilbageholde køretøjer i tilfælde af overtrædelse af regler om vejtransport af farligt gods, som følger af kontroldirektivets artikel 5.
 Med den foreslåede bestemmelse implementeres således artikel 5 i kontroldirektivet, hvorefter et køretøj, der har overtrådt bestemmelser om vejtransport af farligt gods, kan blive tilbageholdt.
Det foreslås derfor i § 120 a, stk. 1, nr. 2, at politiet får mulighed for at tilbageholde et køretøj i forbindelse med vejkontrol, hvis det konstateres, at transporten ikke overholder reglerne om vejtransport af farligt gods.
I forbindelse med politiets vejkontrol med transport af farligt gods kan der konstateres alvorlige overtrædelser af reglerne.
I praksis og ud fra sikkerhedsmæssige betragtninger, er der et behov for at indføre hjemmel til, at politiet i forbindelse med vejkontrol kan tilbageholde et køretøj ved konstatering af, at transporten ikke overholder reglerne om vejtransport af farligt gods.
 Dette betyder, at der i praksis vil ske en kontrol med, at transporten med farligt gods ikke kan fortsætte, før køretøjet er bragt i overensstemmelse med reglerne.
 Der henvises i øvrigt til punkt 2.1.2 i lovforslagets almindelige bemærkninger.
Til nr. 4 Det foreslås, at overskriften som indledning til bestemmelserne i færdselslovens §§ 120 og 120 a om tilbageholdelse af køretøjer tilpasses således, at den også omfatter henstilling af køretøjer i overensstemmelse med den nye foreslåede § 120 b.
Til nr. 5 Den gældende bestemmelse i færdselslovens § 120 a indeholder hjemmel til, at politiet kan tilbageholde køretøjer i tilfælde af overtrædelse af en række nærmere opregnede forskrifter og forordninger.
Herudover følger det af § 37 i bekendtgørelse nr. 828 af 10. juni 2017 om vejtransport af farligt gods, at politiet kan standse et køretøj, hvormed der udføres vejtransport af farligt gods, og undersøge eller lade det undersøge med henblik på at kontrollere, at transporten opfylder reglerne i bekendtgørelsen, men hverken § 120 a eller bekendtgørelsen indeholder hjemmel til, at politiet kan pålægge føreren af et køretøj at henstille køretøjet på et sted anvist af politiet i tilfælde af overtrædelse af regler om vejtransport af farligt gods, som følger af kontroldirektivets artikel 5.
 Med den foreslåede bestemmelse implementeres således artikel 5 i kontroldirektivet, hvorefter et køretøj, der har overtrådt bestemmelser om vejtransport af farligt gods, kan blive henstillet et sted, som kontrolmyndigheden anviser.
 Det foreslås derfor tilføjelse af en ny bestemmelse § 120 b, hvori der indføres hjemmel til, at politiet kan pålægge føreren af et køretøj at henstille køretøjet på et sted anvist af politiet i tilfælde af overtrædelse af forskrifter om vejtransport af farligt gods udstedt i medfør af § 82, indtil transporten er i overensstemmelse med reglerne.
 I forbindelse med politiets vejkontrol med transport af farligt gods kan der af sikkerhedsmæssige årsager være behov for at pålægge føreren af et køretøj, der transporterer farligt gods, at henstille køretøjet på et bestemt sted.
 Dette vil betyde, at der vil ske en effektiv kontrol med reglerne om vejtransport af farligt gods.
 Der henvises i øvrigt til punkt 2.1.2 i lovforslagets almindelige bemærkninger.
Til § 2 Det foreslås, at loven træder i kraft den 1. juli 2021.
Ifølge færdselslovens § 143 gælder loven ikke for Færøerne og Grønland, ligesom færdselsloven heller ikke indeholder en anordningsbestemmelse om, at loven kan sættes i kraft for Færøerne og Grønland.
Loven vil således ikke gælde for Færøerne og Grønland.
Bilag 1 Lovforslaget sammenholdt med gældende lov 1) Loven indeholder bestemmelser, der gennemfører dele af Rådets direktiv 95/50/EU af 6. oktober 1995 om indførelse af ensartede kontrolprocedurer i forbindelse med transport af farligt gods ad vej, EU-Tidende 1995, nr.
L 249, side 35.
