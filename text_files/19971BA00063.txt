Nr BSF 63 Forslag til folketingsbeslutning om ændring af reglerne for aflønning af  

 deltidsansatte eller frivillige brandmænd, strandfogder, redningsmænd og  

 digevagter Fremsat af Aage Frandsen (SF) Helge Sander (V) Brian Mikkelsen (KF) Tom  

 Behnke (FP) Jette Gottlieb (EL) Addi Andersen (CD) Poul Nødgaard (DF) den 13. november 1997 Folketinget opfordrer regeringen til i folketingsåret 1997-98 at fremsætte  

 de nødvendige forslag til at sikre, at reglerne for aflønning af  

 deltidsansatte eller frivillige brandmænd, strandfogder, redningsmænd og  

 digevagter ændres således, at disse får vederlag for dette arbejde i stedet  

 for løn.
Dermed stilles brandmænd m.fl. på linje med en del andre, der  

 modtager vederlag for borgerligt ombud, i tilfælde af arbejdsløshed, f.eks.  

 byrådsmedlemmer.
Det forhold, at de nævnte grupper fremover skal modtage  

 vederlag, skal ikke medføre forringelser i forhold til f.eks.  

 arbejdsmiljølovgivningen.
Bemærkninger til forslaget Ud fra ønsket om regelforenkling kan det være fornuftigt, at bierhverv som  

 brandmænd, strandfogder, redningsmænd og digevagter betragtes på linje med  

 alle andre erhverv, der udøves som bierhverv.
Men det forekommer ikke  

 rimeligt, når det tages i betragtning, hvilket arbejde de udfører.
Arbejdet  

 som deltidsansat eller frivillig brandmand, strandfoged, redningsmand og  

 digevagt kan ikke betragtes som et almindeligt arbejde.
Arbejdet som deltidsansat eller frivillig brandmand, strandfoged,  

 redningsmand og digevagt er ikke borgerligt ombud.
Men det er et arbejde, der  

 kan minde om borgerligt ombud, fordi samfundet reelt ikke kan undvære, at det  

 bliver udført af frivillige.
Hvis ikke der var deltidsansatte eller  

 frivillige brandmænd, strandfogder, redningsmænd og digevagter, ville  

 forpligtelsen i første omgang påhvile det offentlige, som derefter eventuelt  

 ville uddelegere opgaven til andre.
I stort set alle kommuner er  

 deltidsansatte eller frivillige brandmænd enten sammen med fuldtidsansatte  

 brandmænd eller alene det beredskab, som samfundet bygger på i forbindelse  

 med brand.
Tilsvarende gælder for deltidsansatte eller frivillige  

 strandfogder, redningsmænd og digevagter, der også er det beredskab,  

 samfundet bygger på.
Forslagsstillerne er på det rene med, at  

 ansættelsesforholdene for de omhandlede grupper varierer meget.
Men det må  

 der findes en løsning på.
Ifølge gældende regler kan deltidsansatte eller frivillige brandmænd,  

 strandfogder, redningsmænd og digevagter i tilfælde af arbejdsløshed i  

 hovederhvervet risikere at miste ganske meget i dagpenge, hvis de samtidig  

 som bierhverv har arbejde som brandmand, strandfoged, redningsmand eller  

 digevagt.
Det er derfor heller ikke overraskende, at en del deltidsansatte  

 eller frivillige brandmænd er stoppet eller overvejer at stoppe som  

 brandmænd, og at man flere steder mærker en vigende tilgang til jobbet som  

 frivillig brandmand.
En tilsvarende udvikling må forventes for strandfogder,  

 redningsmænd og digevagter.
Deltidsansatte eller frivillige brandmænd, strandfogder, redningsmænd og  

 digevagter er en del af det civile samfund, der på linje med det offentlige  

 kan løse fælles opgaver.
Fra næsten alle politiske sider taler man i disse år  

 meget om, at udviklingen af det civile samfund bør understøttes.
Med de  

 nuværende a-kasseregler, hvor bierhvervet som brandmand, strandfoged,  

 redningsmand og digevagt betragtes på linje med andet arbejde, gør man klart  

 det modsatte af at understøtte det civile samfund, som deltidsansatte eller  

 frivillige brandmænd, strandfogder, redningsmænd og digevagter er en del af.
 Fordi arbejdet som deltidsansat eller frivillig brandmand, strandfoged,  

 redningsmand og digevagt er et samfundsnødvendigt arbejde - nærmest på linje  

 med borgerligt ombud - og fordi det ikke er forslagsstillernes ønske ad denne  

 vej at ændre i principperne for a-kassereglerne for bierhverv, foreslås det,  

 at aflønningen til deltidsansatte eller frivillige brandmænd, strandfogder,  

 redningsmænd og digevagter ændres til vederlag, og at de herefter betragtes  

 på linje med andre, der får vederlag, og som i a-kassesammenhæng er omfattet  

 af reglerne i bekendtgørelse nr. 966 af 1. december 1994 om fradrag i  

 arbejdsløshedsdagpenge.
 Det er ikke forslagsstillernes hensigt, at de grupper, der omfattes af  

 forslaget, fremover skal have forringet deres retsstilling i forhold til  

 f.eks. arbejdsmiljølovgivningen, fordi de får vederlag i stedet for løn.
Beslutningsforslaget er en delvis genfremsættelse af beslutningsforslag  

 nr.
B 88, fremsat den 20. december 1996 (se Folketingstidende 1996-97, tillæg  

 A s. 3055 og 3056). Beslutningsforslag nr.
B 88 kom ikke til  

 førstebehandling, men i anledning af beslutningsforslaget nedsatte  

 Indenrigsministeriet en arbejdsgruppe, som skulle afdække visse forhold  

 vedrørende deltidsansatte brandfolk, redningsmænd, digevagter og  

 strandfogder.
Udvælgelsen af de myndigheder og organisationer, der skulle  

 deltage i arbejdsgruppens arbejde, og kommissoriet blev aftalt med  

 forslagsstillerne forud for nedsættelsen af arbejdsgruppen.
Efter  

 kommissoriet skulle arbejdsgruppen afslutte sit arbejde inden den 1. april  

 1997, og det skete den 25. marts 1997 med »Rapport fra arbejdsgruppen  

 vedrørende B 88«.
Af tidsmæssige grunde nåede arbejdsgruppen dog ikke at  

 afdække alle de emner, der var omhandlet i kommissoriet, for samtlige de i  

 beslutningsforslaget nævnte grupper.
På denne baggrund har forslagsstillerne  

 valgt at fremsætte nærværende beslutningsforslag som uændret genfremsættelse  

 af B 88, bortset fra at der er tilføjet et nyt sidste punktum i  

 forslagsteksten.
Det er i øvrigt forslagsstillernes intention, at regeringen  

 skal arbejde videre på det grundlag, der er skabt med arbejdsgruppens  

 rapport.
Skriftlig fremsættelse Aage Frandsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af reglerne for aflønning  

 af deltidsansatte eller frivillige brandmænd, strandfogder, redningsmænd og  

 digevagter.
(Beslutningsforslag nr.
B 63).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
