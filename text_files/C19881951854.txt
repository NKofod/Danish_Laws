(Til kommunalbestyrelserne) Et effektivt samarbejde mellem kommunens social- og sundhedsforvaltning og  

 Arbejdsformidlingen om formidling af arbejde - herunder fremskaffelse af  

 arbejdspladser såvel med som uden løntilskud, erhvervsvejledning og  

 henvisning til arbejdesmarkedsuddannelser - er af stor betydning på en række  

 områder.
 Det gælder ved opfølgningen af sygedagpengesager og på  

 revalideringsområdet, og det gælder ikke mindst i forhold til den aktiverende  

 indsats over for ledige kontanthjælpsmodtagere.
 Behovet for at samordne og målrette social- og arbejdsmarkedspolitikkens  

 opgaver og se på mulighederne for et styrket samarbejde mellem sektorerne er  

 senest fremhævet i betænkning nr. 1143 om kommunalt udgiftspres og  

 styringsmuligheder.
 I forbindelse med realiseringen af den socialpolitiske målsætning om at  

 genskabe ledige kontanthjælpsmodtageres kontakt til arbejdsmarkedet er det  

 bl.a. væsentligt, at der søges etableret et samarbejde, f.eks. således at  

 forbindelsen mellem kommunen og Arbejdsformidlingen varetages af personer,  

 som har et særligt ansvar for netop denne opgave.
 Der har i den henseende været gode erfaringer med samarbejdsformer, der  

 inddrager ungdomsteams, beskæftigelseskonsulenter og gensidig udstationering  

 af medarbejdere mellem Arbejdsformidlingen og kommunens social- og  

 sundhedsforvaltning.
 Det skal i øvrigt henstilles, at kommunerne - før en kontanthjælpsmodtager  

 henvises til AF - foretager en nøje vurdering af, om pågældende er rustet til  

 at modtage AF's tilbud om job m.v., eller om der er grund til at iværksætte  

 særlige hjælpeforanstaltninger, jf. bistandslovens § 41, stk. 1.
 Også spørgsmålet om den direkte og opsøgende kontakt til arbejdsgiverne er  

 et centralt led i indsatsen over for kontanthjælpsmodtagerne.
 Den opsøgende kontakt til arbejdsmarkedet påhviler Arbejdsformidlingen.  

 Det fremgår af Arbejdsdirektoratets cirkulære af 1. april 1987 om samarbejdet  

 mellem arbejdsformidlingen, amtskommunerne og kommunerne om foranstaltninger  

 mod ungdomsarbejdsløsheden.
Ifølge cirkulæret er der imidlertid mulighed for, at også medarbejdere fra  

 andre myndigheder og institutioner kan tage direkte kontakt til  

 arbejdsgiverne.
Dette forudsætter dog en forudgående aftale herom med  

 Arbejdsformidlingen.
 Socialministeriet skal på denne baggrund henstille til kommunerne at  

 udnytte mulighederne for at indgå lokalaftale med Arbejdsformidlingen om, at  

 der fra social- og sundhedsforvaltningens side kan etableres en direkte  

 kontakt til arbejdsgiverne med henblik på placering af ledige  

 kontanthjælpsmodtagere.
