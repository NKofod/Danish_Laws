Ligebehandlingsnævnets afgørelse om køn - adgangsbegrænsning - ej medhold J.nr. 21-8466 En mand påstod sig udsat for forskelsbehandling på grund af køn i forbindelse med, at han blev afvist ved indgangen til en natklub.
Manden blev afvist den 25. januar 2020. Klagen blev først indbragt for Ligebehandlingsnævnet den 8. februar 2021.
 Under disse omstændigheder vurderede nævnet, at manden havde udvist retsfortabende passivitet, og at han dermed havde fortabt retten til at gøre eventuelle godtgørelseskrav gældende som følge af forskelsbehandling på grund af køn.
Manden fik derfor ikke medhold i klagen.
Afgørelsen blev truffet af nævnets næstformand.
 Klagen angår påstået forskelsbehandling på grund af køn i forbindelse med, at klager blev afvist ved indgangen til en natklub.
Ligebehandlingsnævnets afgørelse Klager har udvist retsfortabende passivitet og har dermed fortabt retten til at gøre et eventuelt krav gældende som følge af påstået ulovlig forskelsbehandling på grund af race og etnisk oprindelse.
Sagens behandling Afgørelsen er truffet af Ligebehandlingsnævnets næstformand.
Sagsfremstilling Klager, der er mand, har oplyst, at en af hans veninder havde modtaget en sms fra den indklagede natklub, hvoraf følgende fremgik:
Kære [navn] Vi ved at Januar er hård for pengepungen! Så [den indklagede natklub] tilbyder vores dejlige medlemmer fri entré, én kold flaske bobler hvis I kommer 4, og to flasker med bord hvis I kommer 8+ i HELE Januar! Sms bobler og vi booker.
 Klagers veninde bookede via sms 8 personer til den 25. januar 2020. Den indklagede natklub bekræftede via sms venindens bestilling.
Klager har for nævnet oplyst, at han, da han ankom til natklubben med sine venner, fik at vide af dørmanden, at det var et pigebord, som var bestilt.
Klager måtte derfor ikke komme ind sammen med sine venner.
Klager blev meget oprevet over dette.
Dørmanden oplyste derefter, at klager kunne komme med sine venner ind, hvis han købte en flaske.
Dørmanden oplyste, at klagers ellers måtte stille sig bagerst i køen.
 Klager købte en flaske til 450 kr., hvorefter han blev lukket ind sammen med sine venner.
 Klagen blev modtaget i Ligebehandlingsnævnet den 8. februar 2021.
 Klager fremsatte i klagen en beløbsmæssig påstand om betaling af en godtgørelse på 2.000 kr.
Parternes bemærkninger Klager gør gældende, at han er blevet udsat for forskelsbehandling på grund af køn.
 Episoden gjorde, at klagers humør ikke var på toppen, og at han tog forholdsvis tidligt hjem.
 Klager vil gerne have de penge tilbage, som han betalte for flasken, garderobe, og for hvad en ødelagt aften koster eller en godtgørelse, hvor han kunne medbringe sine venner til en fest, hvor det ikke betød noget, hvilket køn man havde.
Klager indbragte først sagen for Ligebehandlingsnævnet et år efter hændelsen, da han ikke var opmærksom på, at der var et klagenævn for krænkelser og diskriminering uden for arbejdsmarkedet.
Han blev opmærksom på dette efter en artikel i en dansk avis om en mand, der havde været udsat for en liggende hændelse.
Det fremgår af anmeldelserne af natklubben, at klager ikke er den eneste, der har haft en uheldig episode med indklagede.
Dette vil klager gerne gøre noget ved.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Klager blev efter det oplyste afvist ved indgangen til den indklagede natklub den 25. januar 2020.
 Klagen blev indbragt for Ligebehandlingsnævnet den 8. februar 2021.
 I sager om afvisning ved indgangen til en restauration eller natklub forventes den person, der anser sig som forskelsbehandlet på grund af køn at fremkomme med sin klage umiddelbart i forbindelse med afvisningen eller i hvert fald inden for en rimelig tid herefter.
 På baggrund af den tid, der er gået fra afvisningen ved indgangen til natklubben og dermed det tidspunkt, hvor klager havde eller burde have haft kendskab til et eventuelt krav efter lov om ligestilling af kvinder og mænd og efter nævnets faste praksis, vurderer nævnet, at klager ved først at indgive klagen den 9. februar 2021 har udvist retsfortabende passivitet, og at et eventuelt krav på godtgørelse derfor er bortfaldet.
 Den omstændighed, at klager har oplyst, at han først efter at have læst en avisartikel blev opmærksom på, at der var et klagenævn for krænkelser og diskriminering uden for arbejdsmarkedet, kan ikke føre til nogen anden vurdering.
 Klager får derfor ikke medhold i klagen.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af den indklagede natklub.
Retsregler Afgørelsen er truffet efter følgende bestemmelser:
