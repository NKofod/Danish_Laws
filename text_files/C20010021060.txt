Vejledning om fravigelse af bestemmelserne ved  

 folkeskolens  

 afsluttende prøver I tilslutning til bekendtgørelse nr. 4 af 6. januar  

 1998 om elever med særlige behov ved folkeskolens afsluttende  

 prøver, jf. folkeskolelovens § 14, stk. 9, meddeles følgende:
 Formålet med prøverne:
Folkeskolens afsluttende prøver har til  

 formål at give eleverne mulighed for at opnå en kontrolleret  

 bedømmelse af, i hvilket omfang de har tilegnet sig de kundskaber og  

 færdigheder, der er angivet i bekendtgørelsen om formålet  

 med undervisningen i folkeskolens fag og obligatoriske emner med angivelse af  

 centrale kundskabs- og færdighedsområder.
Prøverne skal i  

 videst muligt omfang afspejle det daglige arbejde i undervisningen.  

 (Bekendtgørelse nr. 495 af 31. maj 2000 om folkeskolens afsluttende  

 prøver mv. og om karaktergivning i folkeskolen).
 Formålet med fravigelserne:
Fravigelserne ved folkeskolens afsluttende prøver  

 har til hensigt at give elever med særlige behov mulighed for at  

 aflægge folkeskolens afsluttende prøver på linie med andre  

 elever.
Gennem fravigelserne kan der kompenseres for disse elevers  

 særlige vanskeligheder, således at prøverne kan  

 gennemføres med et resultat, som svarer til elevernes faglige niveau.  

 Det er ikke hensigten med fravigelserne at kompensere for et generelt svagt  

 standpunkt i fagene ved, at der gives mulighed for at hente ekstra  

 hjælp gennem en af de beskrevne fravigelser.
I.
Bekendtgørelsens enkelte bestemmelser ad § 1.
 Skolen tillader fravigelserne:
 Den enkelte skole kan inden for rammerne af  

 bekendtgørelsen tillade fravigelser fra bestemmelserne om afholdelse  

 af folkeskolens afsluttende prøver for elever med særlige  

 behov.
Skolerne kan stadig indhente råd og vejledning i  

 Undervisningsministeriet i forbindelse med drøftelser om fravigelser  

 for den enkelte elev.
Folkeskolens afsluttende prøver omfatter  

 folkeskolens afgangsprøve og 10.-klasse-prøve.
Når der forekommer behov for fravigelser, som ligger  

 udenfor beskrivelserne i bekendtgørelsen og vejledningen, indsendes  

 ansøgning til Undervisningsministeriet, GOF, Folkeskolens afsluttende  

 prøver, som træffer afgørelsen.
Eventuelle  

 ansøgninger herom indsendes inden den 1. oktober, henholdsvis den 1.  

 februar.
ad § 1, stk. 2 Fravigelserne omhandler ændrede vilkår ved  

 prøveaflæggelsen ved folkeskolens afsluttende prøver,  

 herunder brug af hjælpemidler.
Der kan også være tale om  

 ændringer i udformningen af opgaverne, såfremt elevens  

 vanskeligheder gør dette nødvendigt.
Det er en forudsætning for fravigelserne, at  

 prøvernes sværhedsgrad ikke ændres.
Hvis en del af  

 prøvestoffet må udelades, skal det i videst muligt omfang  

 erstattes med andet, som opfylder samme formål og har samme  

 sværhedsgrad.
 Fravigelserne omfatter:
 Skriftlige prøver:
 1.	Forlængelse af prøvetiden.
 2.	Anvendelse af særligt udformede opgavesæt (punktskrift,  

 stortryk, lydbånd og disketter) som supplement til det normale  

 opgavesæt fra Undervisningsministeriet.
 De særligt udformede opgavesæt kan rekvireres  

 i Undervisningsministeriet. (se ad § 4).
 3.	Anvendelse af særlige hjælpemidler - herunder også  

 brug af praktisk medhjælp.
 Når en elev bruger et særligt  

 hjælpemiddel, kan det være hensigtsmæssigt at lade eleven  

 sidde alene i et prøvelokale med sædvanligt tilsyn (hvis der  

 medvirker en praktisk medhjælp, kræves dog kun tilsyn af een  

 person ud over medhjælpen).
 Mundtlige prøver:
 1.	Forlænget forberedelsestid.
 2.	Anvendelse af særligt udformet supplerende  

 prøvemateriale, som skolen selv skal sørge for at få  

 fremstillet.
3.	Anvendelse af særlige hjælpemidler, herunder brug af  

 praktisk medhjælp.
Der er ikke angivet nogen fast tidsramme for den  

 mundtlige prøve.
Prøveaflæggelsen må tage den tid,  

 som er nødvendig for at kunne bedømme elevens præstation.  

 Der er dermed ikke noget tidspres ved prøveaflæggelsen for bl.a.  

 elever, som stammer.
 Vedrørende opgaverne:
Der kan i særlige tilfælde foretages  

 ændringer i opgaverne, når elevernes særlige vanskeligheder  

 nødvendiggør dette.
Det kan dreje sig om udeladelse af  

 billedstof for blinde elever.
 Hjælpemidler:
Anvendelse af hjælpemidler fra hverdagens  

 undervisning vil i mange tilfælde ikke blive regnet som fravigelser,  

 idet eleven umiddelbart kan anvende sådanne hjælpemidler ved  

 prøverne.
Det er dog som hovedregel en forudsætning, at  

 prøvens formål og indhold ikke ændres ved anvendelsen af  

 hjælpemidlet.
ad § 1, stk. 3 Prøverne skal afspejle den daglige arbejdsform:
 Det er en forudsætning for at give tilladelse til en  

 fravigelse, at prøven tilrettelægges på samme  

 vilkår, som har været gældende for elevens  

 forudgående undervisning og således afspejler den daglige  

 arbejdsform.
 Forarbejdet til fravigelserne vil i de fleste  

 tilfælde begynde flere år tidligere i skoleforløbet, hvor  

 lærerne sammen med eleven vurderer, på hvilken måde der kan  

 kompenseres for elevens særlige vanskeligheder i forhold til  

 undervisningen.
ad § 2 Vilkårene for at give tilladelse til en fravigelse:
Tilladelsen til en fravigelse gives af skolelederen.
Dette  

 sker på baggrund af indstilling fra klasselæreren i samråd  

 med lærerne i de berørte fag og pædagogisk-psykologisk  

 rådgivning.
Lærerne har gennem deres undervisning erfaringer med  

 elevens vanskeligheder i relation til den type opgaver, eleven møder  

 ved folkeskolens afsluttende prøver.
 Eleven og dennes forældre orienteres så  

 tidligt som muligt om mulighederne for fravigelser ved folkeskolens  

 afsluttende prøver og inddrages i en drøftelse af behovet for  

 fravigelser.
Fra pædagogisk-psykologisk rådgivning (PPR)  

 skal der foreligge en aktuel udtalelse om arten og graden af elevens  

 vanskeligheder.
PPR kan inddrage andre sagkyndige, som over for en given elev  

 vil have den største sagkundskab.
Det kan fx for blinde være  

 amtets synskonsulent.
Det vil i de fleste tilfælde være  

 naturligt, at der finder en drøftelse sted mellem PPR og skolen om  

 gennemførelsen af prøverne.
 For elever i amternes specialskoler og undervisningscentre  

 for svært handicappede vil skolelederen ofte kunne hente den  

 fornødne rådgivning om de enkelte fravigelser fra sagkyndige  

 på skolen.
ad § 3 Bedømmelse af opgaverne ved de skriftlige prøver:
Alle elevbesvarelserne ved folkeskolens afsluttende  

 prøver bedømmes efter samme kriterier.
En elev, som har  

 fået tilladelse til en fravigelse på grund af en særlig  

 vanskelighed, får sin præstation bedømt på samme  

 måde som de øvrige elever og af de samme censorer.
En undtagelse herfra er besvarelsen af de skriftlige  

 opgaver, når disse er udleveret til eleven på punktskrift.
Her  

 sker der en central vurdering af besvarelserne i Undervisningsministeriet.  

 Årsagen til dette er, at der ofte foretages ændringer i  

 opgaveudformningen ved omsætningen til punktskrift.
ad § 4 Tidsfrister for rekvirering af særlige prøvematerialer:
Til de skriftlige prøver ved såvel  

 december-januar-prøverne som ved maj-juni-prøverne udarbejder  

 Undervisningsministeriet særligt udformede prøvesæt i  

 punktskrift og stortryk.
Der foretages båndindtalinger af  

 prøverne i dansk, skriftlig fremstilling, og skriftlig matematik,  

 problemløsningsdelen og færdighedsdelen ved folkeskolens  

 afgangsprøve og af prøverne i dansk, skriftlig fremstilling og  

 skriftlig matematik ved 10.-klasse-prøve.
Endelig fremstilles der  

 disketter til dansk, retstavning, og skriftlig matematik,  

 færdighedsdelen ved folkeskolens afgangsprøve.
Bestilling af de særligt udformede opgavesæt  

 skal for december-januar-prøverne være Undervisningsministeriet i hænde senest den 1.  

 oktober og for maj-juni-prøverne senest den 1. februar.
Skolen  

 indsender blanketten »Opgavebestilling til elever med særlige behov«  

 til Undervisningsministeriet, GOF, Folkeskolens afsluttende prøver,  

 Frederiksholms Kanal 26, 1220 København K.
ad § 5 Statistik:
Undervisningsministeriet vil følge udviklingen i  

 antallet af fravigelser i henhold til bekendtgørelsen.
På  

 særlig blanketter hver enkelt skole således forpligtet til at  

 indsende antallet af fravigelser opgjort i de kategorier, som denne  

 vejledning anvender.
II.
Særlige forhold for forskellige grupper af elever med  

 særlige behov, herunder for tosprogede elever med særlige  

 vanskeligheder 1. Elever med svære læse-/stavevanskeligheder:
 Dette afsnit gælder for elever med  

 læse-/stavevanskeligheder, men skal også inddrages for de  

 øvrige elevgrupper, hvor læse/stavevanskeligheder er en del af  

 den samlede problemstilling.
Den faglige begrundelse for at give tilladelse til en  

 fravigelse skal være, at eleven har svære  

 læse-/stavevanskeligheder.
Der skal være tale om et  

 læsestandpunkt, der giver sig udslag i en meget langsom og usikker  

 læsning, og/eller der skal være tale om en meget ringe  

 forståelse af det læste, således at det er tvivlsomt, om  

 eleven vil kunne gennemføre prøverne uden tilladelse til en  

 eller flere fravigelser fra de almindelige prøvebestemmelser.
 Der skal foreligge en aktuel pædagogisk-psykologisk  

 vurdering af elevens læse-/staveniveau foretaget med tidssvarende  

 individuelle læseprøver.
 Skriftlige prøver:
Ved folkeskolens afgangsprøve og  

 10.-klasse-prøven kan der for elever med svære  

 læse-/stavevanskeligheder gives tilladelse til forlænget tid ved  

 de skriftlige prøver i: - dansk, skriftlig fremstilling (folkeskolens  

 afgangsprøve og 10.-klasse-prøve) skriftlig matematik (folkeskolens afgangsprøve og  

 10.-klasse-prøve) fremmedsprog, skriftlig (10.-klasse-prøve) Disse tidsforlængelser kan højst være  

 på 60 minutter.
 Der kan som supplement til de centralt fremstillede  

 opgavesæt gives tilladelse til, at eleverne får udleveret en  

 båndindtaling af teksten (se ad § 4) ved prøverne i:
dansk, skriftlig fremstilling (folkeskolens afgangsprøve og  

 10.-klasse-prøve) skriftlig matematik (problemløsningsdelen og  

 færdighedsdelen ved folkeskolens afgangsprøve) skriftlig matematik (10.-klasse-prøve) Der kan i dansk, retstavning (folkeskolens  

 afgangsprøve) gives tilladelse til forlængelse af  

 prøvetiden med det formål, at eleven skal have ekstra tid til at  

 udføre anden del af prøven samt ordbogsopslag.  

 Tidsforlængelsen kan være på op til i alt 30 minutter.
Der kan i stedet for gives tilladelse til individuel  

 diktering.
Hvis dansklæreren skal diktere, kan prøven  

 tidsforskydes.
Der skal være tilsyn med eleven, mens resten af klassen  

 gennemfører prøven.
Ved dikteringen anvendes den tid, som er  

 nødvendig, hvorefter eleven har op til 60 minutter til at  

 gennemgå besvarelsen.
 Hvis en elev bruger edb med tekstbehandling som sit  

 personlige skriveredskab i det daglige, kan eleven få udleveret  

 prøven i dansk, retstavning og i matematik, færdighedsdelen  

 (folkeskolens afgangsprøve) på diskette. (se ad § 4).
 Reglerne vedrørende anvendelse af edb med  

 tekstbehandling ved de skriftlige prøver er:
 ved dansk retstavning (folkeskolens afgangsprøve) må der  

 ikke anvendes elektronisk sta-vekontrol.
 ved dansk skriftlig fremstilling (folkeskolens afgangsprøve og  

 10.-klasse-prøve) må der   anvendes elektronisk stavekontrol.
 Mundtlige prøver:
 Der kan gives tilladelse til forlænget  

 forberedelsestid, maksimalt op til 50% for elever med svære  

 læsevanskeligheder.
Skolen kan også give tilladelse til, at der anvendes  

 indtalte bånd som supplement til teksten i forberedelsestiden - dette  

 gælder ikke ved prøverne i fremmedsprog.
Fremgangsmåden  

 er, at eleven i overværelse af skolens leder eller dennes  

 stedfortræder trækker sin opgave - uden at eleven gøres  

 bekendt med denne - i så god tid, at skolen kan foretage en indtaling  

 af teksten på bånd inden prøveaflæggelsen.
 Praktiske prøver:
For elever med svære læsevanskeligheder kan  

 opgaverne indtales på bånd.
Den samme fremgangsmåde  

 anvendes som omtalt under de mundtlige prøver.
Hvis dette ikke er  

 praktisk muligt, kan der medvirke en praktisk medhjælp, som læser  

 opgaverne højt for eleven.
 2. Blinde og svagsynede elever:
 Skriftlige og mundtlige prøver:
 Blinde og svagsynede elever kan få tilladelse til  

 forlænget prøvetid ved de skriftlige prøver og  

 forlænget forberedelsestid ved de mundtlige prøver i samme  

 omfang som beskrevet under afsnittet for elever med svære  

 læse-/stavevanskeligheder.
 Skriftlige prøver:
 Blinde elever:
Blinde elever kan få de centralt udarbejdede  

 opgavesæt udleveret på punktskrift.
Ved de skriftlige  

 prøver i dansk, skriftlig fremstilling, (folkeskolens  

 afgangsprøve og 10.-klasse-prøve) vil der ved bestilling af  

 punktskrift tillige blive medsendt lydbånd.
Undervisningsministeriet kan foretage ændringer i  

 opgaverne i forbindelse med omsætningen til punktskrift, fx hvis  

 billedstof er en del af opgaven.
Opgavebesvarelserne indsendes til  

 bedømmelse i Undervisningsministeriet, GOF, Folkeskolens afsluttende  

 prøver, Fredriksholms Kanal 26, 1220 København K . (se ad § 3).
 Blinde elever kan anvende en praktisk medhjælp,  

 »seende assistance«, som kan foretage ordbogsopslag og andre opgaver, hvor  

 synet er nødvendigt, og problemet ikke kan løses  

 tilfredsstillende ved brug af andre hjælpemidler.
Den punktlæsende elev har ret til - inden  

 opgavebesvarelsen - at læse opgaverne højt for den praktiske  

 medhjælp for at kontrollere, om punktteksten er i overensstemmelse med  

 originaludgaven og det rettelsesark, som medfølger.
Den tid, som  

 medgår hertil, regnes ikke for en del af prøvetiden.
De hjælpemidler, som må anvendes uden  

 særlig tilladelse, er de taktile hjælpemidler, som blinde bruger  

 i dagligdagen.
Desuden kan blinde anvende talende lommeregner - også i  

 færdighedsdelen i skriftlig matematik ved folkeskolens  

 afgangsprøve.
 Blinde elever uden punktskrifttastatur:
 Hvis den blinde elev foretager indskrivning på  

 standardtastatur, skal den praktiske medhjælp efter ønske fra  

 eleven oplæse de sidst skrevne ord, således at eleven kan  

 følge med i, hvor langt han eller hun er kommet.
 Medhjælpen skal endvidere efter elevens ønske  

 læse den samlede besvarelse højt for eleven med henblik på  

 rettelse af evt. fejl.
 Svagsynede elever:
 Svagsynede elever kan vælge mellem at få  

 teksterne udleveret i 3 forskellige forstørrelser (punkt 12, 14 og 16)  

 afpasset efter deres synshandicap, således at de har samme vilkår  

 som i den daglige undervisning.
I skriftlig matematik er både billeder og tekst  

 forstørret.
Hvis der indgår opmålinger, foretages disse  

 på originalopgaven.
 Svagsynede elever kan have brug for en praktisk  

 medhjælp til ordbogsopslag og andre praktiske opgaver, hvor synet er  

 nødvendigt, og problemet ikke kan løses ved brug af andre  

 hjælpemidler.
 Blinde og svagsynede elever:
 Blinde og svagsynede elever må bruge samme  

 hjælpeprogrammer, når de bruger edb med tekstbehandling som andre  

 elever, der anvender tekstbehandling (se under afsnittet om elever med  

 læse-/stavevanskeligheder). Der må desuden anvendes elektroniske  

 ordbøger i dansk og fremmedsprog.
 Mundtlige prøver:
 Blinde og svagsynede:
 Der kan gives tilladelse til forlængelse af  

 forberedelsestiden ved de mundtlige prøver med op til 50%.
 Hvis der indgår brug af ordbøger,  

 formelsamlinger m.v. kan der gives tilladelse til at bruge praktisk  

 medhjælp, som kan oplyse/læse ønskede ord og afsnit efter  

 elevens anvisninger.
Ved de mundtlige prøver må skolen selv lave  

 en aftale om levering af prøvematerialet på punktskrift og  

 eventuelt lydbånd til blinde elever.
Proceduren er, at eleven i  

 overværelse af skolens leder eller dennes stedfortræder  

 trækker sin opgave - uden at eleven gøres bekendt med denne - i  

 god tid før den mundtlige prøve finder sted.
 Skolen lader eleven vælge blandt opgaver, hvori  

 billedstof ikke indgår.
For blinde elever skal skolen herefter få opgaven  

 omsat til punktskrift og evt. bånd, så den ligger klar på  

 prøvedagen som supplement til opgaven.
For svagsynede elever kan  

 skolen eventuelt selv vælge at forstørre teksten.
 Praktiske prøver:
 Blinde og svagsynede:
Som ved de skriftlige og mundtlige prøver kan  

 opgaverne omsættes til punktskrift eller stortryk efter samme procedure  

 som omtalt under de mundtlige prøver.
Hvis dette ikke er praktisk  

 muligt, kan der anvendes en praktisk medhjælp til læsning af  

 instruktioner m.v.
Desuden kan der være behov for at få  

 løst andre praktiske opgaver, som medhjælpen udfører  

 på den blinde/svagsynedes anvisninger.
 3. Hørehæmmede og døve elever:
 Skriftlige prøver:
 Dansk, retstavning (folkeskolens afgangsprøve):
 Hørehæmmede elever kan få tilladelse  

 til, at dikteringen ved prøven i dansk, retstavning, foregår med  

 forskellige grader af hjælp afhængig af hørehandicappets  

 størrelse.
 1. Læreren diktere teksten 3 gange:
Denne fravigelse kan tillades, når der er tale om et  

 væsentligt dobbeltsidigt høretab, som medfører brug af  

 høreapparater eller anden forstærkning.
Desuden  

 forudsættes det, at denne form for diktering har været anvendt i  

 den daglige undervisning.
 2. Læreren dikterer med brug af  

 mund-håndsystem (MHS):
 Denne fravigelse kan tillades, når eleven  

 anvender MHS som et led i sin kommunikation, og MHS indgår i den  

 daglige undervisning.
 3. Læreren gengiver først teksten på  

 tegnsprog:
 Derefter dikteres med brug af MHS og/eller tegnsprog.  

 Elevarket kan eventuelt vises på en overheadprojektor for at lette  

 elevens muligheder for at følge med i teksten.
 Denne fravigelse kan tillades, når eleven anvender  

 tegnsprog og MHS som et led i sin kommunikation og i den daglige  

 undervisning.
 Vedrørende de øvrige skriftlige  

 prøver kan fravigelser gives på samme betingelser som for elever  

 med svære læse-/stavevanskeligheder (se under dette afsnit).
 Mundtlige prøver:
Vedrørende forberedelsestiden skal begrundelserne  

 for fravigelser findes i elevens læseevne og  

 læseforståelse.
Se under afsnittet »Elever med svære  

 læse-/stavevanskeligheder«.
 Ved prøverne anvender både  

 hørehæmmede og døve elever den kommunikationsform, de  

 bruger i deres hverdag (dog med undtagelse af prøverne i  

 fremmedsprog).
For døve medvirker tolk, som kan oversætte  

 fra dansk til tegnsprog og fra tegnsprog til dansk, således at  

 både det faglige og det sproglige niveau kan bedømmes.
Censorer  

 udpeges efter samme retningslinier som for hørende elever.
 Mundtlige prøver i fremmedsprog:
 For døve elever kan den mundtlige dialog på  

 det fremmede sprog erstattes med en skriftlig dialog evt. via et  

 edb-anlæg.
 Lytteøvelsen kan erstattes med:
1. Læreren læser teksten op for eleven.
Dette  

 kan også foregå på en videooptagelse.
Denne fravigelse kan tillades, når eleven har et  

 dobbeltsidigt høretab, som medfører brug af høreapparat  

 eller anden forstærkning.
Desuden forudsættes det, at denne  

 arbejdsform anvendes i den daglige undervisning.
2. Læreren læser teksten op, evt. kombineret  

 med anvendelse af MHS.
Denne fravigelse kan tillades, når eleven  

 anvender MHS som led i sin kommunikation, og MHS indgår i den daglige  

 undervisning.
 3. Lytteteksten erstattes af et billedmateriale, som kan  

 suppleres med tekst, fx en videosekvens, hvori indgår situationer, som  

 kan anvendes i stedet for lytteteksten.
 Denne fravigelse kan tillades, når den  

 svært hørehæmmede eller døve elev ikke via  

 hørelsen - selv med forstærkning - vil kunne opfatte indholdet  

 af lytteteksten.
 4. Elever med bevægelseshandicap:
 For elever med bevægelseshandicap kan der gives  

 tilladelse til forlængelse af forberedelsestiden og prøvetiden  

 ved alle prøverne.
 Elever med svære bevægelseshandicap kan  

 få tilladelse til at anvende lydbånd, når det af praktiske  

 grunde tager for lang tid at læse opgaveteksterne.
Elever med bevægelseshandicap kan også  

 få tilladelse til at anvende praktisk medhjælp, som på  

 elevens anvisninger udfører de praktiske opgaver, som  

 bevægelseshandicappet forhindrer ham eller hende i selv at  

 udføre.
Disse praktiske opgaver kan fx være at foretage  

 ordbogsopslag, at flytte om på papirer, at være den  

 »forlængede arm« ved opstillinger i fysik/kemi osv.
Der kan i nogle  

 tilfælde være brug for praktisk medhjælp ved alle  

 prøver.
Fravigelserne skal være begrundet i forhold, som  

 forhindrer eleven i at udføre en opgave eller nedsætter tempoet  

 i udførelsen af opgaven.
Ved svære bevægelseshandicap kan  

 skrivehastigheden være så langsom, at tidsrammerne må  

 forlænges ud over angivelserne i afsnittet om »Elever med svære  

 læse-/stavevanskeligheder«.
Ved visse bevægelseshandicap kan der ske en  

 udmatning, som betyder, at der må indlægges pauser i  

 prøveforløbet, for at eleven kan gennemføre de  

 skriftlige prøver.
De enkelte prøver må ikke fordeles  

 på to dage.
 Elever med bevægelseshandicap kan yderligere have  

 behov for fravigelser som omtalt fx under afsnittene »Elever med svære  

 læse-/stavevanskeligheder« og »Elever med svære  

 talevanskeligheder«.
 For elever, som er svært  

 bevægelseshandicappede, vil det være hensigtsmæssigt at  

 indhente råd og vejledning fra en konsulent på området  

 eller i Undervisningsministeriet i forbindelse med en drøftelse af  

 tilrettelæggelsen af prøverne.
 Hvis eleven på grund af sit handicap bruger edb som  

 sit daglige kommunikations og/eller skriveredskab, kan eleven også  

 anvende dette ved prøverne.
 5. Elever med svære talevanskeligheder:
For elever med talevanskeligheder i form af svær  

 forståelig tale eller svær stammen kan der ved de mundtlige  

 prøver gives tilladelse til, at eleven nedskriver besvarelsen eller  

 dele deraf.
Der kan desuden medvirke en medhjælp, som dels kan  

 være en tryghedsskabende faktor, dels kan medvirke som hjælper  

 ved kommunikationen, hvis eleven eller læreren anmoder derom.  

 Medhjælperen udpeges af skolens leder og kan fx være elevens  

 talepædagog.
 6. Tosprogede elever:
Tosprogede elever kan anvende ordbøger fra deres  

 eget sprog til dansk og fra dansk til deres eget sprog evt. via et tredje  

 sprog.
Dette regnes ikke som en fravigelse.
 7. Tosprogede med særlige vanskeligheder:
Skolen kan give en tosproget elev tilladelse til  

 fravigelser fra prøvebestemmelserne (dog ikke ved hjælp af tolk  

 eller anden aktiv medhjælp), hvis eleven har svært ved at  

 læse og/eller forstå prøveteksten.
Fravigelserne gives  

 på samme grundlag og holdes inden for de samme rammer som for elever  

 med svære læse-/stavevanskeligheder.
Der skal til grund for disse fravigelser foreligge en  

 aktuel udtalelse fra PPR, som også kan inddrage andre sagkyndige i  

 vurderingen.
Denne udtalelse skal indeholde en vurdering af elevens  

 læsestandpunkt og læseforståelse.
 8. Andre elever:
 Denne vejledning giver en oversigt over hovedgrupperne af  

 elever, som kan have behov for fravigelser ved folkeskolens afsluttende  

 prøver.
 Der kan opstå behov for fravigelser for andre  

 grupper af elever, som skal have prøverne tilrettelagt på en  

 særlig måde for at kunne gennemføre disse.
Et eksempel er elever med sukkersyge, som undervejs i de  

 skriftlige prøver på grund af den uvante og stressede situation  

 kan blive dårlige og få brug for at spise og efterfølgende  

 evt. have brug for at hvile.
Erfaringsmæssigt er det for disse elever  

 tilstrækkeligt at give tilladelse til en forlængelse af  

 prøvetiden ved de skriftlige prøver i dansk, skriftlig  

 fremstilling, og skriftlig matematik (problemløsningsdelen) ved  

 folkeskolens afgangsprøve og ved 10.-klasse-prøve i op til 30  

 minutter.
Der kan også være elever med så  

 specifikke behov, at der individuelt må tilrettelægges en  

 prøveform, som giver disse elever mulighed for at gå op til  

 prøverne.
Disse fravigelser tilrettelægges på en  

 måde, så formålet med prøverne opretholdes.
 For børn med akutte skader gives fravigelser  

 umiddelbart af skolelederen efter reglerne i denne vejledning fx kan en  

 elev med en hånd- eller armskade få tilladelse til fravigelser  

 efter de beskrevne bestemmelser for elever med bevægelseshandicap.
 9. Andet:
 Denne vejledning erstatter vejledning nr. 17 af den 6.  

 januar 1998 om fravigelse af bestemmelserne ved folkeskolens afsluttende  

 prøve.
