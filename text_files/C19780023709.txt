Ifølge det af civilforsvarsstyrelsen for krigstilfælde tilrettelagte  

 varslingssystem skal der afgives et forvarsel til civilbefolkningen, når  

 radioaktivt nedfald kan forventes.
Forvarsel tilkendegiver, at radioaktivt  

 nedfald er på vej, og at befolkningen derfor bør lytte til radioen, hvor  

 nærmere instruktion vil blive givet, og iøvrigt forberede sig på at gå i  

 dækning.
Til afgivelse af forvarsel anvendes de permanent opstillede sirener.
I de  

 områder, der ikke er dækket af de permanent opstillede sirener, afgives  

 forvarslet ved klemten med kirkeklokkerne i samtlige kirker inden for  

 varslingsområdet og ved mobil sirenevarsling (køretøjer med påmonterede  

 sirener).
Meddelelse om iværksættelse af klemten vil tilgå de kirkelige funktionærer  

 fra politimesteren, eventuelt via civilforsvarsmedarbejderen (kommunelederen)  

 i vedkommende kommune.
Det er pålagt politimestrene at træffe aftale med  

 kirkebetjeningen ved de enkelte kirker om, hvortil meddelelsen skal gives.
 Klemten med kirkeklokkerne skal iværksættes på det i meddelelsen anførte  

 tidspunkt eller - hvis dette af særlige grunde ikke kan ske - hurtigst muligt  

 derefter.
 De kirkelige funktionærer skal dog på eget initiativ uden at afvente  

 meddelelse fra politimesteren (kommunelederen) iværksætte klemten med  

 kirkeklokkerne, hvis de på anden måde, f. eks. over radioen eller gennem den  

 mobile sirenevarsling, har fået kendskab til, at der er truffet beslutning om  

 afgivelse af forvarsel om radioaktivt nedfald for vedkommende kommune.
Der klemtes med kirkeklokkerne i 15 min.
Denne klemten udføres ved med  

 kneblen at slå 4 langsomme slag på klokken, derefter følger en pause på 30  

 sek., hvorefter der påny foretages 4 langsomme klokkeslag og så fremdeles.
 Forvarsel om radioaktivt nedfald ved klemten med kirkeklokkerne kan  

 undlades i tilfælde, hvor meddelelse herom er modtaget så sent, at  

 iværksættelse af klemten tidsmæssigt ikke kan gennemføres, inden der over  

 radioen er beordret alarm for radioaktivt nedfald for den pågældende kommune,  

 hvilket tilkendegiver at radioaktivt nedfald er umiddelbart forestående.
 Klemten med kirkeklokker som forvarsel om radioaktivt nedfald må ikke  

 hindre eller afbryde den foreskrevne uafbrudte ringning i 3 timer med  

 samtlige landets kirkeklokker, efter at mobiliseringsordre er udsendt.
 Under henvisning til foranstående skal man anmode biskoppen om at ville  

 foranledige, at det pålægges kirketjenerne (ringerne) ved stiftets kirker at  

 efterkomme de ordrer om afgivelse af forvarsel ved klemten med  

 kirkeklokkerne, som de modtager fra vedkommende civilforsvarsmyndighed.
 Nærværende cirkulære, der træder i stedet for kirkeministeriets cirkulære  

 af 28. december 1961, bedes sendt til provstiudvalg, menighedsråd og  

 kirketjenere (ringere) i stiftet.
 Kirkeministeriet, den 15. december 1978.
 P.M.V.
 E.B.
 ARNE TRUELSEN.
