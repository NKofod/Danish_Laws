Afskrivningsadgangen på  

 møller Skatteministeriet har ved et retsforlig af 6. oktober 1992 taget  

 bekræftende til genmæle overfor sagsøgerens påstand  

 i en sag om, hvorvidt der for indkomståret 1987 kunne afskrives  

 på hele anskaffelsessummen for en i 1983 anskaffet  

 vindmølle.
 Indtil indkomståret 1985 fulgtes den administrative praksis, at en  

 vindmølles bevægelige dele var afskrivningsberettigede som  

 inventar efter afskrivningslovens afsnit II, hvorimod møllens  

 fundament og tårn betragtedes som en ikke-afskrivningsberettiget  

 installation.
 Dette var i overensstemmelse med den vurderingsmæssige behandling af  

 vindmøller.
 Ligningsrådet fastsatte i SD-cirkulære 1985-15 nærmere  

 regler for den skattemæssige behandling af vindmøller.
 Af cirkulæret fremgår, at vindmøller fra og med  

 indkomståret 1985 skulle anses for driftsmidler, der kunne afskrives  

 efter afskrivningslovens afsnit I eller II, idet det dog i cirkulærets  

 pkt. 5 var anført, at den praksisændring, der var tale om, alene  

 havde virkning for anskaffelser, der blev foretaget i indkomståret 1985  

 og senere.
I 1986 udstedtes SD-cirkulære 1986-33 om ændring af  

 SD-cirkulære 1985-15, pkt. 3, om bopælskrav.
Cirkulæret  

 havde ifølge sin ikrafttrædelsesbestemmelse virkning fra den 1.  

 januar 1986 og gjaldt vindmøller eller andele af sådanne, der  

 var anskaffet i 1986 eller senere.
Ligningsrådet udstedte i 1987 SD-cirkulære 1987-11 på  

 baggrund af gennemførelsen af virksomhedsskatteloven.
I  

 cirkulærets pkt. 1.1.2.1. er anført, at afskrivning på  

 vindmøller kan foretages efter afskrivningslovens afsnit II på  

 møllens fulde pristalsregulerede anskaffelsessum.  

 Ikrafttrædelsesbestemmelsen i cirkulærets pkt. 5 angiver, at  

 cirkulæret har virkning fra indkomståret 1987, og at  

 SD-cirkulærerne 1985-15 og 1986-33 ophæves fra samme  

 tidspunkt.
 I modsætning til de to tidligere cirkulærer er det ikke i  

 SD-cirkulære 1987-11 angivet, at cirkulærets regler alene har  

 virkning for møller eller andele heraf, der anskaffes efter  

 cirkulærets ikrafttrædelsestidspunkt.
 I Ligningsvejledningen for 1987 var der alene anført  

 følgende:
"Vindmøller anses vurderings- og afskrivningsmæssigt for  

 driftsmidler, der kan afskrives efter afskrivningslovens afsnit I eller  

 II." Skattemyndighederne fandt, at sammenhængen mellem  

 cirkulærerne, og det forhold, at baggrunden for 1987-cirkulæret  

 var at få optaget reglerne om virksomhedsordningen i  

 cirkulæreform, gjorde, at også dette cirkulære kun kunne  

 anses for at vedrøre vindmøller anskaffet i 1985 eller  

 senere.
Sagen blev indbragt for Østre Landsret, hvorefter Skatteministeriet  

 tog bekræftende til genmæle over for sagsøgerens  

 påstand.
Der fandtes ikke at være hjemmel til at begrænse  

 afskrivningsadgangen, da en naturlig sproglig fortolkning af  

 SD-cirkulære 1987-11 og det i ligningsvejledningen anførte  

 måtte føre til, at der fra og med indkomståret 1987 var  

 adgang for alle ejere af vindmøller, uanset anskaffelsestidspunktet  

 for vindmøllen, til at afskrive på denne efter  

 afskrivningslovens afsnit I eller II.
