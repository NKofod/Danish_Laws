Skriftlig fremsættelse (30. marts 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om statens  

 voksenuddannelsesstøtte (SVU).
(Lovforslag nr.
L 254).
Med lovforslaget etableres der en støtteordning til  

 voksne beskæftigedes uddannelse på folkeskoleniveau, til  

 gymnasial uddannelse og til videreuddannelse ud over  

 erhvervsuddannel-sesniveau.
Den foreslåede støtteordning  

 erstatter de dele af den gældende orlov til uddannelse og støtte  

 til voksenuddannelse (VUS), som er indeholdt i det af arbejdsministeren  

 samtidigt fremsatte forslag til lov om godtgørelse ved deltagelse i  

 erhvervsrettet voksen- og efteruddannelse.
 Lovforslaget er et led i opfølgningen på  

 aftalen om finansloven for 2000 om en voksen- og efteruddannelsesreform,  

 indgået i november 1999 mellem regeringen, Socialistisk Folkeparti og  

 Centrum Demokraterne, samt med tilslutning fra Enhedslisten.
Sigtet er at give voksne et økonomisk grundlag for  

 at deltage i undervisning på folkeskoleniveau, i gymnasial uddannelse  

 og i videregående uddannelse.
Undervisning på folkeskoleniveau  

 omfatter forberedende voksenundervisning, jf. det samtidigt fremsatte forslag  

 til lov om forberedende voksenundervisning, almen voksenuddannelse,  

 specialundervisning for voksne og dansk som andetsprog, mens de  

 videregående uddannelser især omfatter videregående  

 voksenuddannelse, diplom- og masteruddannelser, jf. forslag til lov om  

 erhvervsrettet grunduddannelse og videregående uddannelse  

 (videreuddannelsessystemet) for voksne, der fremsættes i Folketinget  

 samtidigt med dette lovforslag.
 Som et centralt element i sikringen af kvalitet og  

 relevans i de offentlige voksen- og efteruddannelser gennemføres  

 derfor med lovforslaget om SVU og med lovforslaget om godtgørelse ved  

 deltagelse i erhvervsrettet voksen- og efteruddannelse dels en  

 målretning, dels en forenkling af den offentlige involvering i  

 støtte til dækning af mistet arbejdsfortjeneste i forbindelse  

 med voksnes deltagelse i voksen- og efteruddannelse.
Målretningen indebærer for det første,  

 at den offentlige finansiering i højere grad end tilfældet er i  

 dag tilgodeser de personer, som i ungdomsårerne ikke har fået en  

 kompetencegivende uddannelse.
Med dette forslag sikres kortuddannede et  

 økonomisk grundlag for at forbedre basale almene færdigheder.  

 Prioriteringen af kortuddannede indebærer, at virksomhederne og den  

 enkelte selv vil få et større ansvar, når det gælder  

 finansieringen af indsatsen for de bedre uddannede og den mere  

 virksomhedsrettede undervisning.
Målretningen indebærer for det  

 andet, at den offentlige finansiering i højere grad end i dag sigter  

 mod formel kompetencegivende uddannelse.
Med lovforslaget om SVU sikres en  

 målretning af den offentlige involvering mod dels almen undervisning af  

 kortuddannede, dels formel kompetencegivende efteruddannelse ud over  

 faglært niveau.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til velvillig behandling i det høje Ting.
