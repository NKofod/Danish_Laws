Skriftlig fremsættelse (10. april  

 2002) Justitsministeren Herved tillader jeg mig for Folketinget at  

 fremsætte:
 Forslag til folketingsbeslutning om udkast til  

 rammeafgørelse om den europæiske arrestordre m.v.
(Beslutningsforslag nr.
B 93).
 Beslutningsforslaget indebærer, at Folketinget giver  

 sit samtykke til, at Danmark i Rådet for Den Europæiske Union  

 medvirker til vedtagelsen af udkast til rammeafgørelse om den  

 europæiske arrestordre m.v.
 Baggrunden for udkastet til rammeafgørelse er et  

 ønske om på grundlag af konklusionerne fra Det Europæiske  

 Råds møde i Tampere den 15.   16. oktober 1999 at forenkle og  

 effektivisere udleveringsprocedurerne mellem medlemsstaterne med fuld respekt  

 af grundlæggende retsprincipper.
 Udkastet til rammeafgørelse er udarbejdet med  

 hjemmel i artikel 34, stk.2, litra b), i Traktaten om Den Europæiske  

 Union (TEU), hvorefter Rådet på initiativ af en medlemsstat eller  

 Kommissionen med enstemmighed kan vedtage rammeafgørelser om indbyrdes  

 tilnærmelse af medlemsstaternes love og administrative bestemmelser.
 Rammeafgørelser er bindende for medlemsstaterne med  

 hensyn til det tilsigtede mål, men overlader det til de nationale  

 myndigheder at bestemme form og midler for gennemførelsen.  

 Rammeafgørelser indebærer ikke umiddelbar anvendelighed.
 Udkastet til rammeafgørelse indeholder  

 bestemmelser, der fastlægger i hvilke tilfælde medlemsstaterne  

 vil være forpligtede til at udlevere en lovovertræder til en  

 anden medlemsstat, og udkastet fastlægger herudover, i hvilke  

 tilfælde medlemsstaterne skal eller kan afslå udlevering af en  

 lovovertræder.
Udkastet til rammeafgørelse indeholder bl.a.  

 regler, hvorefter medlemsstaterne vil være forpligtede til at kunne  

 udlevere egne statsborgere, dog således at udleveringen kan  

 gøres betinget af overførelse til straffuldbyrdelse i  

 hjemlandet.
Hvis den pågældende allerede er idømt straf,  

 kan udlevering afslås, hvis hjemlandet overtager fuldbyrdelsen af den  

 idømte straf.
Endvidere fastlægger udkastet til  

 rammeafgørelse, hvilke lovovertrædelser der kan medføre  

 udlevering.
Der sondres i den forbindelse mellem lovovertrædelser  

 på en såkaldt positiv-liste og andre lovovertrædelser.  

 Positiv-listen omfatter en række alvorlige lovovertrædelser for  

 så vidt de kan medføre frihedsstraf inden for en strafferamme  

 på mindst tre år i den begærende medlemsstat.
Der  

 gælder derimod ikke for disse lovovertrædelser noget krav om  

 dobbelt strafbarhed.
Da de lovovertrædelser, der er omfattet af  

 positiv-listen, som udgangspunkt vil være strafbare i alle  

 medlemsstater, er betydningen af udkastet til rammeafgørelse på  

 dette punkt navnlig, at der ikke skal foretages en indgående kontrol  

 af, om lovovertrædelsen ligeledes er strafbar i den anmodede  

 medlemsstat.
Herudover indeholder udkastet til rammeafgørelse en  

 række obligatoriske og fakultative afslagsgrunde, der begrænser  

 pligten til at udlevere en lovovertræder, selvom lovovertrædelsen  

 er omfattet af positiv-listen.
Det vil bl.a. være muligt at afslå  

 udlevering, hvis den lovovertrædelse, der er omfattet af  

 udleveringsbegæringen, helt eller delvist er begået i Danmark.
 Med hensyn til lovovertrædelser uden for  

 positiv-listen vil der som hidtil kunne stilles krav om, at forholdet er  

 strafbart efter dansk ret, ligesom de obligatoriske og fakultative  

 afslagsgrunde ligeledes begrænser pligten til udlevering for disse  

 lovovertrædelser.
 Udkastet til rammeafgørelse indebærer bl.a.,  

 at det ikke længere vil være muligt at afslå  

 udleveringsbegæringer fra andre medlemsstater under henvisning til, at  

 anmodningen vedrører en politisk lovovertrædelse, ligesom det  

 heller ikke vil være muligt at afslå en udleveringsbegæring  

 under henvisning til, at anmodningen savner tilstrækkeligt  

 bevismæssigt grundlag.
Derimod indebærer udkastet til rammeafgørelse  

 ingen ændringer for så vidt angår domstolsprøvelsen  

 i den anmodede medlemsstat.
Det vil således fortsat være  

 nationale regler om domstolsprøvelse i den anmodede medlemsstat, der  

 finder anvendelse for så vidt angår afgørelse om  

 frihedsberøvelse i forbindelse med udlevering og i forbindelse med  

 afgørelsen af selve udleveringssagen.
 Udkastet til rammeafgørelse  

 nødvendiggør ændringer af lov om udlevering af  

 lovovertrædere.
 Danmarks medvirken til Rådets vedtagelse af  

 rammeafgørelser, der kræver ændringer af dansk lovgivning,  

 forudsætter Folketingets forudgående samtykke efter grundlovens  

 § 19, stk. 1.
