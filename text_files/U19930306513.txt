 Konfliktvarsel fandtes berettiget.
Ved arbejdsrettens dom i sag 92.058 af 3/9 1992 blev det fastslået, at  

 kullempning og oprensning i forbindelse med losning af kulskibe på Vestkraft  

 i Esbjerg var omfattet af overenskomsten mellem DI og CO-Industri.  

 Arbejdsretten havde imidlertid ikke hermed taget stilling til, om det ville  

 være berettiget eventuelt at iværksætte konflikt til støtte for SiDs for  

 havnearbejdere fremsatte om overenskomst for det pågældende arbejde.
Herefter  

 fremsendte SiD konfliktvarsel på krav om sådan overenskomst.
Lovligheden  

 heraf blev indbragt for Arbejdsretten, som fastslog, at det var SiD, der  

 havde bevisbyrden for at have en tilstrækkelig stærk interesse i det  

 fremsatte overenskomstkrav.
Da de kraftværker, der ligger ved trafikhavne  

 hidtil havde anvendt havnearbejdere ved udførelsen af det pågældende arbejde,  

 fandtes denne bevisbyrde løftet.
 Konfliktvarslet var herefter berettiget.
 Under denne sag har Dansk Arbejdsgiverforening for Dansk Industri for I/S  

 Vestkraft, Esbjerg, indklaget Landsorganisationen i Danmark for  

 Specialarbejderforbundet i Danmark for Arbejdsretten og påstået, at  

 Specialarbejderforbundet i Danmark skal anerkende, at det af forbundet  

 fremsendte konfliktvarsel af 19. oktober 1992 over for I/S Vestkraft,  

 Esbjerg, er ulovligt, og at forbundet skal kalde konfliktvarslet tilbage.
 De indklagede har påstået frifindelse.
 Sagens omstændigheder er følgende:
Arbejdsretten afgjorde ved dom af 3. september 1992 sag nr. 92.058 mellem  

 parterne.
Klagerne nedlagde under den sag påstand om, at forbundet skal  

 anerkende, at kullempning og oprensning i forbindelse med losning af kulskibe  

 hos I/S Vestkraft, Esbjerg, er omfattet af overenskomsten mellem Dansk  

 Industri og CO-Industri.
De indklagede påstod heroverfor frifindelse.
Ved  

 dommen blev klagernes påstand taget til følge.
I dommen blev det endvidere  

 bestemt, at hver part skal betale halvdelen af sagens omkostninger til  

 Arbejdsretten.
Dommens præmisser er sålydende:
»Efter bevisførelsen lægger retten til grund, at kullempning og  

 oprensning i forbindelse med losning af kulskibe hos i hvert fald nogle af  

 landets kraftværker udføres i henhold til den mellem Industriens  

 Arbejdsgivere, nu Dansk Industri, og Centralorganisationen af Metalarbejdere  

 i Danmark, nu CO-Industri, indgåede overenskomst, der således i disse  

 tilfælde er gældende for det samlede losningsarbejde.
Udgangspunktet må  

 derfor være, at denne overenskomst - der ikke indeholder nogen angivelse af  

 det arbejde, overenskomsten omfatter, men som også hos I/S Vestkraft i  

 Esbjerg er gældende for den del af losningsarbejdet, som hidtil er blevet  

 udført af virksomhedens fabriksarbejdere - vil kunne omfatte også det arbejde  

 med kullempning og oprensning, som nu udføres af de havnearbejdere, der  

 hidtil er blevet mønstret hertil gennem Esdan-Stevedoring ApS i Esbjerg.
Som  

 påstandene er formuleret, må der derfor gives klagerne medhold.
Arbejdsretten finder imidlertid anledning til at bemærke, at retten med  

 denne afgørelse ikke har taget - og med de nedlagte påstande og den hertil  

 knyttede procedure heller ikke har kunnet tage - stilling til den til grund  

 for sagen liggende tvist om, hvorvidt det vil være berettiget eventuelt at  

 iværksætte konflikt til støtte for forbundets krav om overenskomst for det  

 omtvistede arbejde, som virksomheden nu vil lade udføre med egne  

 medarbejdere.
Da arbejdet ubestridt hører under det naturlige faglige område  

 for overenskomsten mellem forbundet og Arbejdsgiverforeningen for Handel,  

 Transport og Service og hidtil er blevet udført af havnearbejdere i henhold  

 til denne overenskomst, skal afgørelsen af denne tvist ikke nødvendigvis  

 træffes alene på grundlag af en konstatering af, at arbejdet tillige kan  

 anses for omfattet af den overenskomst, som er gældende for virksomhedens  

 fabriksarbejdere, jf. herved de overvejelser, som var bestemmende for  

 resultatet i den hos Per Jacobsen: Kollektiv Arbejdsret (4. udg.) s.192 f.  

 gengivne afgørelse K 117 sammenholdt med det foran under 2. gengivne bilag af  

 11. juni 1992.« Det af Specialarbejderforbundet i Danmark rejste krav om overenskomst  

 omfattende kullempning og oprensning i kulskibe til I/S Vestkraft, Esbjerg,  

 blev behandlet på et organisationsmøde med Dansk Industri den 12. oktober  

 1992. Referatet herfra er sålydende:
 »På et møde d.d. behandledes det af SiD, Transport, rejste krav om  

 overenskomst omfattende kullempning og oprensning i kulskibe til I/S  

 Vestkraft, Esbjerg. (IA-sag nr. 19210127).
 Med henvisning til arbejdsretsdom af 3.9.92 i sag nr. 92058 tilkendegav  

 man fra arbejdsgiverside, at I/S Vestkraft nu ville lade det pågældende  

 arbejde udføre i henhold til CO-Industri overenskomsten.
Med henvisning til samme arbejdsretssag fastholdt SiD, Transport, sit krav  

 om indgåelse af overenskomst og forbeholdt sig i øvrigt i det hele sin  

 stilling.« Specialarbejderforbundet i Danmark tilskrev den 19. oktober 1992 Dansk  

 Arbejdsgiverforening således:
 »Ved nærværende skal vi meddele Dansk Arbejdsgiverforenings  

 forretningsudvalg, at vort forbunds kompetente forsamling har besluttet at  

 fremsende 1. strejkevarsel vedrørende Dansk Industri/Vestkraft I/S, Esbjerg,  

 da det ikke er lykkedes os at blive enige om en overenskomst.
Omfanget af konflikten vil fremgå af 2. strejkevarsel.« Strejkevarslet blev den 23. oktober 1992 behandlet på et fællesmøde.  

 Referatet herfra er sålydende:
 »Ved et fællesmøde d.d. i Dansk Arbejdsgiverforening behandledes et  

 af Specialarbejderforbundet i Danmark fremsat 1. strejkevarsel over for  

 Vestkraft I/S, Esbjerg, under henvisning til, at det ikke er lykkedes at  

 blive enige om en overenskomst.
 Sagen forhandledes.
 Fra arbejdsgiverside protesterede man mod det fremsatte varsel under  

 henvisning til, at det omhandlede arbejde er omfattet af  

 CO-Industri-overenskomsten, hvorfor forbundet savner en lovlig retlig  

 interesse i det fremsatte krav.
 Fra arbejdstagerside fastholdt man, at det var berettiget at rejse krav om  

 overenskomst, hvorfor varslet var lovligt.
Fra arbejdsgiverside forbeholdt man sig at indbringe sagen for  

 Arbejdsretten som hastesag.« Der er fremlagt tre mødereferater af 18. juni 1979, 19. juni 1989 og 5.  

 juli 1989.
Mødereferatet af 18. juni 1979, der er underskrevet af Sv.
E.
Christensen,  

 Specialarbejderforbundet i Danmark, og Chr.
Friis Sørensen, Købmandsstandens  

 Arbejdsgiverforening, er sålydende:
 »På et dags dato afholdt møde lokalforeningerne imellem, vedr.  

 lempning af kul i Esbjerg.
 Man enedes om ved lempning af kul, at aflønne med den overenskomstmæssige  

 timeløn p.t. kr.32,60) + et tillæg for lempning, kompensation for akkord samt  

 andre tillæg kr. 21,40 pr. time.
 Overtidsbetaling beregnes af det fulde beløb.
Mandskab antages som hidtil og efter behov.« Mødereferatet af 19. juni 1989, der er underskrevet af Sv.
E.
Christensen,  

 Specialarbejderforbundet i Danmark, og Jens Hedegaard Knudsen, Sydvestjydsk  

 Arbejdsgiverforening for handel og servicefag, er sålydende:
 »Sted/tid: Esbjerg, den 19. juni 1989.
 Vedr.: Losning af M/S »MENG HAI« den 9. maj 1989.
 Deltagere:
Parterne drøftede den af SID afdeling T foretagne opsigelse på baggrund af  

 SID afdeling T's brev af 19. juni 1989 og Sydvestjydsk Arbejdsgiverforenings  

 brev af 27. juni 1989 uden at enighed kunne opnås.« Der er under domsforhandlingen afgivet vidneforklaring af direktør Torben  

 Riber og administrationschef Jørgen Skovbjerg, begge I/S Vestkraft, samt  

 afdelingsformand Sven Erik Christensen, Specialarbejderforbundet i Danmark,  

 Esbjerg afdelingen.
Direktør Torben Riber har forklaret, at han har været ansat i I/S  

 Vestkraft siden 1967, hvor han i 1979 blev driftschef og i 1986 direktør.
Han  

 har vedrørende mødereferatet af 18. juni 1979 forklaret, at Johannes  

 Mathiesen var arbejdsleder og ikke lønforhandler.
Han deltog ikke selv i det  

 pågældende møde, men baggrunden for mødet var, at mønstringen af  

 havnearbejderne gik tilbage fra DFDS til Ejvind Otto Jensen fra  

 Esdan-Stevedoring.
Vestkrafts medarbejdere ønsker på ny at udføre det  

 pågældende arbejde.
Administrationschef Jørgen Skovbjerg har forklaret, at baggrunden for de  

 møder i 1989, som der er fremlagt referater af, var, at havnearbejderne var  

 utilfredse med, at skibene ikke var rengjort.
Havnearbejderne opsagde derfor  

 nogle kutymer, hvilket ikke førte til nogen ændring af forholdene.
Afdelingsformand Sven Erik Christensen har forklaret, at han i 14 år har  

 været formand for Esbjerg-afdelingen, og at han har deltaget i de tre møder,  

 som der er fremlagt referater af.
Baggrunden for mødet i 1979 var, at der  

 skulle fastsættes en løn for lempning af kul.
Vestkraft deltog i mødet som  

 arbejdsgiverrepræsentant.
Vestkraft tilrettelagde reelt arbejdet, medens  

 Esdan-Stevedoring formelt tilrettelagde arbejdet og udbetalte løn.
Baggrunden  

 for det første møde i 1989 var, at søfolk havde udført noget arbejde, som  

 havnearbejderne normalt udførte.
Vestkraft var i 1989 med til alle  

 forhandlinger.
Vestkrafts arbejdere er ikke interesseret i at overtage det  

 pågældende arbejde.
Klagerne har gjort gældende, at Specialarbejderforbundet i Danmark savner  

 en lovlig interesse i det fremsatte overenskomstkrav, da det pågældende  

 arbejde i forvejen er omfattet af CO-Industri-overenskomsten.
I en sådan  

 situation har indklagede bevisbyrden for, at man har en tilstrækkelig stærk  

 interesse i overenskomstkravet, og denne bevisbyrde er ikke opfyldt.
De indklagede har gjort gældende, at Specialarbejderforbundet i Danmark  

 ved konfliktvarslet forfølger et lovligt fagligt formål.
I Arbejdsrettens dom  

 af 3. september 1992 anføres det i præmisserne, at »arbejdet ubestridt  

 hører under det naturlige faglige område for overenskomsten mellem forbundet  

 og Arbejdsgiverforeningen for Handel, Transport og Service og hidtil er  

 blevet udført af havnearbejderne i henhold til denne overenskomst«.  

 Kullempning og oprensning i forbindelse med losning af kulskibe udføres hos  

 de kraftværker, der ikke ligger ved trafikhavne, hvorfor der ikke er  

 havnearbejdere, i henhold til overenskomsten mellem Dansk Industri og  

 CO-Industri.
De kraftværker, der ligger ved trafikhavne, har derimod hidtil  

 anvendt havnearbejdere i henhold til overenskomsten mellem  

 Specialarbejderforbundet i Danmark og Arbejdsgiverforeningen for Handel,  

 Transport og Service.
Kraftværkerne, der ligger ved trafikhavne, kan ikke  

 forvente, at de kan bruge fabriksarbejdere og ikke havnearbejdere til  

 kullempning og oprensning i forbindelse med losning af kulskibe.
De har  

 hidtil anvendt havnearbejderne, og havnearbejderne må være berettiget til at  

 kæmpe for at bevare deres lovlige etablering.
 Arbejdsretten skal udtale:
Som anført af klagerne har de indklagede bevisbyrden for, at  

 Specialarbejderforbundet i Danmark har en tilstrækkelig stærk interesse i det  

 fremsatte overenskomstkrav.
Da de kraftværker, der ligger ved trafikhavne,  

 hvor der er havnearbejdere, hidtil har anvendt havnearbejdere ved udførelsen  

 af det pågældende arbejde, er denne bevisbyrde opfyldt.
De indklagede må  

 derfor frifindes.
 T h i k e n d e s f o r r e t :
 De indklagede, Landsorganisationen i Danmark for Specialarbejderforbundet  

 i Danmark, frifindes.
 Sagens omkostninger, 2.000 kroner, skal betales til Arbejdsretten af  

 klagerne, Dansk Arbejdsgiverforening for Dansk Industri for I/S Vestkraft,  

 Esbjerg.
 (* 1) Henvisninger: Per Jacobsen s.308 ff, K.92.205, K.92.058 (A 1992,  

 s.109).
