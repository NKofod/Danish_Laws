Landsskatteretten fandt, at en på et areal tinglyst servitut om  

 hjemfaldspligt til kommunen ikke var af en sådan karakter, at der skulle  

 tages hensyn til den ved vurderingen.
Retten henviste til, at  

 hjemfaldspligten ifølge fast praksis ikke ansås for en offentligretlig byrde,  

 uanset at tilbagekøbsretten hvilede på en aftale med en kommune.
Vilkårene  

 var i aftalen påtaget som led i en overdragelsesaftale, hvorunder kommunen  

 optrådte som privatretlig aftalepartner.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af ejendomsværdien og grundværdien for et enfamilieshus  

 til henholdsvis 1.500.000 kr. og 512.200 kr. med påstand om nedsættelse.
 Ejendommen omfattede et grundareal på 1.077 m2, bebygget med et i 1947  

 opført enfamiliehus.
Til støtte for påstanden om nedsættelse af grundværdien med konsekvens for  

 ejendomsværdien anførte ejerens advokat, at ejendommen blev overtaget den 1.  

 april 1986 for en kontant købspris på 1.048.145 kr.
Han henviste herved til,  

 at der på ejendommen var tinglyst hjemfaldspligt til kommunen, hvorefter  

 denne var berettiget til i år 2020 at overtage ejendommen bl.a. på vilkår, at  

 der kun skulle betales 18.172 kr. for grunden.
Han fandt derfor, at den af  

 ejeren erlagte købesum måtte være udtryk for, at sælgeren havde opnået en  

 pris på 18.172 kr. for grunden.
 Advokaten gjorde endvidere gældende, at der ikke var sikkerhed for, at  

 kommunen ville forlænge deklarationen udover i år 2020 eller at en eventuel  

 forlængelse ville blive på samme vilkår som hidtil.
 Han påstod herefter, at grundværdien maksimalt burde ansættes til det  

 beløb, som kommunen var berettiget til at overtage grunden for.
Det fremgik af den på ejendommen tinglyste deklaration bl.a., at kommunen  

 med 5 års varsel i år 2020 kunne overtage grunden for 18.172 kr.
Dersom  

 kommunen ikke gjorde brug af sin ret, kunne overtagelse ske hvert 10. år  

 derefter med samme varsel.
Endvidere havde kommunen ifølge deklarationen  

 pligt til at overtage bygningerne på ejendommen.
Det var fra kommunens ejendomsforvaltning oplyst, at værdien af  

 bygningerne normalt blev opgjort ud fra den offentlige vurdering i  

 overensstemmelse med denne.
Man tilbød herefter normalt ejeren en udskydelse  

 af hjemfaldstidspunktet i 70 år mod kontant betaling af forskellen mellem den  

 offentlige ejendomsvurdering og den pris, hvortil kommunen ifølge  

 deklarationen kunne overtage ejendommen.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den samlede faste ejendom i dens  

 helhed, medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
 Endvidere bemærkede retten, at der ved ansættelsen af grundværdien ifølge  

 vurderingslovens § 13, stk. 2 og 3, skal tages hensyn til de til et  

 grundareal knyttede rettigheder og byrder af offentligretlig karakter, medens  

 der i øvrigt skal bortses fra rettigheder og forpligtelser af privatretlig  

 karakter.
Endelig bemærkede retten, at den på ejendommen tinglyste hjemfaldspligt  

 ifølge fast praksis ikke anses for en offentligretlig byrde, uanset  

 tilbagekøbsdeklarationen hviler på en aftale med en kommune.
Vilkårene heri  

 var således påtaget som led i en overdragelsesaftale, hvorunder kommunen  

 optrådte som privatretlig aftalepartner.
Uanset størrelsen af den af klageren  

 erlagte købesum pr. 1. april 1986, kunne der således ikke ved den offentlige  

 vurdering af grundværdien tages hensyn til, at hjemfaldspligten havde virket  

 trykkende på prisen.
Retten fandt derfor på det foreliggende grundlag ikke anledning til at  

 tisidesætte det af skyldrådet udøvede skøn over grundværdien, der følgelig  

 blev stadfæstet.
Da retten endvidere ikke fandt grundlag for at tilsidesætte  

 den foretagne ansættelse af ejendomsværdien, blev denne ligeledes stadfæstet.
 (* 1) Afgørelsen er offentliggjort i Skat 1989, nr. 11, side 864.
