Fremsat den 8. oktober 2009 af undervisningsministeren (Bertel Haarder) Forslag til Lov om ændring af lov om støtte til folkeoplysende voksenundervisning, frivilligt folkeoplysende foreningsarbejde og daghøjskoler samt om Folkeuniversitetet (Erklæring om indhentelse af børneattester og digital regnskabsaflæggelse) § 1 I lov om støtte til folkeoplysende voksenundervisning, frivilligt folkeoplysende foreningsarbejde og daghøjskoler samt om Folkeuniversitetet, jf. lovbekendtgørelse nr. 535 af 14. juni 2004, som ændret ved § 2 i lov nr. 593 af 24. juni 2005, lov nr. 1593 af 20. december 2006 og § 8 i lov nr. 561 af 6. juni 2007, foretages følgende ændringer:
 1. I § 4 indsættes som stk. 4 og 5:
»Stk. 4. Folkeoplysende foreninger efter stk. 1 skal i forbindelse med ansøgning om tilskud eller anvisning af lokaler afgive erklæring om, at foreningen indhenter børneattester i det omfang, foreningen ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, jf. lov om indhentelse af børneattest i forbindelse med ansættelse af personale m.v.
Pligten til at afgive erklæring finder også anvendelse, selvom foreningen på tidspunktet for erklæringen ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Stk. 5. Undervisningsministeren fastsætter nærmere regler om den i stk. 4 nævnte erklæring.« 2. I § 29, stk. 5, indsættes efter »revision m.v.«: », herunder om digital aflæggelse af regnskaber.« 3. I § 33, stk. 5, 2. pkt., indsættes efter »tilskudsbetingelser«: », jf. dog stk. 6« 4. I § 33 indsættes som stk. 6 og 7:
 »Stk. 6. Foreligger den i § 4, stk. 4 og § 45, stk. 3, nævnte erklæring ikke, skal kommunalbestyrelsen undlade at yde tilskud og anvise lokaler til foreningen.
Stk. 7. Kommunalbestyrelsen kan standse udbetalingerne eller tilbageholde disse samt fratage foreningen retten til at benytte allerede anviste lokaler, hvis kommunalbestyrelsen bliver opmærksom på, at en forening, som er forpligtet til at indhente børneattester efter regler udstedt i medfør af lov om indhentelse af børneattest i forbindelse med ansættelse af personale, ikke indhenter sådanne attester.« 5. I § 45 indsættes efter stk. 2 som nyt stykke:
»Stk. 3. Foreningen skal i forbindelse med ansøgning om tilskud eller anvisning af lokaler afgive erklæring om, at foreningen indhenter børneattester i det omfang, foreningen ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, jf. lov om indhentelse af børneattest i forbindelse med ansættelse af personale m.v.
Pligten til at afgive erklæring finder også anvendelse, selvom foreningen på tidspunktet for erklæringen ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.« 6. I § 45, stk. 9, som bliver stk. 10, indsættes efter »loven«: »og om den i stk. 3 nævnte erklæring«.
§ 2 Loven træder i kraft den 1. januar 2010.
Bemærkninger til lovforslaget Almindelige bemærkninger 1. Indledning Med lov om indhentelse af børneattest, som trådte i kraft den 1. juli 2005, blev der skabt grundlag for en styrket indsats over for seksuelle overgreb mod børn.
Loven bemyndiger vedkommende minister til at fastsætte nærmere regler om offentlige myndigheders og private fysiske og juridiske personers pligt til at indhente børneattest, når myndigheden eller den private fysiske eller juridiske person ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Bemyndigelsen er på Undervisningsministeriets område udmøntet i bekendtgørelse nr. 942 af 22. september 2008 om indhentelse af børneattest ved ansættelse og beskæftigelse af personer i visse skoler og visse frivillige foreninger.
På Kulturministeriets område er bemyndigelsen udmøntet i bekendtgørelse nr. 1024 af 23. oktober om indhentelse af børneattest ved ansættelse og beskæftigelse af personer i idrætsforeninger, på musik-, ballet-, danse- og rideskoler samt ridecentre og motions- og fitnesscentre.
 En landsdækkende undersøgelse foretaget af Dansk Idræts-Forbund og Danske Gymnastik- og Idrætsforeninger har vist, at ikke alle foreninger, der er forpligtet hertil, indhenter børneattester.
 Regeringen ønsker med lovforslaget at skærpe pligten til at indhente børneattester for foreninger, der modtager tilskud eller får anvist lokaler i medfør af lov om støtte til folkeoplysende voksenundervisning, frivilligt folkeoplysende foreningsarbejde og daghøjskoler samt om Folkeuniversitetet (folkeoplysningsloven). Pligten til at afgive erklæring finder også anvendelse, selvom foreningen på tidspunktet for erklæringen ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Det foreslås derfor, at alle folkeoplysende foreninger, der ansøger om at modtage tilskud eller få anvist lokaler i medfør af folkeoplysningsloven, skal afgive en erklæring om, at foreningen indhenter børneattester i det omfang, foreningen ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Hvis denne erklæring ikke foreligger, skal kommunalbestyrelsen undlade at yde tilskud og at anvise lokaler.
Derudover kan kommunalbestyrelsen standse eller tilbageholde udbetalingerne samt fratage retten til at benytte anviste lokaler, hvis kommunalbestyrelsen bliver opmærksom på, at foreningen ikke indhenter de lovpligtige børneattester.
Der henvises til afsnit 2.1.
 Undervisningsministeriet vil endvidere administrativt ændre den gældende bekendtgørelse om indhentelse af børneattest ved ansættelse og beskæftigelse af personer i visse skoler og visse frivillige foreninger, der i dag kun pålægger foreninger, der er medlemmer af Dansk Ungdoms Fællesråd, at indhente børneattest, således at alle foreninger, der modtager tilskud eller får anvist lokaler efter folkeoplysningsloven, vil blive pålagt pligt til at indhente børneattest i det omfang, de ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Det er endvidere et ønske fra både foreninger og kommuner, at foreninger skal have mulighed for at aflægge regnskab for tilskud efter folkeoplysningsloven digitalt.
Forslaget er indeholdt i KLs forenklingskatalog fra marts 2009. Det foreslås derfor, at der i loven indføres en bemyndigelse til at fastsætte nærmere regler om digital regnskabsaflæggelse.
Der henvises til afsnit 2.2.
2. Lovforslagets indhold 2.1. Afgivelse af erklæring om indhentelse af børneattest 2.1.1. Gældende ret Det følger af § 2, stk. 1, i bekendtgørelse nr. 942 af 22. september 2008 om indhentelse af børneattest ved ansættelse og beskæftigelse af personer i visse skoler og visse frivillige foreninger, at foreninger, der er medlemmer af Dansk Ungdoms Fællesråd, har pligt til at indhente børneattest.
 Idrætsforeninger, der er medlemmer af Danmarks Idræts-Forbund, Danske Gymnastik- og Idrætsforeninger, De Danske Skytteforeninger, Dansk Firmaidrætsforbund eller forbund, der er medlemmer af en af disse organisationer, har efter Kulturministeriets bekendtgørelse nr. 1024 af 23. oktober 2008 om indhentelse af børneattest ved ansættelse og beskæftigelse af personer i idrætsforeninger, på musik-, ballet-, danse-, og rideskoler samt ridecentre og motions- og fitnesscentre ligeledes pligt til at indhente børneattest.
Forsætlig overtrædelse af bekendtgørelsernes regler om indhentelse af børneattest straffes med bøde, jf. bekendtgørelsernes § 3, stk. 1, 1. pkt.
Der kan pålægges selskaber m.v. (private juridiske personer), herunder foreninger, strafansvar efter reglerne i straffelovens 5. kapitel, jf. bekendtgørelsernes § 3, stk. 1, 3. pkt.
Folkeoplysningsloven indeholder en række betingelser for, at en forening kan modtage tilskud eller få anvist lokaler efter loven.
Det er i den gældende lovgivning ikke en betingelse for at modtage tilskud eller få anvist lokaler efter folkeoplysningsloven, at foreningen har indhentet børneattest eller afgivet erklæring om at have gjort eller ville gøre dette.
 Det følger af folkeoplysningslovens § 33, stk. 5, at kommunalbestyrelsen til brug for oplysning om virksomhed efter loven har ret til at indhente alle nødvendige oplysninger hos den enkelte forening, og at kommunalbestyrelsen kan standse udbetalinger eller tilbageholde disse, hvis en forening ikke overholder lovens tilskudsbetingelser.
Derudover kan kommunalbestyrelsen forlange, at beløb, der ikke er anvendt i overensstemmelse med loven eller de i medfør heraf fastsatte regler, tilbagebetales eller modregnes i det kommende års tilskud, jf. folkeoplysningslovens § 30. Bestemmelsen omfatter også tilfælde, hvor foreningen har afgivet urigtige oplysninger.
Kommunalbestyrelsen kan i forlængelse heraf undlade at yde tilskud og anvise lokaler for en angiven periode, hvis en forening ikke overholder loven eller regler fastsat i medfør heraf, jf. folkeoplysningslovens § 32. Det forudsættes, at udelukkelsesperioden er proportional med forseelsen.
2.1.2. Den foreslåede ordning Det foreslås, at foreninger, der ansøger om at modtage tilskud eller få anvist lokaler i medfør af folkeoplysningsloven, i forbindelse med ansøgningen skal afgive en erklæring om, at foreningen indhenter børneattester, jf. lov om indhentelse af børneattest i forbindelse med ansættelse af personale m.v.
Foreningerne skal således erklære, at de indhenter børneattester i det omfang, de ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Pligten til at afgive erklæring finder også anvendelse, selvom foreningen på tidspunktet for erklæringen ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Foreninger, der ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, pålægges ikke med erklæringen nogen forpligtelser i relation til indhentelse af børneattester.
Kommunalbestyrelsen pålægges herved ikke nogen opsøgende forpligtelse, da kommunalbestyrelsen alene skal sikre sig, at der foreligger en underskreven erklæring.
Det foreslås i den sammenhæng, at kommunalbestyrelsen forpligtes til at undlade at yde tilskud og at anvise lokaler, så længe der ikke foreligger en underskreven erklæring.
Dette er en skærpelse i forhold til lovens almindelige ordning, hvorefter kommunalbestyrelsen alene har mulighed for at undlade at yde tilskud eller at anvise lokaler, hvis lovens tilskudsbetingelser ikke overholdes.
Derudover foreslås det, at kommunalbestyrelsen får udtrykkelig hjemmel til at standse eller tilbageholde udbetalinger samt fratage retten til at benytte anviste lokaler, hvis kommunalbestyrelsen bliver opmærksom på, at en forening ikke indhenter børneattester i det omfang, foreningen er forpligtet hertil.
Kommunalbestyrelsen pålægges ikke herved nogen opsøgende forpligtelse, men sikres en udtrykkelig sanktionsmulighed i tilfælde, hvor kommunalbestyrelsen bliver opmærksom på, at den afgivne erklæring ikke efterleves.
 Hertil kommer, at kommunalbestyrelsen efter den gældende bestemmelse i folkeoplysningslovens § 30 kan rejse krav mod en forening om tilbagebetaling af allerede udbetalt tilskud, hvis beløb ikke er anvendt i overensstemmelse med loven eller regler fastsat i medfør heraf, herunder hvis foreningen har afgivet urigtige oplysninger, jf. lovens § 30. Det forhold, at en forening ikke efterlever en erklæring om at indhente børneattester i det omfang, foreningen er forpligtet hertil, må betragtes som afgivelse af urigtige oplysninger.
 Det følger endvidere af straffelovens § 163, jf. straffelovens § 306, at foreningen kan straffes med bøde for afgivelse af urigtig erklæring.
Det foreslås endelig, at undervisningsministeren bemyndiges til at fastsætte nærmere regler om erklæringen.
Bemyndigelsen forventes udmøntet ved, at der i bekendtgørelse om støtte til folkeoplysende voksenundervisning og frivilligt folkeoplysende foreningsarbejde (folkeoplysningsbekendtgørelsen) optages som bilag en formular, som foreningerne skal anvende.
 Der henvises til lovforslagets § 1, nr. 1 og 3-6.
For at udvide kredsen af foreninger, der har pligt til at indhente børneattest vil bekendtgørelse nr. 942 af 22. september 2008 om indhentelse af børneattest ved ansættelse og beskæftigelse af personer i visse skoler og visse frivillige foreninger, som i dag kun pålægger foreninger, der er medlemmer af Dansk Ungdoms Fællesråd, at indhente børneattester, blive ændret, så alle foreninger, der modtager tilskud eller får anvist lokaler efter folkeoplysningsloven, vil blive pålagt pligt til at indhente børneattester i det omfang, de ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Forsætlig overtrædelse af pligten til at indhente børneattest straffes med bøde, jf. bekendtgørelsens § 3.
2.2. Digital regnskabsaflæggelse 2.2.1. Gældende ret Efter folkeoplysningslovens § 29 aflægger foreninger regnskab for tilskud efter loven.
Regnskabet, der skal underskrives af samtlige medlemmer af bestyrelsen, skal dokumentere, at foreningen har anvendt tilskuddet i overensstemmelse med loven og de regler, der er fastsat i medfør heraf.
Efter § 29, stk. 5, kan undervisningsministeren eller den, ministeren bemyndiger hertil, fastsætte nærmere regler om foreningernes regnskabsaflæggelse og revision m.v.
Sådanne nærmere regler er fastsat i §§ 17 og 18 i bekendtgørelse nr. 1700 af 19. december 2006 om støtte til folkeoplysende voksenundervisning og frivilligt folkeoplysende foreningsarbejde (folkeoplysningsbekendtgørelsen). Heraf følger bl.a., at regnskabsaflæggelse og revision sker efter regler, som er fastsat af kommunalbestyrelsen.
Regnskabet skal attesteres af en revisor.
 Den gældende lovgivning indeholder ikke regler om digital regnskabsaflæggelse.
2.2.2. Den foreslåede ordning Det foreslås, at den gældende bemyndigelse i folkeoplysningslovens § 29, stk. 5, til at fastsætte nærmere regler om foreningernes regnskabsaflæggelse og revision m.v. udvides til også at omfatte digital regnskabsaflæggelse.
Med den foreslåede ændring får undervisningsministeren eller den, ministeren bemyndiger hertil, hjemmel til at fastsætte nærmere regler i forbindelse med digital regnskabsaflæggelse.
Bemyndigelsen vil blive udmøntet af undervisningsministeren med inddragelse af KL, Dansk Folkeoplysnings Samråd og IT- og Telestyrelsen samt i øvrigt relevante organisationer, således at bestemmelserne vil afspejle de tilgængelige standarder og teknologier og tage hensyn til, at det frivillige folkeoplysende foreningsarbejde er baseret på frivillige, der ofte vil have begrænsede it-systemer.
Den foreslåede ændring pålægger ikke foreningerne en pligt til at aflægge regnskab digitalt.
Der er alene tale om en mulighed for foreningerne.
 Der henvises til lovforslagets § 1, nr. 2.
3. Økonomiske og administrative konsekvenser for stat, regioner og kommuner Foreningerne indsender allerede i dag i forbindelse med ansøgning om tilskud og anvisning af lokaler i medfør af folkeoplysningsloven en række oplysninger til kommunalbestyrelsen.
Kommunalbestyrelsen skal fremover i den forbindelse undersøge, om der foreligger en underskreven erklæring om indhentelse af børneattest.
Det er vurderingen, at forslaget kun i ubetydeligt omfang vil påvirke den kommunale administration af folkeoplysningsloven.
 I relation til forslaget om digital regnskabsaflæggelse er det vurderingen, at forslaget vil medføre en ubetydelig administrativ lettelse, da papirgangen i kommunerne reduceres.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget har ingen administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Lovforslaget har været til høring hos følgende myndigheder og organisationer:
 Amatørernes Kunst & Kultur Samråd, AOF Danmark, BUPL, Børne- og Kulturchefforeningen, Børne- og Ungdomsorganisationernes Samråd, Center for Ligebehandling af Handicappede, Danmarks Idræts-Forbund, Dansk Amatørkor Union, Dansk Amatør-Musik Union, Dansk Amatør Teater Samvirke, Dansk Blinde Samfund, Danske Gymnastik- og Idrætsforeninger, Danske Orkesterdirigenter, Dansk Firmaidrætsforbund, Dansk Folkeoplysnings Samråd, Dansk Oplysnings Forbund, Dansk Ungdoms Fællesråd, De Danske Skytteforeninger, Danske Handicaporganisationer, Det Centrale Handicapråd, Folkeligt Oplysnings Forbund, Folkevirke, Foreningen af Heltidsledere inden for Folkeoplysningen, Fritid og Samfund, Fritidssamrådet i Danmark, KL, Kulturelle Samråd i Danmark, Liberalt Oplysnings Forbund, LVU - Landsforbundet af Voksen- og Ungdomsundervisere, Manuelle Fags Samråd, Musisk Oplysningsforbund, NETOP - Netværk for Oplysning, Oplysningsforbundenes Fællesråd, Socialistisk Oplysningsforbund og Ungdomsringen.
Bemærkninger til lovforslagets enkelte bestemmelser Til § 1 Til nr. 1 (§ 4, stk. 4 og 5) Det foreslås indsat som en tilskudsbetingelse i folkeoplysningsloven § 4, stk. 4, at foreninger skal afgive erklæring om, at foreningen indhenter børneattester i det omfang, foreningen ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, jf. lov om indhentelse af børneattest i forbindelse med ansættelse af personale m.v.
Foreningen skal med erklæringen tilkendegive, at den indhenter børneattester i det omfang, den ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Dette gælder uanset om der er tale om lønnet eller ulønnet personale.
Erklæringen rummer en løbende forpligtelse gennem hele tilskudsåret for foreningerne til at indhente børneattester.
Pligten til at afgive erklæring finder også anvendelse, selvom foreningen på tidspunktet for erklæringen ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
Foreninger, der ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, pålægges ikke med erklæringen nogen forpligtelser i relation til indhentelse af børneattester.
Erklæringen skal afgives i forbindelse med, at foreningen søger om tilskud eller anvisning af lokaler.
Erklæringen skal afgives til den kommune, hvori foreningen er hjemmehørende i forbindelse med foreningens ansøgning om tilskud eller lokaleanvisning.
Det foreslås endvidere i § 4, stk. 5, at undervisningsministeren bemyndiges til at fastsætte nærmere regler om erklæringen.
Bemyndigelsen forventes udmøntet ved, at der i bekendtgørelse om støtte til folkeoplysende voksenundervisning og frivilligt folkeoplysende foreningsarbejde (folkeoplysningsbekendtgørelsen) optages som bilag en formular, som foreningerne skal anvende.
 Der henvises til lovforslagets almindelige bemærkninger, afsnit 2.1.
Til nr. 2 (§ 29, stk. 5) Det foreslås, at undervisningsministeren eller den, ministeren bemyndiger hertil, får hjemmel til at fastsætte nærmere regler i forbindelse med digital regnskabsaflæggelse.
Bemyndigelsen vil blive udmøntet af undervisningsministeren med inddragelse af KL, Dansk Folkeoplysnings Samråd og IT- og Telestyrelsen samt i øvrigt relevante organisationer, således at bestemmelserne vil afspejle de tilgængelige standarder og teknologier og tage hensyn til, at det folkeoplysende foreningsarbejde er baseret på frivillige, der ofte vil have begrænsede it-systemer.
Den foreslåede ændring pålægger ikke foreningerne en pligt til at aflægge regnskab digitalt.
Der er alene tale om en mulighed for foreningerne.
 Der henvises til lovforslagets almindelige bemærkninger, afsnit 2.2.
Til nr. 3 (§ 33, stk. 5) Der er tale om en konsekvensændring som følge af indsættelsen af § 33, stk. 6, jf. lovforslagets § 1, nr. 4.
Til nr. 4 (33, stk. 6 og 7) Det foreslås i § 33, stk. 6, at foreninger ikke kan få tilskud eller anvist lokaler, før der foreligger en erklæring om, at foreningen indhenter børneattester i det omfang, foreningen ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, jf. herved lovforslagets § 1, nr. 1 og 5. Kommunalbestyrelsen vil således være forpligtet til at undlade at yde tilskud og at anvise lokaler, hvis der ikke foreligger en underskreven erklæring.
 Bliver kommunalbestyrelsen opmærksom på, at foreningen ikke indhenter børneattester i det omfang, foreningen er forpligtet hertil, kan kommunalbestyrelsen standse udbetalingerne eller tilbageholde disse samt fratage foreningen retten til at benytte allerede anviste lokaler, jf. den foreslåede bestemmelse i § 33, stk. 7.
 Endvidere kan kommunalbestyrelsen efter den gældende bestemmelse i folkeoplysningslovens § 30 rejse krav mod en forening om tilbagebetaling af allerede udbetalt tilskud, hvis beløb ikke er anvendt i overensstemmelse med loven eller regler fastsat i medfør heraf, herunder hvis foreningen har afgivet urigtige oplysninger, jf. lovens § 30. Det forhold, at en forening ikke efterlever en erklæring om at indhente børneattester i det omfang, foreningen er forpligtet hertil, må betragtes som afgivelse af urigtige oplysninger.
 Sanktionsmulighederne i den gældende bestemmelse i folkeoplysningslovens § 30 og i den foreslåede bestemmelse i § 33, stk. 7, skal anvendes i overensstemmelse med det almindeligt gældende proportionalitetsprincip.
Til nr. 5 (§ 45, stk. 3) Det foreslås indsat som en tilskudsbetingelse i folkeoplysningsloven§ 45, stk. 3, at distriktsforeninger skal afgive erklæring om, at foreningen indhenter børneattester i det omfang, foreningen ansætter eller beskæftiger personer, der som led i udførelsen af deres opgaver skal have direkte kontakt med børn under 15 år, jf. lov om indhentelse af børneattest i forbindelse med ansættelse af personale m.v.
Pligten til at afgive erklæring finder også anvendelse, selvom foreningen på tidspunktet for erklæringen ikke ansætter eller beskæftiger personer, der som led i udførelsen af deres opgaver skal have direkte kontakt med børn under 15 år.
 Der henvises i øvrigt til bemærkningerne til lovforslagets § 1, nr. 1.
Til nr. 6 (45, stk. 10) Det foreslås i § 45, stk. 10, at undervisningsministeren bemyndiges til at fastsætte nærmere regler om erklæringen i den foreslåede bestemmelse i § 45, stk. 3, jf. lovforslagets § 1, nr. 5. Bemyndigelsen forventes udmøntet ved, at der i bekendtgørelse om støtte til folkeoplysende voksenundervisning og frivilligt folkeoplysende foreningsarbejde (folkeoplysningsbekendtgørelsen) optages som bilag en formular, som foreningerne skal anvende.
Til § 2 Lovforslaget foreslås at træde i kraft den 1. januar 2010 og har virkning for ansøgning om tilskud eller lokaleanvisning fra denne dato.
