Bekendtgørelse om pulje til at understøtte innovative indkøb i sundhedsvæsenet I medfør af § 3, stk. 1, og § 7, stk. 2 og 3, i lov nr. 1518 af 18. december 2018 om erhvervsfremme, som ændret ved lov nr. 782 af 4. maj 2021, fastsættes:
Kapitel 1 Støtteberettigede indsatser § 1. Efter denne bekendtgørelse ydes støtte til understøttelse af processen omkring innovative indkøb på sundhedsområdet i form af finansiering, herunder indkøb inden for innovative teknologier, medicinsk udstyr eller lægemidler.
 Stk. 2. Bekendtgørelsen finder anvendelse i forbindelse med tildeling af finansiering gennem ansøgninger fra offentlige indkøbere i regioner og kommuner i sundhedsvæsenet, jf. dog § 4.
 § 2. Erhvervsstyrelsen kan i forbindelse med de enkelte ansøgningsrunder fastsætte krav om projektbudgettets størrelse, herunder grænser for minimum og maksimum beløb, som vil blive offentliggjort på virk.dk.
§ 3. Der ydes alene støtte til projekter med en projektperiode på højst 3 år.
Projektperioden kan påbegyndes fra det tidspunkt, hvor ansøger modtager et tilsagn om tilskud.
 § 4. Der ydes ikke støtte til projekter, der alene vedrører forskning, demonstration eller finansielle tjenesteydelser.
Ansøgning om støtte § 5. Ansøgning om støtte kan indgives af offentlige myndigheder eller institutioner, der er ansvarlige for indkøbets gennemførelse og økonomi evt. i et konsortium med flere parter, herunder på tværs af sektorer i indkøbsfællesskaber eller lignende.
 § 6. Ansøgning om støtte skal foretages digitalt til Erhvervsstyrelsen inden for nærmere fastsatte frister, som offentliggøres på virk.dk.
 § 7. Ansøgningen skal indeholde følgende:
1) Oplysninger om projektholder og eventuelle samarbejdspartnere og regnskabsansvarlige personer.
Ved samarbejdspartner forstås deltagere i projektet, som indgår i forberedelsen af det innovative indkøb.
Samarbejdspartnere kan både være offentlige og private aktører.
 2) En beskrivelse af, hvad der ansøges om støtte til, herunder hvordan det understøtter et eventuelt efterfølgende innovativt indkøb.
 3) Projektets budget.
 4) Oplysninger om størrelsen på eventuel anden finansiering, herunder anden offentlig finansiering, som indgår i projektet, og hvorfra denne stammer.
 Stk. 2. Ansøgninger hvor de gældende krav og formalia ikke er opfyldt, samt ansøgninger, der falder uden for rammerne af den enkelte ansøgningsrunde, kan afvises.
Kapitel 2 Tildeling af støtte/kriterier for støtte § 8. Ved tildeling af støtte til understøttelse af innovative indkøb eller afslag på dette foretager Erhvervsstyrelsen en samlet vurdering af ansøgningerne efter følgende kriterier:
 1) Marked og forretningsmodel, hvorved der lægges vægt på, at forberedelsen af konkrete innovative indkøb har kommercielle potentialer, der kan skabe øget vækst for de private virksomheder.
 2) Skaleringspotentiale, hvorved der lægges vægt på, at den viden, der oparbejdes, kan skaleres til flere dele af sundhedsvæsenet i Danmark og på sigt også internationalt.
 3) Bedre offentlig opgavevaretagelse, hvorved der lægges vægt på, at det støttede projekt vil medføre offentlige indkøb af produkter/serviceydelser, der bidrager til effektivisering og/eller kvalitetsforbedringer i den offentlige opgavevaretagelse.
 4) Realiserbarhed, hvorved der lægges vægt på, at de tiltag, der igangsættes, bidrager til at sikre, at det innovative indkøb realiseres efterfølgende.
5) Innovation, hvorved der lægges vægt på, at der er tale om et reelt behov og et ønske om at indkøbe innovative produkter/serviceydelser, som både kan være procesinnovation, produktinnovation eller innovation af selve indkøbsprocessen.
Der lægges samtidig vægt på, at det forekommer realistisk, at markedet kan tilbyde passende produkter/serviceydelser inden for en rimelig tidshorisont i forhold til det planlagte indkøb.
 6) Kompetencer og relevant samarbejdskreds, hvorved der lægges vægt på, at ansøger besidder de rette kompetencer, herunder gennem inddragelse af samarbejdspartnere, til at gennemføre det innovative indkøb efterfølgende.
 7) Videndeling, hvorved der lægges vægt på, at den viden og de erfaringer, der opbygges i projektet, formidles til en bredere kreds af offentlige indkøbere.
 8) Tilskyndelseseffekt, hvorved der lægges vægt på, at indsatsen er stærkt forankret i organisationen og på tværs af afdelinger, herunder fx faglige enheder og indkøbsenheder.
Støtteberettigede omkostninger § 9. Projekterne skal administreres i overensstemmelse med forsvarlig økonomisk forvaltning.
Alene projektrelevante faktisk bogførte, godkendte og betalte omkostninger er støtteberettigede.
 Stk. 2. Innovative indkøb i sundhedsvæsenet kan understøttes ved at give fx offentlige indkøbere tilskud til kompetenceløft inden et eventuelt innovativt indkøb, frikøb af tid i forbindelse med et konkret innovativt indkøb, til at indkøbe ekstern hjælp til at gennemføre (dele af) forarbejdet eller selve udvælgelsesprocessen, når man efterspørger innovative løsninger.
Tilsagn og afslag § 10. Erhvervsstyrelsen meddeler ansøgeren tilsagn eller afslag på ansøgningen om tilskud.
Tilsagn kan ledsages af nærmere vilkår for tilsagnet.
 Stk. 2. I tilsagnsskrivelsen angives bl.a. størrelse af tilskud og bevillingsperioden.
Kapitel 3 Udbetaling af støtte § 11. Støtten gives som tilsagn om tilskud, da støtten til ansøgerne forventeligt vil skulle anvendes til projekter, som løber på tværs af finansår.
 Stk. 2. Udbetalingen skal modsvare de faktiske bogførte, godkendte og betalte støtteberettigede omkostninger, som godkendes i forbindelse med projektet.
 Stk. 3. Udbetaling af støtte sker til støttemodtager.
Afslutning af projekter § 12. Senest tre måneder efter afslutningen af projektet skal projektholder fremsende et underskrevet, afsluttende regnskab for projektet til Erhvervsstyrelsen.
 Stk. 2. Det afsluttende regnskab fra projektholdere vedlægges en erklæring fra projektholders ledelse, som erklærer sig på følgende:
 1) Om regnskabet er retvisende.
 2) Om støtten er anvendt til formålet som angivet i ansøgningen.
 3) Om projektholder og samarbejdspartnere har udvist sparsommelighed.
 4) Om de oplysninger, som projektholder og samarbejdspartnere har meddelt Erhvervsstyrelsen om opfyldelsen af målene og resultatkravene, er dokumenterede.
 Stk. 3. Erhvervsstyrelsen kan i særlige tilfælde beslutte, at slutrapporten og det afsluttende regnskab indsendes senere.
 Stk. 4. Projektholder og samarbejdspartnere er forpligtede til at stille oplysninger til rådighed for Erhvervsstyrelsen i forbindelse med opsamling af erfaringer og resultater af de gennemførte projekter.
 § 13. Endelig afregning af støtte sker efter Erhvervsstyrelsens godkendelse af det afsluttende regnskab.
 § 14. Såfremt et projekt afbrydes af grunde, som ikke kan tilskrives projektholder eller samarbejdspartnere, aflægges regnskab for projektets godkendte støtteberettigede omkostninger i den gennemførte del af projektet, hvorefter Erhvervsstyrelsen træffer afgørelse om, hvorvidt der skal ske udbetaling af støtte og størrelsen heraf.
Bortfald af tilsagn og tilbagebetaling af tilskud § 15. Projektholder skal straks underrette Erhvervsstyrelsen, hvis der sker væsentlige ændringer i de forudsætninger, der lå til grund for tilsagnet om støtte, eller hvis de vilkår, hvorpå støtten er givet, ikke vil kunne overholdes.
 Stk. 2. Erhvervsstyrelsen træffer afgørelse om, hvorvidt ændringerne jf. stk. 1, i projektet er så væsentlige, at tilsagn om støtte helt eller delvist skal tilbagekaldes, at der skal indgives en ny ansøgning, eller at projektet kan fortsætte.
§ 16. Projektholder kan på ethvert tidspunkt i projektperioden anmode Erhvervsstyrelsen om, at projektholders tilsagn skal bortfalde helt eller delvist for den resterende projektperiode.
Erhvervsstyrelsen afgør i denne forbindelse, om allerede udbetalt støtte skal tilbagebetales helt eller delvist.
 § 17. Erhvervsstyrelsen kan træffe afgørelse om, at tilsagn om støtte helt eller delvist bortfalder eller kræve en allerede udbetalt støtte helt eller delvist tilbagebetalt, hvis:
1) ansøgere har givet urigtige eller vildledende oplysninger eller fortiet oplysninger af betydning for ansøgningen, 2) betingelserne for at yde tilsagn ikke længere er til stede, herunder hvis projektholder eller samarbejdspartnere groft har forsømt deres forpligtigelser med hensyn til forsvarlig gennemførelse af projektet, eller ved alvorlige overskridelser af projektets tids- og milepælsplan, 3) der i øvrigt mod bedre vidende uberettiget er modtaget støtte, 4) der ikke er indsendt slutrapport eller afsluttende regnskab rettidigt, eller 5) vilkårene i det accepterede tilsagn ikke er overholdt.
 § 18. Projektholder og eventuelle samarbejdspartnere er forpligtet til, efter anmodning fra Erhvervsstyrelsen, at afgive enhver oplysning, der har betydning for tilsagn, udbetaling af støtte og at de fastsatte vilkår overholdes.
Kapitel 4 Klageadgang og ikrafttræden § 19. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
 § 20. Bekendtgørelsen træder i kraft den 1. september 2021.
