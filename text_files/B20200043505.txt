Bekendtgørelse om erhvervsuddannelsen til flytekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 51 af 22. januar 2020, og efter bestemmelse fra Metalindustriens Uddannelsesudvalg, fastsættes efter bemyndigelse:
Formål og opdeling § 1. Erhvervsuddannelsen til flytekniker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområde: Vedligeholdelse af fly/helikoptere til civil luftfart i henhold til Kommissionens forordning (EU) Nr. 1321/2014 af 26. november 2014 om vedvarende luftdygtighed af luftfartøjer og luftfartøjsmateriel, -dele og -apparatur og om godkendelse af organisationer og personale, der deltager i disse opgaver.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
Stk. 3. Uddannelsen indeholder trin 1, A-flymekaniker svarende til kategori A uddannelse jf.
EU forordningen, indplaceret på niveau 3 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller et af følgende specialer, indplaceret på niveau 5 i den danske kvalifikationsramme for livslang læring:
1) B1-flytekniker, mekanik, trin 2 svarende til en kategori B1 uddannelse, jf.
EU forordningen.
2) B2-flytekniker, elektronik, trin 3, svarende til en kategori B2 uddannelse, jf.
EU forordningen.
Varighed § 2. Uddannelsen varer fra 2 år og 6 måneder til 6 år og 6 måneder, inklusive grundforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. Uddannelsens trin 1, A-flymekaniker, varer 1 år og 6 måneder, hvoraf skoleundervisningen udgør 15 uger fordelt på mindst to skoleperioder.
 Stk. 3. Uddannelsens speciale trin 2, B1-flytekniker, mekanik, varer yderligere 2 år og 6 måneder, hvoraf skoleundervisningen udgør 45 uger tilrettelagt på mindst fem skoleperioder.
 Stk. 4. Uddannelsens speciale trin 3, B2-flytekniker, elektronik, varer yderligere 1 år og 6 måneder, hvoraf skoleundervisningen udgør 16 uger tilrettelagt på mindst én skoleperiode.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
Stk. 2. Eleven skal have grundlæggende viden på følgende områder, jf.
EU- forordningen:
 1) Matematik svarende til modul 1.
 2) Fysik svarende til modul 2.
 3) Elektricitet svarende til modul 3.
 4) Materialer og hardware svarende til modul 6.
 5) Grundlæggende aerodynamik svarende til modul 8.
 6) Vedligeholdelsespraksis, menneskelige faktorer, lovgivning for flyindustrien samt flysystemer i relevante delelementer fra modul 7a, 9a, 10 og 11 i EU- forordningen.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Flytekniske arbejdsmetoder, begreber og værktøjer til udvalgte opgaver.
 2) Udførelse af en hensigtsmæssig mundtlig og skriftlig kommunikation med kunder og kollegaer på både dansk og engelsk.
 3) Vurdering af, om eget arbejde opfylder de af underviseren udvalgte kvalitetsmæssige krav.
 4) Gældende sikkerheds- og miljømæssige regler i forhold til egen og andres sikkerhed ved udførelse af arbejdet.
 5) Ergonomisk korrekt udførelse af enkle arbejdsopgaver.
 6) It til faglig informationssøgning og kommunikation.
 Stk. 4. Eleven skal have kompetence til på grundlæggende niveau at kunne:
1) udvise en ansvarlig holdning til flysikkerhed og luftdygtighed, 2) anvende og redegøre for flytekniske og relevante naturvidenskabelige arbejdsmetoder, begreber og værktøjer, 3) under vejledning foretage simpel vedligeholdelse på enkelte dele af fly/helikoptere, 4) under vejledning udskifte enkelte dele på et fly/helikopter, 5) selvstændigt planlægge enkle arbejdsopgaver og 6) tage stilling til arbejdsrelevant ergonomi samt sikkerheds- og miljømæssige krav.
 Stk. 5. Eleven skal have gennemført følgende grundfag på følgende niveauer og med følgende karakterkrav:
 1) Dansk på E-niveau.
 2) Matematik på D-niveau, bestået.
 3) Engelsk på D-niveau, bestået.
 4) Fysik på D-niveau, bestået.
 Stk. 6. Eleven skal have opnået følgende certifikater eller lignende:
1) Personlig sikkerhed ved arbejde med epoxy og isocyanater, jf.
Arbejdstilsynets retningslinjer.
 2) Kompetencer svarende til Førstehjælp på erhvervsuddannelserne, efter Dansk Førstehjælpsråds uddannelsesplaner pr. 1. august 2016.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan udvise en ansvarlig holdning til flysikkerhed og luftdygtighed.
 2) Eleven kan inden for gældende EU-regler og fabrikantens standarder, anvende viden om service og vedligeholdelse, samt foretage vedligeholdelse inden for afgrænsede arbejdsopgaver på fly/helikoptere.
 3) Eleven kan koble relevant teori til udførelse af arbejdsopgaver fra praktikken i overensstemmelse med et arbejdsgrundlag jf. gældende EU-regler og fabrikantens standarder.
 4) Eleven kan inden for gældende EU-regler og fabrikantens standarder, anvende viden om service, vedligeholdelse og idriftsættelse af fly/helikoptere samt foretage vedligeholdelse, reparation, fejlfinding og idriftsættelse af enten fastvingede fly med turbinemotor, fastvingede fly med stempelmotor eller helikoptere med turbinemotor.
 5) Eleven kan inden for gældende EU-regler og fabrikantens standarder, foretage reparation og fejlfinding af el- og elektroniksystemer på fly/helikoptere.
 Stk. 2. Kompetencemålene nr. 1 -3, jf. stk. 1, gælder for alle elever i hovedforløbet.
 Stk. 3. Kompetencemålene nr. 4, jf. stk. 1, gælder for trin 2 specialet B1-flytekniker, mekanik og trin 3 specialet B2-flytekniker, elektronik.
 Stk. 4. Kompetencemål nr. 5, jf. stk. 1, gælder for trin 3 specialet B2-flytekniker, elektronik.
 Stk. 5. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelser om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
Afsluttende prøve § 6.  Skolen afholder en afsluttende prøve som afslutning på sidste skoleperiode i trin 1, A-flymekaniker Prøven består af en opgave, som stilles inden for de uddannelsesspecifikke fag, og besvares kombineret praktisk og mundtligt.
Opgaven løses inden for en varighed af 3 klokketimer.
Trinprøven aflægges af alle elever, uanset om eleverne fortsætter til næste trin.
Stk. 2. Skolen afholder en afsluttende prøve som afslutning på sidste skoleperiode i trin 2 specialet B1-flytekniker, mekanik.
Prøven udgør en svendeprøve.
Prøven består af en opgave, som stilles inden for de uddannelsesspecifikke fag, og besvares kombineret praktisk og mundtligt.
Opgaven løses inden for en varighed af 6 klokketimer.
Stk. 3. Skolen afholder en afsluttende prøve som afslutning på sidste skoleperiode i trin 3 specialet B2-flytekniker, elektronik.
Prøven består af en opgave, som stilles inden for de uddannelsesspecifikke fag, og besvares kombineret praktisk og mundtligt.
Opgaven løses inden for en varighed af 3 klokketimer.
Stk. 4. For at der kan udstedes skolebevis, skal eleven have bestået hvert af de uddannelsesspecifikke fag.
Eleven skal endvidere have bestået den afsluttende prøve på det pågældende trin, jf. stk. 1-3.
 Stk. 5. Ved uddannelsens afslutning udsteder det faglige udvalg et svendebrev til elever, der afslutter på trin 2, og et uddannelsesbevis til elever, der afslutter på trin 1 og trin 3, som dokumentation for, at eleven har opnået kompetence inden for uddannelsen.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2020.
 Stk. 2. Bekendtgørelse nr. 1167 af 31. oktober 2017 om erhvervsuddannelsen til flymekaniker ophæves.
 Stk. 3. Elever, der påbegynder eller er påbegyndt uddannelsen før den 1. januar 2018, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 4. For elever, som er nævnt i stk. 3, og som ønsker at overgå til uddannelsen efter denne bekendtgørelse, fastsætter skolen i den lokale uddannelsesplan eventuelle overgangsordninger.
