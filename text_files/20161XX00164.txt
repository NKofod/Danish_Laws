Skriftlig fremsættelse (10. november 2016) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om kystbeskyttelse (Forenkling af kommunernes sagsbehandling m.v.) (Lovforslag nr.
L 78) Med lovforslaget indføres en række nye muligheder for en enklere og hurtigere proces i kommunerne mht. gennemførelse af helhedsløsninger efter kystbeskyttelseslovens kapitel 1a.
 Lovforslaget er fremsat som et af flere initiativer, der skal sættes i gang som opfølgning på Kystanalysen, der blev offentliggjort 21. september 2016.
Med henblik på at sikre en enklere og hurtigere proces i kommunerne gennemføres en række ændringer af kystbeskyttelsesloven.
Klageadgangen i forbindelse med de kommunale kystbeskyttelsessager samles, så der alene kan klages over kommunalbestyrelsens endelige afgørelse, hvad enten dette er et afslag eller en beslutning om at sende projektet videre til Kystdirektoratets godkendelse.
 Herudover justeres lovteksten med henblik på at sikre klare rammer for kommunalbestyrelsens sagsbehandling, således at det fremover bliver muligt for kommunalbestyrelsen at bede Kystdirektoratet om sagkyndig bistand tidligere i processen end der er mulighed for efter gældende lovgivning.
Kommunalbestyrelsens inddragelse af borgere flyttes endvidere til det tidspunkt, hvor der foreligger et konkret projekt.
Dette giver bedre rammer for at indsende konkrete bemærkninger til projektet.
Desuden bliver det fremover valgfrit for kommunalbestyrelsen på baggrund lokalkendskab, at vurdere om afholdelse af et møde med berørte ejere af fast ejendom er hensigtsmæssigt i en konkret sag.
Endelig foretages præciseringer i lovteksten for til at sikre en klarere ramme for kommunalbestyrelsens sagsbehandling i forhold til nyttebegrebet og partsbegrebet i loven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
