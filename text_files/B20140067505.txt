Bekendtgørelse om ændring af bekendtgørelse om tilskud til projekter i fiskerihavne og på landingssteder § 1 I bekendtgørelse nr. 1204 af 22. oktober 2010 om tilskud til projekter i fiskerihavne og på landingssteder, som ændret ved bekendtgørelse nr. 1270 af 16. december 2011, bekendtgørelse nr. 260 af 21. marts 2012, bekendtgørelse nr. 94 af 29. januar 2013 og bekendtgørelse nr. 101 af 28. januar 2014, foretages følgende ændringer:
 1. § 10, stk. 1, affattes således:
»Det er en betingelse for tilskud til et projekt, 1) at de samlede tilskudsberettigede udgifter til projektet beløber sig til mindst 100.000 kr., 2) at de nødvendige tilladelser fra offentlige myndigheder opnås inden anmodning om afsluttende udbetaling, 3) at der foreligger en gældende forretningsplan for udviklingen af den fiskerihavn eller det landingssted, som projektet vedrører, 4) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 5) at projektet afsluttes senest på det tidspunkt, der er anført i ansøgningen, dog senest 18 måneder efter tilsagnsdatoen medmindre NaturErhvervstyrelsen meddeler dispensation herfra, 6) at tilsagnshaver indsender afsluttende udbetalingsanmodning og projektrapport rettidigt, jf. § 17, stk. 5 og 6, 7) at projektet og de investeringer, hvortil der er ydet tilskud, opretholdes af tilsagnshaver i en periode på mindst fem år fra datoen for tilsagn om tilskud, 8) at udbetalingsanmodning, originale regnskabsbilag og forretningsplan holdes tilgængeligt indtil 31. december 2021, 9) at ansøger oplyser, hvis det tilsagnsberettigede projekt er omfattet af EUs udbudsregler eller tilbudslovens regler, samt erklærer, at disse regler vil blive overholdt, 10) at tilsagnshaver, hvis projektet er omfattet af EUs udbudsregler eller tilbudslovens regler, holder alle dokumenter, som kan dokumentere, at EUs udbudsregler eller tilbudsloven er overholdt, tilgængelige indtil 31. december 2021, og 11) at tilsagnshaver sikrer, at de projektrelaterede udgifter og indtægter enten bogføres med en særlig kode i støttemodtagers regnskabssystem eller på særskilt konti i et separat regnskabssystem, der omfatter samtlige transaktioner vedrørende projekter.« 2. § 17, stk. 1, affattes således:
»Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes på et særligt skema og vedlægges alle udgiftsbilag samt dokumentation for betaling.
Skema til udbetalingsanmodning findes på NaturErhvervstyrelsens hjemmeside eller fås ved henvendelse til NaturErhvervstyrelsen.« 3. § 17, stk. 5-7, affattes således:
»Stk. 5. Anmodning om slutudbetaling, opgørelse over betalte, tilskudsberettigede udgifter vedlagt alle udgiftsbilag og dokumentation for betaling skal være modtaget i NaturErhvervstyrelsen senest tre måneder efter datoen, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Anmodning om slutudbetaling skal endvidere være vedlagt en projektrapport.
 Stk. 6. Uanset stk. 5 skal anmodning om slutudbetaling senest være modtaget i styrelsen den 1. august 2015.
Stk. 7. Tilskuddet overføres til tilsagnshavers NemKonto.« § 2 Bekendtgørelsen træder i kraft den 1. juli 2014.
