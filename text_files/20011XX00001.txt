Skriftlig fremsættelse (2. oktober  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
Forslag til lov om ændring af  

 selskabsskatteloven. (Livsforsikringsselskabers solvens) (Lovforslag nr.
L 6).
Forslaget har til formål at afbøde  

 virkningerne for livsforsikringsselskaberne af den senere tids kraftige  

 kursfald på aktiemarkedet.
Kursfald på aktier har betydning for  

 opgørelsen af selskabernes solvens, idet selskabernes opgørelse  

 af deres aktivmasse påvirkes af aktiekurserne.
Store kursfald på  

 selskabernes aktiebeholdninger giver selskaberne et aktietab, som  

 først kan fradrages skattemæssigt i efterfølgende  

 indkomstår.
De forsikringstekniske regler giver ikke mulighed for, at  

 skatteværdien af et fradrag, der udskydes til senere år, kan  

 medregnes ved opgørelsen af et livsforsikringsselskabs solvens.
Det  

 skyldes, at det ikke er sikkert, at selskabet får mulighed for at  

 udnytte fradraget.
Forslaget vil forbedre livsforsikringsselskabernes  

 solvens.
Med lovforslaget får et livsforsikringsselskab ret til at  

 anvende eller få udbetalt den skattemæssige værdi af et  

 uudnyttet fradrag, hvis selskabet på grund af solvensproblemer  

 får taget sin bestand af forsikringspolicer under administration.
Det  

 bliver herved muligt forsikringsteknisk at medregne skatteværdien ved  

 opgørelsen af selskabernes solvens og risikoen for økonomisk  

 sammenbrud i livsforsikringsselskaberne reduceres.
 Den foreslåede regel er i vidt omfang identisk med  

 behandlingen af uudnyttet fradrag i de tilfælde, hvor  

 arbejdsmarkedsrelaterede livsforsikringsselskaber omfattet af lov om  

 forsikringsvirksomhed § 22 a overgår fra skattepligt til skattefrihed.  

 Dog er der sket en tilpasning som følge af, at  

 livsforsikringsselskaber med solvensproblemer kan være nødt til  

 at realisere tab.
 Provenumæssigt er der på intet tidspunkt  

 regnet med bortfald af fradraget, så der vil alene være tale om  

 en fremrykning af udnyttelsen af fradraget med deraf følgende rentetab  

 i disse særlige situationer.
 Det anbefales, at Folketingets behandling af lovforslaget  

 gennemføres hurtigst muligt, og at der derfor dispenseres fra reglen i  

 Folketingets Forretningsorden om, at der skal gå 30 dage fra  

 lovforslagets fremsættelse til dets vedtagelse.
Skatteaktivet kan ikke medregnes ved selskabernes  

 solvensopgørelse før forslaget er vedtaget i Folketinget.
En  

 hurtig vedtagelse af forslaget vil således medvirke til at stabilisere  

 det danske aktiemarked og pensionssektoren på et tidspunkt, hvor der  

 på grund af den særlige sikkerhedspolitiske situation hersker  

 stor usikkerhed på de finansielle markeder og yderligere kursfald ikke  

 kan udelukkes.
 Da forslaget i vidt omfang er identisk med den tidligere  

 vedtagne ordning for arbejdsmarkedsrelaterede livsforsikringsselskabers  

 overgang til skattefrihed anses det endvidere for mindre betænkeligt at  

 dispensere fra 30 dages fristen.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
