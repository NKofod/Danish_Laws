Nr BTB 91 Betænkning over Forslag til folketingsbeslutning om opfordring til at  

 opretholde aktstykke nr. 205 til Finansudvalget vedrørende etablering af  

 flygtningelandsbyer   

 Nr B 91 1992-93, 1. samling Afgivet af Retsudvalget Afgivet: 19930401 Udvalget har behandlet beslutningsforslaget i et møde.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til vedtagelse  

 uændret .
 Et mindretal inden for flertallet (Venstres og Det Konservative  

 Folkepartis medlemmer af udvalget) tilslutter sig beslutningsforslaget i  

 erkendelse af, at de flygtninge, der kommer til Danmarks grænser og søger  

 asyl efter gældende lovgivning, selvfølgelig skal behandles på en forsvarlig  

 måde.
 Samtidig ønsker mindretallet dog at understrege, at regeringen i den  

 nuværende situation bør ændre flygtningepolitikken på et antal områder.
 Danmark bør i lighed med næsten alle andre EF-lande indføre en fuldstændig  

 visumordning i forhold til det tidligere Jugoslavien.
 Det er i områderne i og omkring det tidligere Jugoslavien, at Danmark bør  

 etablere flygtningecentre og yde den primære indsats, en indsats, som  

 indebærer, at den overvejende del af flygtningene kan blive i regionen frem  

 for at søge til andre europæiske lande.
 En sådan politik vil også gøre det langt lettere for flygtningene at vende  

 tilbage til deres hjemegn eller hjemregion, når kamphandlingerne er slut.
 Samtidig finder mindretallet, at regeringen straks bør ophæve de  

 forbehold, der er taget i EF vedrørende udarbejdelse af fælles forslag på 3  

 områder angående flygtningepolitik.
Når Danmark som EF-formandsland opretholder et forbehold i modsætning til  

 det store flertal af de øvrige EF-lande, er Danmark med til at blokere, at  

 der kan vedtages fælles EF-regler på området.
Dette forekommer at være i  

 fuldstændig modstrid med de hensigtserklæringer, som regeringen fremkom med  

 ved sin start.
 Et mindretal (Fremskridtspartiets medlem af udvalget) vil redegøre  

 for sin stilling til beslutningsforslaget ved 2. (sidste) behandling.
