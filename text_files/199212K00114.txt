Nr LSF 114 Forslag til Lov om Serum Instituttet A/S Fremsat af sundhedsministeren (Ester Larsen) Optaget af Jørgen Winther (V)  

 Karen Højte Jensen (KF) den 11. februar 1993 den 4. december 1992 § 1. Sundhedsministeren stifter et aktieselskab, hvis aktiekapital tegnes af staten.
 Stk. 2. Selskabets navn skal være Serum Instituttet A/S.
 Stk. 3. Aktiekapitalens størrelse fastsættes ved stiftelsen til  

 150 mill.kr., der tilvejebringes ved, at sundhedsministeren bemyndiges til  

 ved stiftelsen at indskyde statsvirksomheden Statens Seruminstitut.
 § 2. Selskabet overtager driften af statsvirksomheden Statens  

 Seruminstitut.
 Stk. 2. Selskabet overtager samtlige aktiver og passiver i  

 statsvirksomheden Statens Seruminstitut og indtræder ved overtagelsen i  

 samtlige statsvirksomheden Statens Seruminstituts rettigheder og  

 forpligtelser, jf. dog § § 8-10.
 Stk. 3. Tinglysning af selskabets rettigheder efter stk. 2, kan  

 ske på grundlag af denne lov.
 Stk. 4. Selskabet indbetaler kontant 15 mill. kr. til statskassen.
§ 3. Sundhedsministeren bemyndiges til på statens vegne at afhænde  

 aktier i selskabet.
Der kan tegnes medarbejderaktier.
 § 4. Selskabets formål er at forebygge og bekæmpe smitsomme  

 sygdomme og medfødte lidelser gennem produktion og salg af produkter og  

 serviceydelser til forebyggelse og bekæmpelse af smitsomme sygdomme og  

 medfødte lidelser.
 Stk. 2. Selskabet kan for statslige og kommunale myndigheder og  

 institutioner, private organisationer og virksomheder samt mellemfolkelige og  

 internationale organisationer bl.a. udføre:
 1) Forskning og udvikling.
 2) Videreuddannelse af læger og andet sundhedspersonale samt  

 forskeruddannelse.
 3) Overvågning af smitsomme sygdomme.
 4) Kontrol-, rådgivnings- og referenceopgaver.
 Stk. 3. Sundhedsstyrelsen kan udtage stillinger i forbindelse med  

 den lægelige videreuddannelse på Serum Instituttet A/S.
 Stk. 4. Serum Instituttet A/S kan ved besættelse af stillinger som  

 overlæge ved instituttet indhente en vejledende, lægefaglig vurdering fra  

 Sundhedsstyrelsen af den person, der ønskes ansat i stillingen, efter regler  

 svarende til lægelovens § 14, stk. 2 og 3.
 § 5. Selskabets vedtægter og ændringer i disse skal godkendes af  

 sundhedsministeren.
 § 6. For selskabet gælder lovgivningen om aktieselskaber med de  

 ændringer, der følger af denne lov.
§ 7. De statstjenestemænd, der ved selskabets overtagelse af  

 driften gør tjeneste ved Statens Seruminstitut, bevarer deres  

 ansættelsesforhold til staten.
Tjenestemændene kan vælge at lade sig udlåne  

 til Serum Instituttet A/S.
 Stk. 2. Selskabet tilbyder de i stk. 1 nævnte tjenestemænd  

 overgang til ansættelse i selskabet.
Stk. 3. For statstjenestemænd, som overgår til ansættelse ved  

 Serum Instituttet A/S, afholder staten udgifter til pension efter  

 tjenestemandspensionsloven i forhold til det løntrin/ den lønramme de  

 pågældende havde ved overgangen, dersom de pågældende ønsker at videreføre  

 denne pensionsrettighed.
Selskabet indbetaler løbende pensionsbidrag til  

 staten for det tidsrum, hvor den ansatte optjener pensionsalder i selskabet.  

 Pensionsbidragets størrelse fastsættes af finansministeren.
 Stk. 4. Til de tjenestemænd, som vælger at lade sig udlåne til  

 selskabet, udbetaler staten løn m.v., herunder ventepenge/rådighedsløn, og  

 afholder udgifter til pension i overensstemmelse med reglerne i  

 tjenestemandspensionsloven.
Stk. 5. Selskabet refunderer fra overtagelsen af driften staten de  

 lønninger m.v., herunder ventepenge/rådighedsløn, der udbetales i henhold til  

 stk. 4, og indbetaler løbende pensionsbidrag til staten for den  

 pensionsalder, tjenestemændene optjener fra overtagelsen.
Pensionsbidragets  

 størrelse fastsættes af finansministeren.
 Stk. 6. Selskabet refunderer endvidere staten 1/3 af udgiften til  

 ventepenge/rådighedsløn til tjenestemænd, omfattet af stk. 1, som ikke ønsker  

 at lade sig udlåne eller overgå til ansættelse i selskabet ved dettes  

 stiftelse, og som der ikke kan anvises en anden passende stilling til i  

 staten.
 Stk. 7. De tjenestemænd, der omfattes af stk. 1, 2. punktum, har  

 på lige fod med selskabets øvrige medarbejdere ret til at vælge  

 medarbejderrepræsentanter til selskabets bestyrelse og er på tilsvarende måde  

 valgbare til bestyrelsen, jf. aktieselskabslovgivningens bestemmelser herom.
 § 8. I lov nr. 397 af 10. juni 1987 om sundhedsvæsenets  

 centralstyrelse som ændret ved lov nr. 391 af 7. juni 1989 og § 4, stk. 6, i  

 lov nr. 369 af 6. juni 1991, ophæves § 24.
 § 9. I lov om svangerskabshygiejne og fødselshjælp, jf.  

 lovbekendtgørelse nr. 477 af 7. november 1985, som ændret senest ved lov nr.  

 856 af 20. december 1989, affattes § 9 således:
 » § 9. Sundhedsministeren fastsætter regler om gennemførelsen  

 af de blodprøveundersøgelser, som er nødvendige i anledning af de i § 1  

 omhandlede forebyggende helbredsundersøgelser.«.
 § 10. I lov om lægemidler, jf. lovbekendtgørelse nr. 452 af 10.  

 juni 1992, affattes § 25, stk. 4, således:
 » Stk. 4. Sundhedsstyrelsen kan fastsætte regler om  

 forhandling og udlevering i særlige tilfælde og i begrænset mængde af sera,  

 vacciner, specifikke immunoglobuliner og andre immunologiske præparater, der  

 ikke er optaget i Sundhedsstyrelsens specialitetsregister.«.
 § 11. Tidspunktet for lovens ikrafttræden fastsættes af  

 sundhedsministeren.
Bemærkninger til lovforslaget Almindelige bemærkninger Lovforslaget skal skabe grundlaget for en omdannelse af Statens  

 Seruminstitut til et aktieselskab.
Statens betaling består dels af aktier og  

 dels af en kontant sum.
Efter selskabsdannelsen er det på et senere tidspunkt  

 hensigten at søge en del af aktierne afhændet.
Lovforslaget fremsættes som  

 led i gennemførelsen af aftalen af 26. november 1992 mellem Det Konservative  

 Folkeparti, Venstre, Det Radikale Venstre, Centrum-Demokraterne, Kristeligt  

 Folkeparti og Socialdemokratiet om finanslov 1993 og beskæftigelsesfremmende  

 initiativer m.v.
Statens Seruminstitut er center for forebyggelse og bekæmpelse af  

 smitsomme sygdomme og medfødte lidelser.
Instituttets virksomhed omfatter en  

 forretningsmæssig del, der finansieres af indtægter for leverancer til  

 offentlige og private institutioner og virksomheder i ind- og udland, og en  

 statsfinansieret del, der finansieres over et statstilskud på finansloven.
Instituttets forretningsmæssige del omfatter analyser og  

 specialdiagnostik, primært til sygehuskommunerne og praktiserende læger.
Den  

 forretningsmæssige del består ligeledes af forsyningssikring af vacciner,  

 diagnostika og andre biologiske produkter, herunder blodprodukter, gennem  

 produktion eller fremskaffelse.
Instituttets statsfinansierede del består i overvågning og rådgivning  

 vedrørende smitsomme sygdommes behandling og forebyggelse.
Denne funktion  

 varetages over for de decentrale og centrale sundhedsmyndigheder.
Den  

 statsfinansierede del af instituttet omfatter desuden forskning og udvikling  

 inden for instituttets arbejdsområde.
Instituttet varetager ligeledes en  

 række specialiserede uddannelsesopgaver over for sundhedspersonalet.
Statens Seruminstituts driftsudgifter udgør i 1992 ca. 410 mill. kr.,  

 hvoraf ca. 340 mill. kr. svarende til ca. 83 pct. dækkes af salgsindtægter,  

 mens de resterende ca. 70 mill. kr., svarende til ca. 17 pct., dækkes over  

 det statslige driftstilskud.
Instituttets anlægsudgifter finansieres over  

 bevillinger på finansloven.
Anlægsbevillingen udgør ca. 27 mill. kr. i 1992.  

 Instituttet beskæftiger ca. 1000 ansatte, hvoraf ca. 800 er  

 overenskomstansatte og 187 er tjenestemandsansatte.
Omregnet til  

 fuldtidsbeskæftigede svarer beskæftigelsen til ca. 900 årsværk.
Omdannelsen af Statens Seruminstitut til et aktieselskab, der indgår i  

 aftalen mellem Regeringen, Det Radikale Venstre, Centrum-Demokraterne,  

 Kristeligt Folkeparti og Socialdemokratiet, om finansloven for 1993, sker som  

 led i den fortsatte modernisering og markedsorientering af den offentlige  

 sektor.
Et centralt led i moderniseringsprogrammet er at etablere effektive  

 organisations- og styreformer, der passer til de meget forskelligartede  

 opgavevaretagelser i den offentlige sektor.
Liberaliseringen og den øgede  

 internationale konkurrence skærper kravene til, at statens virksomhedsområder  

 drives på et fornuftigt forretningsmæssigt og driftsøkonomisk grundlag.
Der  

 er derfor behov for at sikre de statslige institutioner og virksomheder  

 tilstrækkeligt store frihedsgrader til at tilpasse sig ændrede markedsvilkår  

 og til at udvikle grundlaget for en rationel drift.
Seruminstituttet blev ved Akt 155 af 19. april 1989 omdannet til en  

 nettostyret statsinstitution.
Formålet var at modernisere og udvikle  

 instituttet til en markedsorienteret produktions- og servicevirksomhed.  

 Overgang til fuld status som statsvirksomhed med en samlet nettobevilling for  

 instituttets drifts- og anlægsvirksomhed er sket med finansloven for 1992.
 Instituttets omsætning er siden omdannelsen til statsvirksomhed vokset med  

 ca. 65 pct. og forventes at udgøre ca. 340 mill. kr. i 1992. I samme tidsrum  

 er instituttets eksportomsætning blevet ca. tredoblet og forventes at udgøre  

 ca. 35 mill. kr. i 1992. Denne udvikling forventes fra instituttets side at  

 fortsætte i de kommende år.
Væsentlige dele af instituttets forretningsområde er præget af en  

 betydelig skærpelse af den internationale konkurrence.
Denne konkurrence  

 skyldes bl.a. en stadigt stigende international koncentration og stiller  

 inden for instituttets område - som i den øvrige medicinalindustri - krav om  

 en betydelig stigning i investeringer til udvikling, produktion og  

 markedsføring.
Skal instituttet kunne deltage i denne udvikling og udnytte sit  

 forretningsmæssige potentiale, særligt på eksportmarkederne, samtidig med at  

 statens eventuelle produktansvar bortfalder, er der behov for at sikre  

 instituttet de nødvendige frihedsgrader af organisatorisk og økonomisk  

 karakter.
En succesfuld udnyttelse af instituttets forretningsmæssige  

 potentiale vil sikre, at instituttets høje internationale forskningsmæssige  

 niveau og beredskab inden for forebyggelse og bekæmpelse af smitsomme  

 sygdomme kan bevares.
Med udgangspunkt i ønsket om at fortsætte moderniseringen af Statens  

 Seruminstitut og forbedre mulighederne for at realisere instituttets  

 forretningsmæssige potentiale blev det i efteråret 1991 overvejet at omdanne  

 instituttet til en fristyrelse.
Overvejelserne førte dog til, at behovet for  

 øgede frihedsgrader ikke kunne tilgodeses inden for fristyrelsesordningen, og  

 at statsvirksomhedsmodellens i øvrigt vide rammer ville blive en barriere for  

 instituttets udvikling.
Sundhedsministeriet nedsatte på den baggrund i januar 1992 en  

 arbejdsgruppe, som fik til opgave at undersøge de økonomiske og  

 sundhedsfaglige konsekvenser af en hel eller delvis privatisering af Statens  

 Seruminstitut.
Arbejdsgruppen skulle herunder belyse modeller for en  

 fremtidig fagligt tilfredsstillende løsning af instituttets offentlige  

 opgaver inden for forskning, kontrol og reference, hvis instituttet  

 privatiseredes.
Arbejdsgruppens rapport, der er afgivet i juni 1992, vurderer, at Statens  

 Seruminstituts forretningsmuligheder ikke kan udnyttes optimalt inden for  

 rammerne af den sædvanlige statsvirksomhedsmodel, bl.a. fordi instituttet har  

 et meget stort investeringsprogram.
Det var arbejdsgruppens opfattelse, at en  

 optimal udnyttelse af potentialet vil kunne ske ved en omdannelse af hele  

 instituttet til et aktieselskab.
Arbejdsgruppen anbefaler, at instituttets  

 statsfinansierede opgaver på sigt udbydes.
Det drejer sig om forskning,  

 rådgivnings-, kontrol- og referencefunktioner.
Arbejdsgruppen fandt, at der ikke var alternative udbydere, der kunne  

 overtage Seruminstituttets opgaver.
Arbejdsgruppen har på den baggrund  

 anbefalet, at der indgås en kontrakt på f.eks. 5 år mellem  

 Sundhedsministeriet og det nye aktieselskab om levering af disse ydelser, der  

 alle har karakter af beredskabsydelser for sundhedsvæsenet.
I det omfang det  

 er muligt, har arbejdsgruppen anbefalet at delleverancer, f.eks. visse  

 forskningsydelser, søges udbudt i aftaleperioden.
Sundhedsministeriets eksterne konsulenter har anslået, at Statens  

 Seruminstitut har en værdi som virksomhed i drift på 200-250 mill. kr.  

 Opgørelsen er baseret på, at aktieselskabet overtager Seruminstituttets  

 drift, og at staten indskyder instituttets aktiver og passiver i det  

 nystiftede aktieselskab.
Det er desuden en forudsætning, at instituttets  

 priser tilpasses, at ydelser til staten løbende tilpasses de statslige  

 betalinger svarende til budgetoverslagstal på finanslov 1992, og endelig at  

 der sker en fuld kommerciel regulering af instituttets forhold til kunderne  

 og omverdenen generelt.
Opfyldes disse forudsætninger ikke, vurderer de  

 eksterne konsulenter, at instituttets værdi bliver væsentlig lavere.
 Det omdannede Seruminstitut vil fortsat være et væsentligt led i det  

 danske sundhedsvæsen.
Hovedparten af instituttets ydelser er allerede prissatte.
De prissatte  

 ydelser omfatter analyser og specialdiagnostik, analyser af prøver fra  

 gravide og nyfødte, salg af vacciner, blodprodukter, medier og reagenser.  

 Omsætningen foregår hovedsageligt på grundlag af rammeaftaler mellem  

 instituttet og de enkelte amtskommuner m.v.
Aftalerne fastlægger hvilke  

 analyser og opgaver, der er henlagt til Seruminstituttet.
I det omfang  

 amtskommunernes køb af ydelser fra Serum Instituttet A/S omfattes af EF's  

 udbudsdirektiver vil amtskommunerne skulle foretage udbud af disse  

 leverancer.
En omdannelse til aktieselskab skønnes derfor ikke at få  

 væsentlig betydning for instituttets prissatte ydelser til landets sygehuse  

 og praktiserende læger.
For de ikke-prissatte ydelser til de decentrale og centrale  

 sundhedsmyndigheder vil regeringen undersøge mulighederne for, at  

 Sundhedsministeriet i en overgangsperiode på 4-5 år kan indgå aftale med  

 Serum Instituttet A/S om disse ydelser.
Det er hensigten efter udløbet af  

 denne periode at udbyde ydelserne, hvor Serum Instituttet A/S må konkurrere  

 med de andre leverandører, herunder Sundhedsministeriets egne institutioner.  

 I det omfang det følger af EF-reglerne, kan det imidlertid blive nødvendigt  

 allerede i forbindelse med selskabets stiftelse at udbyde ydelserne.
De ikke-prissatte ydelser omfatter rådgivning, overvågning, kontrol- og  

 referencefunktioner m.v. samt forskningsvirksomhed.
Sundhedsministeriets  

 driftsbevilling til disse formål udgør 76,6 mill. kr. på finanslov 1992. På  

 forslag til finanslov for 1993 er der søgt optaget 87,5 mill. kr. i 1993 og  

 79,6 mill. kr. i 1994. Som følge af omlægninger i instituttets momsordning er  

 der sket en teknisk forhøjelse af beløbene for 1993 og de følgende år med ca.  

 18 mill. kr. årligt.
 Instituttets statsfinansierede forskning vil kunne udbydes på samme måde  

 som rådgivnings-, reference- og kontrolfunktionerne, således at samfundets  

 beredskab til forebyggelse og bekæmpelse af smitsomme sygdomme også sikres i  

 fremtiden.
Sundhedsministeriet påtænker i øvrigt at nedsætte et forskningsråd, som  

 kan rådgive ministeriet om udbud og indgåelse af kontrakt samt om den udførte  

 forsknings kvalitet.
Instituttets omdannelse til et aktieselskab skønnes ikke  

 at indebære nogen risiko for instituttets eksterne forskningsfinansiering.
Ved stiftelsen af aktieselskabet Serum Instituttet A/S indskyder staten  

 statsvirksomheden Seruminstituttets værdier med de rettigheder og de  

 forpligtelser, som påhviler instituttet, i aktieselskabet.  

 Sundhedsministeriets eksterne konsulenter har anslået instituttets værdi som  

 virksomhed i drift til ca. 200-250 mill. kr., idet det forudsættes, at det  

 nystiftede selskab i det væsentlige viderefører instituttets nuværende  

 opgaveportefølje uændret.
Seruminstituttets bogførte værdier udgjorde ultimo  

 1991 215 mill. kr.
Hertil kommer andre aktiver i form af varelagre, apparatur  

 m.v.
Statens betaling består dels af aktier, dels af et kontant beløb på 15  

 mill. kr.
Aktiekapitalen fastsættes til 150 mill. kr.
Aktieselskabet  

 tilvejebringer i løbet af 1994 det kontante beløb til statskassen ved  

 optagelse af lån.
 Dette indebærer, at selskabet ved etableringen får en sådan fordeling af  

 finansieringen på egenkapital og langsigtet fremmedkapital, at selskabet  

 skønnes at få mulighed for at drive sin virksomhed forretningsmæssigt og opnå  

 et fornuftigt afkast af den investerede kapital.
Hensynet til Statens Seruminstituts nuværende personale udgør et meget  

 centralt spørgsmål i forbindelse med Serum Instituttet A/S's overtagelse af  

 Seruminstituttet.
Der er med lovforslaget lagt op til, at det eksisterende  

 personales rettigheder og vilkår ikke forringes, og at personalet får  

 mulighed for at fortsætte i det nystiftede selskab.
Det er regeringens hensigt at søge indtil 25 pct. af aktiekapitalen  

 afhændet senest i løbet af 1995. Salg af aktier vil kunne ske til en bredere  

 kreds af investorer, herunder samarbejdspartnere, institutionelle investorer  

 m.v.
Salg af aktier vil ske efter forudgående godkendelse af Folketingets  

 Finansudvalg.
Økonomiske og administrative konsekvenser Seruminstituttets omdannelse til et aktieselskab betyder, at  

 Sundhedsministeriet opnår en årlig besparelse på ca. 35 mill. kr., idet  

 finanslovsbevillingen til Seruminstituttets anlægsvirksomhed bortfalder.
I  

 forbindelse med omdannelsen vil hovedkontoen for Statens Seruminstitut udgå  

 af de årlige bevillingslove.
På de årlige bevillingslove vil der i stedet  

 blive søgt optaget en tilsvarende bevilling til finansiering af  

 Sundhedsministeriets fremtidige køb af ydelser hos Serum Instituttet A/S  

 eller hos andre leverandører.
Priserne for instituttets ydelser til sygehuskommunerne forventes ikke  

 umiddelbart at blive påvirket i forbindelse med instituttets omdannelse til  

 aktieselskab.
På længere sigt vil udviklingen i instituttets priser afspejle  

 udvikling i produktivitets- og konkurrenceforhold hos Serum Instituttet A/S  

 og alternative leverandører, herunder egenproduktion hos sygehuskommunerne.  

 Lovforslagets økonomiske og administrative konsekvenser for kommuner og  

 amtskommuner skønnes på denne baggrund at blive ubetydelige.
Bemærkninger til lovforslagets enkelte bestemmelser Til § 1 Som det fremgår af de almindelige bemærkninger til lovforslaget, er det  

 regeringens ønske, at der gennem en omdannelse af statsvirksomheden Statens  

 Seruminstitut til et aktieselskab, sker en fortsat modernisering og  

 effektivisering af de opgaver, der i dag varetages af instituttet.
Ved en  

 gennemførelse af lovforslaget vil der ske en mere hensigtsmæssig  

 organisatorisk placering af Statens Seruminstituts drifts- og  

 produktionsprægede opgaver.
Oprettelsen af selskabet Serum Instituttet A/S  

 vil indebære, at selskabet herved får mulighed for at foretage  

 forretningsmæssige dispositioner på samme grundlag som en række af de  

 udenlandske selskaber, som Statens Seruminstitut for øjeblikket konkurrerer  

 med - særligt i forbindelse med produktion og salg af vacciner, blodprodukter  

 og diagnostika.
Dette gælder ikke mindst i forbindelse med muligheden for  

 gennem internationale alliancer, privat lånefinansiering og oprettelse af  

 joint-venturebaserede datterselskaber at forbedre selskabets konkurrenceevne  

 og skabe mulighed for en øget vækst - særligt på de udenlandske markeder,  

 hvilket vil være til fordel for landets valutaindtjening.
 Styrelsesreglerne for statsvirksomheden Statens Seruminstitut er fastsat i  

 § 24 i lov nr. 187 af 10. juni 1987 om sundhedsvæsenets centralstyrelse som  

 ændret ved lov nr. 391 af 7. juni 1989 og lov nr. 369 af 6. juni 1991.  

 Samtidig med dette lovforslag om Statens Seruminstituts omdannelse til  

 aktieselskab er der derfor i forslagets § 8 indsat en bestemmelse om  

 ophævelse af centralstyrelseslovens regler om Statens Seruminstitut.
I bestemmelsens stk. 2 foreslås navnet på det nye selskab til »Serum  

 Instituttet A/S«.
Når dette navn er valgt, skyldes det, at ordet  

 »Serum Instituttet« er knyttet til den virksomhed, der siden 1902  

 er udfoldet på instituttet.
En fuldstændig ændring af navnet skønnes at  

 indebære en risiko for, at instituttets kunder, samarbejdspartnere og  

 befolkningen kunne få det indtryk, at selskabets aktiviteter kommer til at  

 hvile på et helt anderledes grundlag end det, der er gældende i dag.
Da det  

 netop er hensigten at fastholde og udvikle dette grundlag, jf. bemærkninger  

 til § 4 nedenfor, anses det for hensigtsmæssigt at give selskabet det anførte  

 navn.
I bestemmelsens stk. 3 er aktiekapitalens størrelse fastsat til 150  

 mill.kr.
Størrelsen er fastsat på baggrund af den gennemførte  

 privatiseringsundersøgelse, i hvilken Sundhedsministeriets eksterne  

 konsulenter vurderede instituttets værdi som virksomhed i drift til en  

 anslået værdi på 200 - 250 mill.kr., jf. i øvrigt lovforslagets almindelige  

 bemærkninger.
Til § 2 Driften og udbygningen af Statens Seruminstitut henhører i dag under  

 Sundhedsministeriets ressort.
Seruminstituttet er center for forebyggelse og bekæmpelse af smitsomme  

 sygdomme og medfødte lidelser.
Instituttet varetager på forretningsmæssige  

 vilkår specialdiagnostik vedrørende human bakteriologi, virologi, mykologi og  

 parasitologi samt analyser af prøver fra gravide og nyfødte fra landets  

 sygehuse og praktiserende læger.
Instituttet står ligeledes for  

 forsyningssikring af vacciner, diagnostika og andre biologiske produkter,  

 herunder blodprodukter, gennem produktion eller fremskaffelse.
 Som anført i bestemmelsens stk. 2 skal det nystiftede selskab overtage  

 samtlige aktiver og passiver i statsvirksomheden.
Ved selskabsdannelsen indskyder staten grunden og de tilhørende bygninger  

 på Artillerivej 5 samt instituttets gård »Hvidesten« med tilhørende  

 arealer i Allerød.
Hertil kommer de materielle og immaterielle rettigheder,  

 som Statens Seruminstitut besidder i dag.
Eventuelle opfindelser gjort af  

 medarbejdere på Statens Seruminstitut samt alle patenterede teknologier og  

 processer m.v. overgår i sit hele til selskabet.
Værdiansættelsen og overdragelsen af aktiver og passiver sker med henblik  

 på, at selskabets faktiske overtagelse af driften kan effektueres pr. 1.  

 januar 1994. Sundhedsministeriets eksterne konsulenter har anslået værdien af  

 bygninger og andre anlægsaktiver samt værdien af virksomhedens produktions-  

 og laboratorieudstyr m.v., korrigeret for hensættelser til dækning af  

 instituttets feriepengeforpligtelser, til et beløb af størrelsesordenen ca.  

 400 mill.kr.
Opgørelsen er i høj grad påvirket af usikkerhed omkring  

 vurderingen af instituttets arealer og ejendomme.
Anlægsarbejder, der er  

 bevilget og igangsat for statens regning, vil blive færdiggjort.
Stk. 2 indeholder endvidere bestemmelse om, at selskabet skal indtræde i  

 samtlige rettigheder og forpligtelser, som tilkommer, respektive påhviler  

 statsvirksomheden Statens Seruminstitut, jf. dog lovforslagets §§ 8 - 10.  

 Dette betyder, at det nystiftede selskab fuldt ud skal respektere alle vilkår  

 i kontrakter, overenskomster, lejeaftaler m.v., som er indgået af  

 statsvirksomheden Statens Seruminstitut.
På den anden side indtræder  

 selskabet i samtlige kontraktlige rettigheder.
Bestemmelsen i stk. 2 indebærer også, at det nystiftede selskab indtræder  

 i rettigheder og forpligtelser i forhold til det personale, der på  

 overtagelsestidspunktet er ansat på Statens Seruminstitut, jf. loven om  

 lønmodtageres retsstilling ved virksomhedsoverdragelse.
For så vidt angår  

 tjenestemandsansat personale henvises til lovforslagets § 7.
Ved omdannelsen af instituttet til aktieselskab vil staten få et provenu  

 på 50 mill.kr. i 1994, idet instituttets anlægsmidler på ialt 35 mill.kr. for  

 1994 bortfalder, og selskabet pålægges en initial gældsforpligtelse på 15  

 mill.kr.
Den kontante indbetaling forventes tilvejebragt ved selskabets  

 optagelse af langfristede lån.
 Indbetaling til statskassen forudsættes at ske i løbet af finansåret 1994,  

 når det nystartede selskab ved lånoptagelse har tilvejebragt beløbet.
Til § 3 Som det fremgår af de almindelige bemærkninger til lovforslaget, er det  

 regeringens hensigt, at der senest i 1995 skal udbydes op til 25 pct. af  

 aktierne i det nydannede selskab.
I forbindelse med udbuddet af aktier vil det være nødvendigt, at det  

 nystiftede selskab lader udarbejde et prospekt, der kan danne det bedst  

 mulige grundlag for at opnå realistiske købstilbud på de udbudte aktier.  

 Prospektet skal omfatte det seneste års regnskab og budgetter for de kommende  

 år.
Prospektet skal endvidere være opstillet i den form, der gælder for  

 aktieselskaber.
Herudover skal prospektet være baseret på realistiske  

 forudsætninger om skattemæssige afskrivninger, låne- og afdragsvilkår for  

 finansiering over lånemarkedet og selskabsbeskatning m.v., således at  

 potentielle investorer kan vurdere virksomhedens forventede afkast.
 Folketinget vil forud for dette udbud af aktier få indflydelse på  

 vilkårene for aktiesalget, idet dette forelægges Folketingets Finansudvalg  

 til godkendelse.
Det fastslås i bestemmelsen, at der skal kunne tegnes medarbejderaktier.  

 Hensigten hermed er dels at sikre en bredere kreds af købere, dels at skabe  

 større motivation hos selskabets medarbejdere og fremme disses opbakning af  

 selskabet.
Adgangen til at tegne medarbejderaktier tilkommer alene  

 fastansatte medarbejdere og ikke de i § 7, stk. 1 og 4, nævnte tjenestemænd.  

 Tegning af medarbejderaktier, der tidligst forventes at skulle ske, når der  

 sker udbud af en del af selskabets aktier på det private kapitalmarked,  

 forudsætter også forudgående tilslutning fra Folketingets Finansudvalg.
Til § 4 Det er tanken at fastholde det nuværende idegrundlag for Statens  

 Seruminstitut i det nye selskab.
Det er således ikke tanken med  

 selskabsdannelsen på nuværende tidspunkt at ændre på instituttets centrale  

 placering i det danske sundhedsvæsen, endsige grundlæggende at ændre på den  

 opgavevaretagelse som statsvirksomheden Statens Seruminstitut i dag udfører.  

 Sygdomsbekæmpelse og forebyggelse skal således også være selskabets formål.  

 Som det fremgår nedenfor, udgør instituttets nuværende eksterne  

 forskningsfinansiering ca. 20 pct. af grundforskningen.
En omdannelse af  

 instituttet til et aktieselskab, med bevarelse af det nuværende idegrundlag  

 antages ikke at begrænse instituttets muligheder for ekstern  

 forskningsfinansiering fra nationale og internationale fonde o.l.
 Vedrørende instituttets nuværende specialdiagnostik og analyser udført for  

 landets sygehuse og praktiserende læger henvises til lovforslagets  

 almindelige bemærkninger.
Statens Seruminstitut leverer i dag en række serviceydelser til det  

 decentrale sundhedsvæsen uden beregning.
Disse ydelser finansieres i dag af  

 staten gennem nettotallet.
Det drejer sig om rådgivnings-, reference- og  

 kontrolfunktioner.
Instituttet har et beredskab af viden, der gør det muligt  

 at rådgive det decentrale sundhedsvæsen omkring behandling og forebyggelse  

 særligt i forbindelse med hospitalsinfektioner og vaccinationer.
En vigtig  

 del af disse funktioner er landsfunktioner på en række områder inden for den  

 kliniske mikrobiologi, der betyder, at enhver læge kan indsende prøver, som  

 ikke kan analyseres på de decentrale klinisk mikrobiologiske afdelinger.  

 Herudover har instituttet et diagnostisk beredskab, der sætter instituttet i  

 stand til akut at udføre specielle supplerende undersøgelser.
Endelig bistår  

 instituttet de amtskommunale laboratorier med kontrol af diagnostik og  

 rådgiver Sundhedsstyrelsen om spørgsmål inden for instituttets fagområder.  

 Instituttet varetager på Sundhedsstyrelsens vegne den epidemiologiske  

 overvågning, herunder administrationen af Sundhedsstyrelsens meldesystemer  

 for smitsomme sygdomme.
Det er regeringens opfattelse, at omdannelsen af  

 instituttet til et aktieselskab ikke i væsentlig grad vil øge risikoen for,  

 at instituttets rådgivning påvirkes af uvedkommende hensyn.
Dels svækkes  

 medicinalpersonalets faglige integritet ikke af en omdannelse, dels vil det  

 også forretningsmæssigt og erstatningsretligt være en irrationel adfærd for  

 selskabet.
Hertil kommer, at instituttets rådgivning ikke er eksklusiv.
Det  

 vil således ikke efter regeringens opfattelse være forbundet med væsentlige  

 betænkeligheder for de centrale sundhedsmyndigheder fortsat at modtage  

 rådgivning fra et omdannet institut.
På et enkelt område synes instituttets  

 rådgivning imidlertid idag at være eksklusiv, nemlig i forbindelse med  

 registrering af vacciner.
Ved interessekonflikt vil Sundhedsstyrelsen derfor  

 i fremtiden være henvist til at indhente rådgivning fra udlandet.
De nævnte funktioner stiller krav om et højt fagligt niveau.
Efter en  

 selskabsdannelse bør det efter regeringens opfattelse være en statsopgave at  

 sikre, at der er et sådant beredskab.
I det omfang det følger af EF-reglerne  

 vil regeringen udbyde denne beredskabsopgave helt eller delvist.
Seruminstituttet er efter lovgivningen forpligtet til at have en passende  

 beholdning af vaccine til brug for børnevaccinationsprogrammet.
En lovmæssig  

 forankring af forsyningssikringen er efter regeringens opfattelse ikke  

 nødvendig.
Det skyldes forbedrede transportmuligheder og leverandørers  

 forretningsmæssige interesse i at være leveringsdygtig.
Forsyningssikring kan  

 derfor aftalesikres.
Statens Seruminstitut er den største sektorforskningsinstitution inden for  

 sundhedsområdet.
I 1991 anvendtes 62 mill.kr. til offentlig grundforskning og  

 anvendt forskning på instituttet, hvoraf staten finansierede ca. 50 mill.kr.  

 via nettotallet, mens 12 mill.kr. var eksternt finansieret.
Herudover udføres  

 betydelige produktrelaterede forsknings- og udviklingsopgaver, som  

 finansieres gennem instituttets salg af varer og serviceydelser.
Forskningen  

 på instituttet er forudsætningen for opretholdelsen af det nødvendige, høje  

 faglige beredskab på instituttet og kan således siges idag at være en  

 integreret del af samfundets beredskab over for smitsomme sygdomme.  

 Instituttets statsfinansierede forskning vil kunne udbydes på samme måde som  

 rådgivnings-, kontrol-, og referencefunktioner.
På Statens Seruminstitut uddannes bl.a. speciallæger i mikrobiologi,  

 hygiejnesygeplejersker og forskere.
Speciallægeuddannelse i klinisk  

 mikrobiologi kræver i dag ansættelse i en undervisningsstilling på  

 instituttet.
Lovforslaget sikrer mulighed for, at uddannelsen af kliniske  

 mikrobiologer indtil videre fortsat kan foregå på Serum Instituttet A/S.
 Efter lægelovens § 14, stk. 2 og 3, skal ansættelsesmyndigheden for et  

 statsligt eller kommunalt sygehus eller en behandlingsinstitution, som led i  

 ansættelsesproceduren, foretage en bedømmelse af den enkelte ansøgers faglige  

 kvalifikationer og forelægge denne til Sundhedsstyrelsens endelige vejledende  

 vurdering.
Statens Seruminstitut har i praksis været omfattet af denne »§  

 14-ordning«, der sikrer, at samtlige overlæger i landet har et fælles  

 højt kvalifikationsniveau.
Det findes naturligt, at Serum Instituttet A/S  

 fortsat får mulighed for at benytte denne vejledende funktion fra  

 Sundhedsstyrelsen, idet den lægefaglige ekspertise fortsat bør sikres på et  

 højt niveau, når instituttet skal udføre opgaver for det øvrige sundhedsvæsen  

 i Danmark.
Det forudsættes, at Sundhedsstyrelsen kan stille samme krav til  

 oplysning om de pågældende kvalifikationer, som er gældende for §  

 14-ordningen i øvrigt.
 Det forudsættes videre, at Serum Instituttet A/S, i det omfang instituttet  

 indgår i forskeruddannelse, indgår aftaler i henhold til de hovedprincipper,  

 der er fastsat i forskeruddannelsesreformen, og administrerer Ph.D. -  

 studerende ifølge Undervisningsministeriets bekendtgørelse om erhvervelse af  

 Ph.D. - graden.
Til § 5 Selskabets vedtægter og ændringer i disse godkendes af sundhedsministeren.  

 Med denne bestemmelse sikres statens indflydelse på de overordnede  

 målsætninger for Serum Instituttet A/S.
Til § 6 Såvel i den periode, hvor staten ejer alle aktierne i selskabet, som efter  

 salg af aktier, anses det for hensigtsmæssigt, at selskabet i størst mulig  

 omfang underlægges den lovgivning, som er gældende for private  

 forretningsdrivende selskaber.
 Der tænkes her blandt andet på bestemmelser om ledelse og ansvar, om  

 regnskabsføring, om afskrivningsprincipper og om skattemæssige forhold.
I henseende til ledelse af det nye selskab henvises til lov om  

 aktieselskaber.
Det er regeringens opfattelse, at den over for aktionærerne  

 ansvarlige bestyrelse bør sammensættes således, at den afspejler de  

 forskelligartede opgaver, som selskabet vil skulle varetage.
Bestyrelsen bør  

 således efter regeringens opfattelse sammensættes med ejerrepræsentanter, der  

 bl.a. besidder indsigt og erfaring fra erhvervslivet, forskningen eller  

 offentlige myndigheder.
Herudover vil naturligvis tilkomme  

 medarbejderrepræsentanter i bestyrelsen i overensstemmelse med  

 aktieselskabslovens regler herom.
Til § 7 Ved Statens Seruminstitut er ca. 1000 ansatte, heraf er 187 tjenestemænd.  

 Af disse er 30 ansat i lønramme 35 og derover.
 Det følger af § 7, at aktieselskabet skal tilbyde de tjenestemænd, der ved  

 selskabets overtagelse af driften af statsvirksomheden Statens Seruminstitut  

 gør tjeneste ved instituttet, overgang til ansættelse i selskabet.
Statstjenestemænd, der overgår til ansættelse i Serum Instituttet A/S, kan  

 bevare ret til pension efter tjenestemandspensionsloven og kan vælge at  

 fortsætte pensionsoptjeningen efter denne lov.
Selskabet indbetaler i disse  

 tilfælde løbende til staten pensionsbidrag for den pensionsalder, der  

 optjenes under beskæftigelsen i selskabet.
Pensionsbidraget fastsættes af  

 finansministeren.
Dersom de tjenestemænd, der overgår til ansættelse i  

 selskabet, måtte ønske det, ophører pensionsoptjeningen og den allerede  

 optjente pension bevares som opsat pension.
Der åbnes herved mulighed for de  

 pågældende for eventuelt at etablere en anden pensionsordning.
 Der vil snarest muligt blive optaget forhandlinger med de relevante  

 organisationer om vilkårene i øvrigt for ansættelse i Serum Instituttet A/S.
 Overførsel af statstjenestemænd fra statsvirksomheden til aktieselskabet  

 forudsættes at ske på grundlag af et tilbud til den enkelte medarbejder.
 Accept af ansættelsestilbuddet vil indebære, at de pågældende bringer  

 deres ansættelse som statstjenestemænd til ophør og indtræder i  

 ansættelsesforhold til Serum Instituttet A/S.
 De statstjenestemænd, der ikke ønsker at blive ansat i Serum Instituttet  

 A/S, men som ønsker at bevare ansættelsesforholdet til staten, kan vælge at  

 fortsætte tjenesten på Serum Instituttet A/S som udlånt af staten.
 Til disse tjenestemænd udbetaler staten løn mv., herunder  

 ventepenge/rådighedsløn, og afholder udgifter til pension i overensstemmelse  

 med reglerne i tjenestemandspensionsloven.
 Selskabet refunderer fra overtagelsen af driften staten disse lønninger  

 mv., herunder ventepenge/rå-dighedsløn, og indbetaler løbende pensionsbidrag  

 til staten for den pensionsalder, tjenestemændene optjener fra overtagelsen.  

 Det vil således være selskabet, der afholder en eventuel udgift til  

 rådighedsløn/ventepenge for tjenestemænd, der frivilligt udlånes til  

 selskabet.
Videre avancement for udlånte tjenestemænd forudsætter overgang til  

 ansættelse i selskabet.
Der kan dog ske generelle og gruppevise  

 omklassificeringer såvel som oprykninger i helt eller delvist automatiske  

 lønforløb, uden at statstjenestemandsansættelsen fortabes.
De statstjenestemænd, der ikke ønsker at acceptere et af ovennævnte  

 tilbud, eller som ikke inden en vis frist reagerer på tilbuddene, bevarer  

 deres ansættelse i staten, idet de i overensstemmelse med §§ 12 og 13 i  

 tjenestemandsloven søges anvist en anden passende stilling i staten.  

 Selskabet refunderer staten 1/3 af udgiften til ventepenge/rådighedsløn i  

 tilfælde af, at de pågældende ikke kan anvises anden passende stilling i  

 staten.
Finansministeriet afholder den resterende udgift.
Der forudsættes  

 indgået en kontrakt med selskabet om ikke at ansætte statstjenestemænd, der i  

 forbindelse med overgangen til selskabsdannelsen er overgået til  

 ventepenge/rådighedsløn eller pension.
Til § § 8 - 10 Ophævelsen af § 24 i centralstyrelsesloven er en konsekvensændring.
Der  

 henvises i øvrigt til de almindelige bemærkninger.
Efter lov om svangerskabshygiejne og fødselshjælp skal Statens  

 Seruminstitut efter nærmere af sundhedsministeren fastsatte regler gennemføre  

 blodprøveundersøgelser i forbindelse med de i loven omhandlede forebyggende  

 helbredsundersøgelser.
Sundhedsministeren kan bestemme, at blodprøver  

 foretages af andre laboratorier.
Samtidig ophæves § 9 stk. 3, om  

 erhvervsmæssig undersøgelse af urinprøver i lov om svangerskabshygiejne og  

 fødselshjælp, da bestemmelsen er blevet overflødig.
I konsekvens af nærværende lovforslag foreslås bestemmelserne ændret  

 således, at sundhedsministeren fastsætter regler om gennemførelsen af  

 blodprøveundersøgelserne.
Sundhedsministeren kan herefter bestemme, om  

 undersøgelserne skal udføres på Serum Instituttet A/S eller andet  

 laboratorium.
Ændringen i lov om lægemidler er en konsekvensændring.
Det forudsættes, at  

 det nuværende 2. pkt. i § 25, stk. 4, om, at Sundhedsstyrelsen straks skal  

 underrettes om hver forhandling eller udlevering, optages i de regler, der  

 fastsættes.
Efter den nugældende bestemmelse i § 25, stk. 4, kan forhandling og  

 udlevering ske fra Statens Seruminstitut og fra statens veterinære  

 serumlaboratorier.
Det er ikke hensigten, at de regler, Sundhedsstyrelsen  

 udsteder, skal udvide adgangen til at udlevere de omhandlede præparater.
Som følge af den foreslåede omdannelse af Statens Seruminstitut til  

 aktieselskab vil det være nødvendigt, at Sundhedsministeriet og  

 Sundhedsstyrelsen overvejer den fremtidige varetagelse af de opgaver, der i  

 dag er henlagt til instituttet.
Eksempelvis skal der tages stilling til  

 Seruminstituttets hidtidige rådgivning vedrørende vaccinationsområdet.
Statens Seruminstitut varetager i dag en række opgaver vedrørende  

 epidemiologisk overvågning, kontrol og rådgivning.
Opgavevaretagelsen sker  

 typisk på grundlag af regler fastsat i bekendtgørelse eller efter  

 bemyndigelse fra Sundhedsstyrelsen.
 Til brug for varetagelsen af disse opgaver driver Statens Seruminstitut en  

 række edb-registre, for hvilke sundhedsministeren har fastsat forskrifter i  

 henhold til lov om offentlige registre.
Efter de forskrifter, der danner grundlag for driften af Statens  

 Seruminstituts edb-registre, er instituttet registeransvarlig myndighed.  

 Efter gennemførelsen af den foreslåede omdannelse af Seruminstituttet vil det  

 være nødvendigt, at ansvaret for instituttets registre overflyttes til en  

 anden myndighed.
Det vil være naturligt, at Sundhedsstyrelsen fremover bliver  

 registeransvarlig myndighed på tilsvarende måde, som det er tilfældet for de  

 fleste af de centrale sundhedsmyndigheders registre.
Dette vil kunne  

 gennemføres ved fastsættelse af nye forskrifter for de enkelte registre.
 Selv om Sundhedsstyrelsen eller eventuelt en anden myndighed overtager  

 registeransvaret for Seruminstituttets edb-registre, vil driften af  

 registrene kunne varetages af Serum Instituttet A/S eller anden virksomhed  

 efter nærmere fastsatte bestemmelser.
Til § 11 Det foreslås, at tidspunktet for lovens ikrafttræden fastsættes af  

 Sundhedsministeren.
Baggrunden herfor er bl.a., at det kan være nødvendigt,  

 at der på tidspunktet for overtagelsen er etableret det selskabsretlige  

 grundlag, som efter aktieselskabslovgivningen skal være til stede, for at det  

 nye selskab kan varetage sine forpligtelser under det fulde selskabsansvar.  

 Dette forudsætter blandt andet oprettelse af en stiftelsesoverenskomst,  

 udfærdigelse af selskabets vedtægter, afholdelse af en konstituerende  

 generalforsamling, valg af bestyrelse m.v. for Serum Instituttet A/S.
 Endvidere skal der forud for overtagelsen bl.a. være tilvejebragt det  

 fornødne aftalemæssige grundlag for fortsat varetagelse af statsbetalte  

 opgaver, herunder udbud og/eller indgåelse af aftaler efter EF-reglerne,  

 ligesom der må optages forhandlinger med de faglige organisationer om  

 overgang til ansættelse ved Serum Instituttet A/S.
 Forberedelse af selskabets oprettelse vil i videst muligt omfang foregå  

 med henblik på, at selskabets faktiske overtagelse af driften kan effektueres  

 pr. 1. januar 1994.
 Indtil det tidspunkt, hvor overtagelsen kan finde sted, vil det fortsat  

 være statsvirksomheden Statens Seruminstitut, der står som ansvarlig for  

 driften.
