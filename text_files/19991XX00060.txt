Skriftlig fremsættelse (27. oktober 1999) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om orlov.  

 (Ændret minimumsperiode for afholdelse af børnepasningsorlov for  

 beskæftigede lønmodtagere m.m. samt ophævelse af de  

 udløbne bestemmelser om sabbatorlov).
(Lovforslag nr.
L 68).
Det ligger regeringen meget på sinde at bidrage til,  

 at børnefamilierne kan få en velfungerende hverdag, hvor der er  

 gode muligheder for, at forældre og børn kan være sammen  

 uden stress og jag.
Samtidig er det også magtpåliggende for  

 regeringen, at arbejdsmarkedets behov tilgodeses, så der er det udbud  

 af arbejdskraft, der er brug for.
Disse to hensyn er ikke umiddelbart lette at forene,  

 hvilket tydeligt har vist sig under arbejdsprocessen med opfølgningen  

 af regeringens børnefamiliepolitiske redegørelse fra maj  

 måned 1998. Som det blev anbefalet i redegørelsen, har der  

 været nærmere drøftelser med arbejdsmarkedets parter inden  

 for områderne børnepasningsorlov, ferieloven og familievenlige  

 arbejdspladser, og der er blevet udarbejdet en rapport, der peger på en  

 række muligheder.
På det afsluttende trepartsmøde blev det  

 dog klart, at ikke alle muligheder er lige anvendelige, hvorfor regeringen  

 har valgt kun at fremsætte forslag til ændringer af lov om  

 orlov.
De foreslåede ændringer indebærer  

 således, at der er mulighed for at afholde orlov til  

 børnepasning i flere, men kortere perioder, idet minimumsperioden  

 nedsættes til 8 uger.
Desuden åbnes der mulighed for, at  

 forældre, der passer handicappede børn med kompensation for tabt  

 arbejdsfortjeneste, i tilfælde af ledighed kan overgå til  

 børnepasningsorlov med bevarelse af samtlige ydelser.
Endelig gives  

 der adgang til en såkaldt indkøringsperiode således, at et  

 barn, der skal begynde i daginstitution efter forældrenes orlov, kan  

 besøge institutionen og lære den at kende under den sidste del  

 af orloven.
 Disse justeringer af lovgivningen vil give  

 børnefamilierne øgede muligheder for at kombinere arbejds- og  

 familieliv, og tilgodeser samtidig det behov, som samfundet har, for ikke at  

 lægge for store begrænsninger på udbuddet af  

 arbejdskraft.
Den anden del af lovforslaget   ophævelse af de  

 udløbne bestemmelser om sabbatorlov   skyldes udelukkende  

 ordenshensyn.
Bestemmelserne ophørte med udgangen af marts måned  

 d. å., og foreslås derfor endeligt fjernet fra lovteksten.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 forslaget til Tingets velvillige behandling.
