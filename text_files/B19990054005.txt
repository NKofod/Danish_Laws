Bekendtgørelse om kommuners og  

 amtskommuners afregning af beløb til staten som følge af  

 personskattelovens skrå skatteloft I medfør af § 5 i lov nr. 468 af 30. juni 1993 om fordeling mellem  

 staten, kommunerne og amtskommunerne  af skattenedslaget som følge af  

 personskattelovens skatteloft, som ændret ved § 1 i lov nr. 477 af 1.  

 juli 1998, fastsættes:
 § 1. Det indkomstskattegrundlag, der er  

 nævnt i § 3 i lov om fordeling mellem staten, kommunerne og  

 amtskommunerne af skattenedslaget som følge af personskattelovens  

 skatteloft, opgøres som det forskudsregistrerede indkomstgrundlag for  

 budgetåret for skatten efter personskattelovens § 5, nr. 3, i kommunen.  

 Ved opgørelsen korrigeres der for nedslag for udenlandsk indkomst  

 efter ligningslovens § 33 og nedslag efter ligningslovens § 33 A og 33  

 C.
 Stk. 2. Det forskudsregistrerede indkomstskattegrundlag  

 for budgetåret, som er nævnt i stk. 1, anvendes således som  

 det er opgjort af Told- og Skattestyrelsen pr. 31. december i året  

 forud for budgetåret.
 § 2. Beløb opgjort efter lov om fordeling  

 mellem staten, kommunerne og amtskommunerne af skattenedslaget som  

 følge af personskattelovens skatteloft opgøres i hele tusind  

 kr. og afrundes til et med 12 deleligt beløb.
 § 3. Afregning af beløb opgjort efter lov  

 om fordeling mellem staten, kommunerne og amtskommunerne af skattenedslaget  

 som følge af personskattelovens skatteloft sker ved, at 1/3 af  

 beløbet for den enkelte kommune og amtskommune fratrækkes det  

 månedlige beløb, som udbetales fra Told- og Skattestyrelsen til  

 kommuner og amtskommuner i henhold til lov om kommunal indkomstskat i  

 månederne oktober, november og december i det år, beløbet  

 vedrører.
 § 4. Bekendtgørelsen træder i kraft  

 den 10. juli 1999 og har virkning fra og med indkomståret 1999.
 Stk. 2. Bekendtgørelse nr. 158 af 4. marts 1994 om kommuners  

 og amtskommuners afregning af beløb til staten som følge af  

 personskattelovens skrå skatteloft ophæves.
