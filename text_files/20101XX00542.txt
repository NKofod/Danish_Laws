Skriftlig fremsættelse (23. februar 2011) Integrationsministeren (Birthe Rønn Hornbech) Herved tillader jeg mig for Folketinget at fremsætte:
Forslag til lov om ændring af integrationsloven, lov om danskuddannelse til voksne udlændinge m.fl. og forskellige andre love (Anvisning af bolig til flygtninge og udvidelse af kredsen af prøveberettigede ved prøve i dansk m.v.) (Lovforslag nr.
L 149) Dette lovforslag gennemfører den del af regeringens ghettostrategi Ghettoen tilbage til samfundet (oktober 2010) og den del af regeringens aftale med Dansk Folkeparti Nye tider, nye krav (november 2010), som kræver ændringer af integrationsloven.
Lovforslaget indeholder forslag om ændring af integrationslovens regler om boliganvisning, således at kommunerne ikke længere kan anvise bolig til nyankomne flygtninge i ghettoområder eller i områder, som er opført på en liste over udsatte boligområder, der kan anvende kombineret udlejning.
Den foreslåede ændring af integrationsloven har til formål at styrke den enkelte udlændings muligheder for en vellykket integration og sikre en god kontakt med det danske samfund.
Forslaget skal endvidere modvirke ghettoisering og bidrage til, at der skabes en bedre balance i beboersammensætningen i de udsatte boligområder.
 Herudover indeholder lovforslaget et forslag til præcisering af, at adgangen for udlændinge, der ikke modtager introduktionsydelse, til at modtage beskæftigelsesrettede tilbud, ikke omfatter udlændinge, der har opholdstilladelse på baggrund af studier, beskæftigelse, au pair-ophold m.v., men derimod primært er rettet mod medfølgende ægtefæller, som ønsker at komme tættere på arbejdsmarkedet.
Lovforslaget indeholder endvidere forslag til ændring af danskuddannelsesloven.
Det foreslås således, at der i danskuddannelsesloven indsættes en bemyndigelse for ministeren for flygtninge, indvandrere og integration til at fastsætte regler om, at udlændinge, der opholder sig her i landet på f.eks. visum, kan aflægge en prøve i dansk.
Danskuddannelsesloven foreslås endvidere ændret, således at en privat udbyder, som indgår driftsaftale om danskuddannelse med en kommunalbestyrelse, i lighed med kommunale sprogcentre skal være omfattet af reglerne i forvaltningsloven og offentlighedsloven med hensyn til de opgaver, som udføres i medfør af driftsaftalen.
 Endelig indeholder lovforslaget en præcisering af, at udlændinge, der opholder sig her i landet i medfør af EU-reglerne om arbejdskraftens frie bevægelighed m.v., kan påbegynde danskuddannelse, så snart de kan dokumentere dette opholdsgrundlag og dermed uanset tidspunktet for folkeregistrering eller udstedelse af registreringsbevis m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
