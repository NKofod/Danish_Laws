Skriftlig fremsættelse (5. november  

 1998) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af retsplejeloven.  

 (Styrkelse af samarbejdet mellem retterne og pressen).
(Lovforslag nr.
L 78).
Hovedformålet med dette lovforslag er at forbedre  

 massemediernes muligheder for at formidle, hvad der foregår i  

 retssalene.
Med henblik herpå foreslås der en række  

 ændringer af retsplejelovens regler om bl.a. aktindsigt,  

 dørlukning, referat- og navneforbud og udformningen af retslister.
Lovforslaget bygger i vidt omfang på  

 betænkning nr. 1330/1997 vedrørende samarbejdet mellem retterne  

 og pressen.
Betænkningen er afgivet af et udvalg under  

 Justitsministeriet med repræsentanter for myndigheder og organisationer  

 m.v., herunder repræsentanter for domstolene og pressen.  

 Betænkningen har været i høring hos berørte  

 organisationer m.v., og betænkningen og høringssvarene har  

 været forelagt Retsplejerådet, som har afgivet en udtalelse om  

 udvalgets forslag.
 Det følger af grundlovens ' 65, at offentlighed og mundtlighed skal  

 gennemføres i retsplejen i videst muligt omfang.
 Efter retsplejelovens ' 29 er retsmøder som udgangspunkt  

 åbne for alle, og det følger også af de nævnte  

 grundlæggende regler om offentlighed, at retsmøder som  

 hovedregel kan refereres offentligt, herunder i den skrevne presse samt i  

 radio og TV.
I praksis er det de færreste, som kan udnytte  

 adgangen til at overvære retsmøder, og massemediernes omtale af  

 retssager har derfor en afgørende betydning for gennemførelsen  

 af offentlighedsprincippet i praksis.
Det foreslås på den  

 baggrund at tillægge journalister en række særlige  

 rettigheder, bl.a. med hensyn til adgangen til aktindsigt og med hensyn til  

 at kunne kære afgørelser om dørlukning, referatforbud og  

 navneforbud.
 Efter lovforslaget får journalister en generel  

 adgang til aktindsigt i visse dokumenter.
 Det foreslås bl.a., at journalister i straffesager  

 som udgangspunkt skal have mulighed for at gennemse - og eventuelt få  

 kopi af - anklageskrift og retsmødebegæring inden  

 retsmødet, medmindre retsmødet holdes for lukkede døre.  

 Forurettede og vidner skal anonymiseres, og det vil være en  

 forudsætning, at den sigtede/tiltalte forinden har haft tid til at  

 rådføre sig med en forsvarer om, hvorvidt der eventuelt skal  

 begæres dørlukning.
Endvidere skal journalister i straffesager og almindelige  

 civile sager bl.a. som udgangspunkt kunne få aktindsigt i  

 retsbøger, herunder dombøger, medmindre det  

 pågældende retsmøde har været holdt for lukkede  

 døre.
Der foreslås den begrænsning i forhold til udvalgets  

 forslag, at der først kan gives aktindsigt i retsbøger,  

 når den pågældende sag er afsluttet (typisk ved dom eller  

 forlig).
 Den foreslåede adgang til aktindsigt i straffesager  

 omfatter ikke f.eks. politirapporter, fotos af ofre, straffeattester og  

 forakter samt eventuelle mental- eller personundersøgelser.
Det foreslås endvidere, at journalister, der er til  

 stede i et retsmøde, skal have ret til at udtale sig, inden retten  

 træffer afgørelse om dørlukning eller om referat- og  

 navneforbud.
Efter forslaget får journalister også adgang til at  

 kære rettens afgørelser om dørlukning og om referat- og  

 navneforbud.
Også for sagens parter udvides kæreadgangen i  

 forhold til i dag.
Forslaget indebærer, at massemedierne får en  

 ret til at udtale sig samt en kæreadgang, som andre, der er til stede  

 som tilskuere ved et retsmøde, ikke har.
Efter Justitsministeriets  

 opfattelse kan det give anledning til væsentlig tvivl, om der  

 bør indføres kæreadgang m.v. alene for massemedierne.  

 Overvejelser om en bredere kæreadgang rejser imidlertid en række  

 principielle og praktiske spørgsmål, der må indgå i  

 det generelle reformarbejde vedrørende retsplejen, som  

 Retsplejerådet er i gang med.
I forbindelse med dette lovforslag er  

 alternativet til at gennemføre udvalgets forslag således ikke at  

 udvide kæreadgangen m.v. yderligere, men at opretholde de  

 gældende regler.
Forslaget om kæreadgang m.v. for medierne er fremsat  

 af et enigt udvalg.
Justitsministeriet har bl.a. i lyset heraf fundet det  

 rigtigt at medtage forslaget, også under hensyn til, at  

 hovedformålet med at tillægge medierne beføjelse på  

 dette område vil være at sikre, at det generelle hensyn til  

 offentlighedsprincippet indgår i domstolenes vurdering af,  

 hvornår det er rimeligt at begrænse offentlighedens adgang til at  

 følge en sag.
 Det foreslås, at tegning under retsmøder som  

 udgangspunkt skal være tilladt.
Med hensyn til adgangen til at formidle lyd og billeder  

 fra retssalene - herunder at TV-transmittere - foreslås det, at  

 dommeren fortsat skal give tilladelse hertil i hvert enkelt tilfælde.  

 Som noget nyt i forhold til udvalgets forslag er det endvidere  

 indføjet i lovteksten, at denne tilladelse kun kan gives  

 undtagelsesvis.
I lovforslagets bemærkninger præciseres det i  

 forbindelse hermed bl.a., at der ikke under nogen omstændigheder kan  

 gives tilladelse til lyd- eller billedoptagelse af de forklaringer, der  

 afgives under en straffesag, og i civile sager kan det kun ske med alle de  

 involveredes samtykke.
Samlet indebærer lovforslaget, at retstilstanden  

 på dette område "fastfryses".
Der foreslås også visse regler om udformningen  

 af retslister med henblik på, at retslisterne lettere skal kunne bruges  

 som redskab for journalister og andre til at finde de sager, man interesserer  

 sig for.
Der vil også blive mulighed for at få tilsendt kopi af  

 retslisterne.
Udvalget havde stillet forslag om en generel adgang for  

 journalister til at bruge referatbåndoptager under retsmøder.  

 Dette forslag er ikke medtaget i lovforslaget.
Domstolene har i forbindelse  

 med høringen stærkt frarådet at gennemføre dette  

 forslag, medmindre der etableres optageudstyr i retterne, så domstolene  

 også selv får mulighed for at optage retsmøderne på  

 bånd.
Endvidere er der lagt betydelig vægt på, at der  

 må antages at være en væsentlig risiko for, at en  

 almindelig adgang til båndoptagelse vil svække mulighederne for  

 at få vidner til at afgive forklaring i retten.
 Lovforslaget indeholder endvidere visse ændringer af  

 reglerne om kildebeskyttelse.
 Idet jeg tillader mig i øvrigt at henvise til  

 lovforslaget og bemærkningerne hertil, skal jeg anbefale lovforslaget  

 til det høje Tings velvillige behandling.
