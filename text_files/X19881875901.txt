 En efterlevende enke spørger, om der skal betales arveafgift af et  

 udbetalt erstatningsbeløb og en gruppelivsforsikringssum ved hensidden i  

 uskiftet bo og senere skifter Skattedepartementets svar var, at de udbetalte  

 beløb ikke er afgiftspligtige, hvis der skiftes i umiddelbar forbindelse med  

 dødsfaldet eller ved hensidden i uskiftet bo.
En gårdejer omkom ved en færdselsulykke, og den efterlevende ægtefælle fik  

 udbetalt dels et erstatningsbeløb i henhold til erstatningsansvarsloven og  

 dels en gruppelivsforsikringssum.
Den efterlevende ægtefælle var  

 forsikringstager i henhold til gruppelivsforsikringen via sin arbejdsplads,  

 og hun havde selv betalt præmierne til forsikringen af sin løn.
I forbindelse med sin stillingtagen til behandlingen af dødsboet ønskede  

 den efterlevende ægtefælle den arveafgiftsmæssige behandling af  

 erstatningssummen og forsikringssummen afklaret.
Hun ønskede således oplyst,  

 om der skulle betales arveafgift af nogen del af beløbene, hvis hun overtog  

 boet til hensidden i uskiftet bo og senere skifter.
Hun ville i den  

 forbindelse holde både erstatningssummen og forsikringssummen på en særskilt  

 konto i sit navn, jfr. erstatningsansvarslovens § 18, stk. 3.
 Skattedepartementet svarede, at erstatningsbeløbet og  

 gruppelivsforsikringssummen ikke er arveafgiftspligtig, hvis der skiftes i  

 umiddelbar forbindelse med dødsfaldet eller boet overtages til hensidden i  

 uskiftet bo.
Hvis det uskiftede bo senere skiftes, og de omhandlede beløb holdes  

 afsondret på en særskilt konto, er det skifteretten, der afgør, om beløbene  

 kan holdes uden for skiftet.
Hvis beløbene kan holdes uden for det senere  

 skifte, skal der ikke betales arveafgift af dem, idet arveafgift af sådanne  

 beløb ved et senere skifte kun indtræder i samme omfang som, hvis boet var  

 blevet skiftet i umiddelbart forbindelse med dødsfaldet.
 (* 1) Afgørelsen er offentliggjort i Skat 1988/3 side 157.
