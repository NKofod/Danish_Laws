Bekendtgørelse om fremgangsmåden  

 ved indeholdelse i løn m.v. for ubetalt kontrolafgift og  

 ekspeditionsgebyr ved kørsel med tog uden for og inden for  

 hovedstadsområdet, bortset fra S-tog I medfør af § 23, stk. 3, i lov nr. 289 af 18. maj 1998  

 om jernbanevirksomhed m.v. fastsættes:
 § 1. Finansstyrelsen afgiver pålæg om  

 indeholdelse i løn m.v. for ubetalt kontrolafgift og ekspeditionsgebyr  

 med tillæg af renter og omkostninger.
 Stk. 2. Pålæg afgives efter forudgående  

 vurdering af skyldnerens personlige og økonomiske forhold, jf.  

 kildeskattelovens § 73, stk. 3.
 Stk. 3. Pålægget skal være skriftligt og  

 angive indholdet af § 2, § 3 og § 5, stk. 4, samt  

 § 23, stk. 1, i lov om jernbanevirksomhed m.v.
§ 2. Den, der har modtaget pålæg om  

 indeholdelse, skal indbetale indeholdte beløb til Finansstyrelsen.  

 Indbetaling skal ske, efterhånden som indeholdelse finder sted.  

 Beløbene forfalder til betaling den 1. i den kalendermåned, der  

 følger efter indeholdelsen med sidste rettidige indbetalingsdag den  

 15. i forfaldsmåneden.
Er sidste rettidige indbetalingsdag en  

 lørdag, søndag eller helligdag, forlænges fristen til den  

 nærmest følgende hverdag.
 Stk. 2. Ved indbetalingen skal den indeholdspligtige give  

 Finansstyrelsen skriftlig meddelelse om skyldnerens CPR-nummer, navn og  

 adresse, størrelsen af det indeholdte beløb og  

 størrelsen af det indkomstbeløb, hvoraf indeholdelsen er  

 beregnet.
 § 3. Den, der har modtaget pålæg om  

 indeholdelse i løn m.v., skal, hvis skyldneren ikke er eller  

 ophører med at være beskæftiget hos den  

 pågældende, eller udbetaling af indholdelsespligtige ydelser i  

 øvrigt ophører, inden 5 dage give Finansstyrelsen skriftlig  

 underretning herom.
Stk. 2. Den indeholdspligtige skal efter anmodning give  

 Finansstyrelsen alle oplysninger om skyldnerens arbejdsforhold og  

 økonomiske forhold af betydning for indeholdelsen.
Besvarelse skal ske  

 inden 14 dage efter modtagelse af anmodningen.
 § 4. Skyldneren skal give Finansstyrelsen alle  

 nødvendige oplysninger om personlige og økonomiske forhold af  

 betydning for indeholdelsen og for spørgsmålet om, hvorvidt der  

 kan foretages indeholdelse.
 § 5. Fremsætter skyldneren indsigelse mod  

 beslutningen om lønindholdelse, afgøres  

 spørgsmålet af Finansstyrelsen.
 Stk. 2. Hvis Finansstyrelsen efter en fornyet vurdering kan  

 give skyldneren medhold i indsigelsen, træffer Finansstyrelsen  

 afgørelse i sagen.
 Stk. 3. Hvis den oprindelige beslutning om  

 lønindholdelse ikke ændres, eller hvis skyldneren fastholder sin  

 indsigelse, fremsendes sagen af Finansstyrelsen til Finansministeriet, som  

 træffer den endelige administrative afgørelse i sagen.
 Stk. 4. Iværksættelse af en beslutning om  

 lønindholdelse udsættes ikke ved skyldnerens indsigelse.
 § 6. Beslutningen om lønindholdelse kan  

 indbringes for fogedretten efter reglerne i § 23, stk. 6-9, i lov  

 om jernbanevirksomhed m.v.
 Stk. 2. Iværksættelse af en beslutning om  

 lønindholdelse udsættes ikke ved indbringelse for  

 fogedretten.
 § 7. Bekendtgørelsen træder i kraft den 1. januar  

 1999.
