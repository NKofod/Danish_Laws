Skriftlig fremsættelse (24. februar 2021) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om Danmarks Innovationsfond, lov om Danmarks Forsknings- og Innovationspolitiske Råd og Danmarks Frie Forskningsfond og lov om Danmarks Grundforskningsfond (Justering af Danmarks Innovationsfonds formål og opgaver, henlæggelse af særlige virkemidler til fonden og justering af bestyrelsens kompetencer m.v.) (Lovforslag nr.
L 177) Lovforslaget følger op på politisk aftale af 23. november 2020 mellem regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance, Alternativet og Frie Grønne om ændring af lovgrundlaget for Innovationsfonden.
 Med lovforslaget foreslås der ændringer af de bestemmelser i lov om Danmarks Innovationsfond, der fastsætter fondens overordnede formål og opgaver.
 Det foreslås bl.a. fastsat, at fonden har til formål at give tilskud til forskning, videnbaseret innovation og iværksætteri, der fører til styrkelse af forskningsområder og udvikling af teknologi og innovative løsninger til gavn for vækst og beskæftigelse i hele Danmark.
Det foreslås desuden fastsat, at fonden særligt skal understøtte løsninger på politisk prioriterede samfundsudfordringer, der fastlægges på de årlige bevillingslove, herunder grøn omstilling af samfundet og erhvervslivet.
Fonden skal fortsat arbejde for at øge forsknings- og innovationsindsatsen i virksomheder, herunder små og mellemstore virksomheder.
 Det foreslås endvidere fastsat, at fonden skal understøtte en sammenhængende forsknings- og innovationsindsats fra grundlagsskabende forskning til markedsnær udvikling og innovation, og at fondens udmøntning af tilskud skal ske i overensstemmelse med de politiske prioriteringer, der fastsættes på de årlige bevillingslove.
Det foreslås desuden, at fonden skal kunne give tilskud til konkrete aktiviteter inden for politisk fastsatte virkemidler, når der er fastsat særlig bevilling hertil på de årlige bevillingslove.
Det vil svare til de regler, der gælder for Danmarks Frie Forskningsfond.
Derudover foreslås det, at kravene til bestyrelsens kompetencer justeres, sådan at bestyrelsen samlet set har de rette kompetencer til at lede fonden i en situation, hvor fonden får justeret sit formål og sine opgaver.
Det foreslås på den baggrund, at erfaring med grøn omstilling samt videnbaseret iværksætteri skal være repræsenteret i fondens bestyrelse.
 Det foreslås, at der fastsættes regler om forbud mod personsammenfald i forskningsrådssystemet for medlemmer af fondens bestyrelse og udvalg under fonden med henblik på at harmonisere regelgrundlaget for Danmarks Innovationsfond med regelgrundlaget for Danmarks Forsknings- og Innovationspolitiske Råd, Danmarks Frie Forskningsfond og Danmarks Grundforskningsfond.
 Med henblik på at understøtte en mere systematisk videnopsamling i forhold til fondens aktiviteter foreslås det, at fonden skal etablere et datagrundlag, der bl.a. kan anvendes til analyser og effektmålinger på tværs af det samlede forsknings- og innovationssystem.
 Endeligt foreslås ændringer af administrativ karakter, herunder at der etableres en remonstrationsordning, der har til formål at understøtte en mere hensigtsmæssig sagsbehandling i forbindelse med klager over fondens afslag på bevilling, og at der fastsættes mere udførlige regler om revision af fondens regnskab.
 Lovforslaget foreslås at træde i kraft den 1. juli 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
