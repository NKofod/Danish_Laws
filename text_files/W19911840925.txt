2 revisorer drev virksomhed i interessentskabsform, hvor det var  

 forudsat, at den ene deltager skulle trappe ned.
Der var i kontrakten  

 bestemmelser om deling af overskud - delvis efter arbejdsindsats - og om  

 opgørelse af goodwill.
I forbindelse med overdragelse af goodwill fra den  

 interessent, der havde ydet den største arbejdsindsats, til et ham tilhørende  

 anpartsselskab, tiltrådte Landsskatteretten den af interessenterne foretagne  

 skævdeling af goodwill.
Der henvistes til, at parterne havde modstående  

 interesser, og at skævdelingen var hjemlet i kontrakten.
 A klagede for indkomståret 1986 over, at skatterådet havde anset ham for  

 skattepligtig af et goodwillbeløb på 174.000 kr.
Klagerens advokat forklarede, at sagen vedrørte fordelingen af et  

 goodwillbeløb.
Klageren og revisor B havde via en interessentskabskontrakt  

 drevet revisionsfirma fra januar 1984. B var i 1984 omkring 60 år gammel, og  

 det var allerede ved kontraktens udformning forudsat, at B skulle trappe ned  

 ved interessentskabets stiftelse.
§ 3 i kontrakten bestemte, at ved fordelingen af årets overskud tilkom der  

 parterne en andel svarende til det antal timer, vedkommende havde udført  

 arbejde.
Det resterende overskud skulle deles lige. § 4 bestemte, at straks  

 efter udarbejdelsen af årsregnskabet skulle interessentskabets goodwill  

 fastsættes.
Sådan goodwillfastsættelse var dog ikke foretaget.
Ved  

 beregningen af goodwill, som skulle ske på grundlag af årets  

 honorarindtægter, skulle 3 opregnede klienter ikke medregnes, grundet deres  

 nære tilknytning til B, hvorfor deres goodwill måtte anses at udgøre nul.  

 Senere tilførsel af klienter kunne med samme begrundelse om nær tilknytning  

 til den ene af interessenterne ligeledes holdes uden for goodwillberegningen.
§ 17 bestemte, at den eventuelt fratrædende interessents andel af  

 forretningens goodwill, jf. § 4, ville fremgå af interessentskabets  

 forhandlingsprotokol.
Det var oplyst, at der ikke forelå nogen  

 forhandlingsprotokol og dermed ingen goodwillfordeling mellem  

 interessenterne.
Ved et tillæg til interessentskabskontrakten ultimo december  

 1986 bestemtes, at interessentskabet pr. samme dato overdrog goodwill til det  

 af klageren 100% ejede anpartsselskab.
Goodwill blev fastsat i henhold til  

 den oprindelige interessentskabskontrakts § 4 til 75% af omsætningen i 1985,  

 eller til 1.158.000 kr., der fordeltes med 405.000 kr. til B og 753.000 kr.  

 til klageren.
 Goodwill var reguleret mellem parterne som sket, bl.a. på grund af  

 klagerens større arbejdsindsats og større tilførsel af nye klienter.
Advokaten anførte herved, at den skete skævdeling af goodwill mellem  

 interessenterne var forudsat i interessentskabskontraktens § 3, jf. § 4, og  

 at resultatet var opgjort på grundlag af interessenternes arbejdsindsats.
Der  

 var altså allerede ved interessentskabskontraktens affattelse taget højde  

 for, at der kunne opstå forhold, der ville gøre, at goodwill ville blive  

 fordelt skævt.
Den endelige fordeling var forhandlet frem mellem  

 interessenterne, der havde modstridende interesser.
Denne fordeling måtte  

 derfor være skattevæsenet uvedkommende, idet der ikke havde været tvivl om,  

 at interessentskabets goodwill var korrekt opgjort til ca. 1,5 mio. kr.
Told- og Skattestyrelsen anførte under sagen, at hver af interessenterne  

 ejede 50% af virksomheden.
Udgangspunktet var derfor, at de hver ejede en  

 ideel anpart på 50% af virksomheden, der også omfattede goodwill.
Dette  

 fremgik også af interessentskabskontraktens § 3, hvorefter det resterende  

 overskud skulle deles lige mellem interessenterne.
Der forelå således ikke i  

 interessentskabskontrakten nogen aftale om, at den ene interessent ejede mere  

 end den anden.
Det forhold, at interessenterne havde fået udbetalt løn efter  

 timeindsats, medførte ikke i sig selv, at der skete ændring af ejerforholdet  

 til forretningen, herunder dennes goodwill.
Det var derfor styrelsens  

 opfattelse, at klageren havde opnået en formueforøgelse på det omhandlede  

 beløb, 174.000 kr, og dette var skattepligtigt efter statsskattelovens § 4,  

 hvorfor styrelsen indstillede ansættelsen stadfæstet.
Advokaten anførte heroverfor, at interessentskabskontraktens § 4 bestemte,  

 at visse klienter af de allerede omtalte grunde skulle udeholdes fra  

 goodwillopgørelsen.
Parterne havde således klart i interessentskabsaftalen  

 indlagt, at der ikke var lige ejerskab til forretningens goodwill.
Landsskatteretten bemærkede, at der forelå en aftale om fordeling af  

 goodwill - hvis samlede størrelse ikke var bestridt af skattemyndighederne -  

 mellem to parter med modstridende interesser.
Retten fandt, at skævdeling var  

 konkret begrundet i klagerens øgede arbejdsbyrde i forhold til  

 medinteressenten, og den måtte anses for hjemlet i  

 interessentskabskontrakten.
Der var herefter ikke grundlag for at  

 tilsidesætte goodwillfordelingen, hvorfor den påklagede ansættelse blev  

 nedsat med 174.000 kr.
 LV 1990, L 6.4.
