 Ved en fusion, hvor aktiekapitalen i det fortsættende selskab blev  

 forhøjet, blev der givet afgiftsfritagelse for den del af forhøjelsen, der  

 anvendtes til vederlæggelse af aktionærerne i det ophørende selskab, og som  

 kunne dækkes af den indskudte egenkapital fra det ophørende selskab.
 I forbindelse med en fusion i juni 1986 blev den nominelle aktiekapital i  

 det fortsættende selskab forhøjet fra 2 mio. kr. til 40 mio. kr.
 Aktionærerne i det ophørende selskab modtog for deres nominelle  

 aktiekapital på 5 mio. kr. aktier for nominelt 20 mio. kr. i det fortsættende  

 selskab.
 Statsskattedirektoratet havde fastsat kapitaltilførselsafgiften til 1 pct.  

 af den nominelle aktiekapitaludvidelse på 38 mio. kr., altså et afgiftsbeløb  

 på 380.000 kr.
 Selskabets advokat påklagede afgørelsen til Skattedepartementet.
 Efter bestemmelsen i kapitaltilførselsafgiftslovens § 9, stk. 1, som  

 affattet ved lov nr. 253 af 22. maj 1986, svares der ikke afgift, når et  

 afgiftspligtigt selskab indskyder den samlede selskabsformue i et andet  

 afgiftspligtigt selskab, og mindst 90 pct. af indskuddene vederlægges med  

 aktier i det modtagende selskab.
 Egenkapitalen i det ophørende selskab ved fusionens indgåelse oversteg den  

 forhøjelse af aktiekapitalen i det fortsættende selskab på nom. 20 mio. kr.,  

 der var anvendt til vederlæggelse af aktionærerne i det ophørende selskab.
 Skattedepartementet afgjorde, at aktiekapitalforhøjelsen, for så vidt  

 angår nom. 20 mio. kr., var afgiftsfri i medfør af den nævnte lovbestemmelse,  

 hvorfor kapitaltilførselsafgiften alene skulle beregnes af den yderligere  

 aktiekapitaludvidelse på nom. 38 mio. kr. - 20 mio. kr. = 18 mio. kr.,  

 således at afgiften herefter alene androg 180.000 kr.
 Der blev således fritaget for afgift af den del af  

 aktiekapitalforhøjelsen, der var anvendt til vederlæggelse af aktionærerne i  

 det ophørende selskab.
