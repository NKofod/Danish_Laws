Fremsat den 28. marts 2012 af beskæftigelsesministeren (Mette Frederiksen) Forslag til Lov om ændring af lov om barseludligningsloven (Fællesopkrævning af bidrag til Barsel.dk, ophævelse af lovfastsatte satser for refusionsstørrelse, refusionsperioden og bidrag, indførelse af klageadgang m.v.) § 1 I lov nr. 417 af 8. maj 2006 om barseludligning på det private arbejdsmarked, som ændret ved lov nr. 288 af 29. marts 2010, og lov nr. 598 af 14. juni 2011, foretages følgende ændringer:
 1. I § 2, stk. 1, ændres »der efter reglerne om dagpenge ved sygdom eller fødsel er berettiget til dagpenge under fravær på grund af graviditet, barsel og adoption (barseldagpenge)« til: »der efter barsellovens regler har ret til barseldagpenge under fravær på grund af graviditet, fødsel og adoption«.
 2. § 3, stk. 1, ophæves og i stedet indsættes:
 »Refusionen udgør forskellen mellem barseldagpenge og løn under barsel inden for et fastsat kroneloft, jf. stk. 2.
Stk. 2. Beskæftigelsesministeren fastsætter kroneloftet i stk. 1 efter indstilling fra bestyrelsen for Arbejdsmarkedets Tillægspension og efter forhandling med finansministeren.« Stk. 2-4 bliver herefter stk. 3-5.
 3. I § 4, stk. 2, 3. pkt., ændres »regulerer« til: »fastsætter«, og »løbende« udgår.
 4. § 4, stk. 3, ophæves og i stedet indsættes:
»Stk. 3. Bidraget kan opkræves sammen med de øvrige bidrag, som Arbejdsmarkedets Tillægspension i henhold til lov opkræver fra arbejdsgiverne.
Opkrævning af bidrag i medfør af denne lov kan indgå i en fælles opkrævning fra Arbejdsmarkedets Tillægspension.
Restancer for bidrag kan indgå i den fælles opkrævning.
 Stk. 4. Efter indstilling fra bestyrelsen for Arbejdsmarkedets Tillægspension fastsætter ministeren regler om beregning af bidrag, bidragsstørrelse og opkrævningen heraf, herunder regler om opkrævning og betaling af bidrag, der indgår i en fælles opkrævning, jf. stk. 3.
Stk. 5. Til brug for beregning, opkrævning og behandling af bidrag som led i en fælles opkrævning, jf. stk. 3, kan Barsel.dk i nødvendigt omfang videregive oplysninger til Arbejdsmarkedets Tillægspension om arbejdsgiveren fra de ordninger, der er omfattet af den fælles opkrævning.
Denne videregivelse kan ske i elektronisk form.« 5. § 5, stk. 1, nr. 5, ophæves.
 6. § 5, stk. 1, nr. 6 og 7, der bliver nr. 5 og 6, affattes således:
»5) refusionen fra ordningen skal udgøre forskellen mellem barseldagpenge og den overenskomstmæssigt aftalte løn under barsel.
Dog skal refusionen fastsættes mindst inden for et fast kroneloft, der som minimum kun må fastsættes 20 kr. lavere end kroneloftet, som fastsat i henhold til § 3, stk. 2, og 6) refusionsperioden i ordningen skal have en længde, som ikke må være mere end 3 uger kortere end perioden fastsat efter § 3, stk. 3.« 7. I § 5, stk. 2, ændres »stk. 1, nr. 1-7,« til: »stk. 1, nr. 1-6,«.
 8. I § 5, stk. 4, ændres »stk. 1, nr. 1-7,« til: »stk. 1, nr. 1-6,«.
 9. § 6, stk. 1, 2. pkt., ophæves.
 10. § 6, stk. 2, 2. pkt., ophæves.
 11. I § 6 indsættes efter stk. 2 som nyt stykke:
»Stk. 3. Klager over Arbejdsmarkedets Tillægspensions afgørelser efter denne lov eller regler fastsat i medfør af loven kan inden for en frist på 4 uger fra den dag, hvor afgørelsen er meddelt klageren, indbringes for det i henhold til § 28 i lov om Arbejdsmarkedets Tillægspension nedsatte ankenævn.« 12. I § 8 ændres »§ 3, stk. 1 og 2, og § 4, stk. 3,« til: »§ 3, stk. 2 og 3, og § 4, stk. 4,«.
 13. § 13, stk. 3, ophæves.
§ 2 Stk. 1. Loven træder i kraft den 1. juli 2012.
 Stk. 2. Loven finder alene anvendelse på klager over afgørelser truffet af Arbejdsmarkedets Tillægspension efter denne lovs ikrafttræden, jf. § 1, nr. 11.
Bemærkninger til lovforslaget Almindelige bemærkninger 1. Indledning Formålet med dette lovforslag er at gennemføre en revision af loven om barseludligning på det private arbejdsmarked (herefter kaldet barseludligningsloven), lov nr. 417 af 8. maj 2006. Med revisionen vil barseludligningsloven blive præciseret, og betingelserne for de decentrale ordninger vil blive tilpasset.
Samtidig skabes der større fleksibilitet under hensyn til den nære sammenhæng med de decentrale barseludligningsordninger og de aftale- og overenskomstbaserede regler om løn under barsel.
Det overordnede formål med den lovbaserede barseludligningsordning på det private arbejdsmarked (også kaldet Barsel.dk) er at fremme ligestillingen mellem kvinder og mænd på det private arbejdsmarked.
Dette sikres ved, at arbejdsgivere, som betaler løn under barsel til deres medarbejdere, får refusion for deres lønudgifter.
Barseludligningsordningen kan derfor fjerne arbejdsgivernes økonomiske incitamenter for ikke at ansætte lønmodtagergrupper, som går på barsel.
Tilsvarende vil barseludligningen gøre det mere attraktivt for arbejdsgivere at give deres medarbejdere løn under barsel, når de kan modtage refusion for deres lønudgifter.
 Revisionen foreslås gennemført med barseludligningslovens ligestillingsrettede formål for øje.
2. Baggrunden for lovforslaget Loven om barseludligning på det private arbejdsmarked blev vedtaget den 8. maj 2006 og trådte i kraft den 1. oktober 2006. Etableringen af en barseludligningsordning havde til formål at øge ligestillingen mellem kvinder og mænd gennem udligning af arbejdsgivernes udgifter til medarbejdernes barselorlov (dvs. adoptions-, barsel-, graviditets-, fædre- og forældreorlov). Den lovbaserede ordning administreres af Arbejdsmarkedets Tillægspension (herefter ATP) og er en arbejdsgiverfinansieret ordning, således at alle private arbejdsgivere indbetaler et bidrag pr. fuldtidsansat lønmodtager, medmindre arbejdsgiveren er omfattet af en godkendt decentral ordning om barseludligning, og lønmodtageren er tilsluttet denne.
 I 2006 blev der for en række arbejdsgiverfinansierede ordninger administreret af ATP ved lov indført en fællesopkrævning, kaldet Samlet Betaling med hjemmel i lov nr. 1538 af 20. december 2006 om ændring af lov om arbejdsskadesikring og lov om Arbejdsgiverens Elevrefusion (fællesopkrævning af arbejdsgiverbidrag m.v.). Samlet Betaling har den konsekvens, at der foretages en samlet kvartalsvis opkrævning af bidrag til en række arbejdsgiverfinansierede ordninger, som administreres af ATP.
 Samlet Betaling omfatter i dag bidrag til Arbejdsmarkedets Erhvervssygdomssikring (AES), Arbejdsgivernes Elevrefusion (AER) og Finansieringsbidraget (FIB). Indførelsen af Samlet Betaling, hvis formål var at minimere de administrative byrder for virksomhederne, skete med virkning fra 1. januar 2008.
Det var ikke hensigtsmæssigt så kort tid efter barseludligningslovens vedtagelse i 2006 at foretage ændringer i arbejdsgiverbetalingen, som en tilslutning til fællesopkrævningen ville forudsætte, hvorfor det først foreslås gjort i forbindelse med denne revision af barseludligningsordningen.
I lighed med de øvrige ATP-ordninger i Samlet Betaling vil en tilslutning af den lovbaserede barseludligningsordning til Samlet Betaling forudsætte, at reglerne om beregningsperioder og opkrævning af bidrag bliver ændret, så de svarer til reglerne i de øvrige ordninger.
 Revisionen af barseludligningsloven har været drøftet med forligspartierne bag barseludligningsordningen i overensstemmelse med forligsaftalen af 30. november 2005.
3. Gældende ret 3.1 Barseludligningsloven Den gældende barseludligningslov har til formål at etablere en udligningsordning for arbejdsgivere, således at der sker indbyrdes udligning af arbejdsgivernes udgifter til løn i forbindelse med medarbejdernes adoptions-, graviditets-, barsel-, fædre-, eller forældreorlov.
Lovens overordnede formål er derfor at fremme ligestillingen mellem kvinder og mænd på det private arbejdsmarked via udligning af arbejdsgivernes udgifter til medarbejdernes barselorlov.
Den lovbaserede barseludligningsordning er obligatorisk for alle private arbejdsgivere, der har ansatte, som ikke er tilsluttet en godkendt decentral ordning, uanset om arbejdsgiveren betaler løn under barsel eller ej.
Arbejdsgiverne betaler et fast beløb pr. fuldtidsansat, jf. den gældende lovs § 4. Bidraget pr. lønmodtager reduceres for ansatte, der er ansat mindre end fuldtid efter nogle nærmere beskrevne intervaller.
Den lovbaserede barseludligningsordning administreres uden statslig finansiering af ATP og finansieres af bidrag fra ca. 100.000 arbejdsgivere.
Barseludligningsloven giver en arbejdsgiver ret til refusion for ansatte, der er på adoptions-, graviditets-, barsel-, fædre- eller forældreorlov, og som får løn under barsel, og som er berettiget til barseldagpenge.
Refusionens størrelse fastsættes i den gældende lov i § 3.
Efter den gældende lov gives der refusion på baggrund af den lovbaserede ordning i op til 29 uger i overensstemmelse med den periode, der ydes løn under barsel.
Ugerne fordeler sig med 4 uger før forventet fødsel, 2 ugers pligtorlov til moderen, 2 ugers fædreorlov og 21 uger, som forældrene frit kan disponere over under hensyntagen til reglerne om barseldagpenge og deres overenskomster eller aftaler om løn under barsel.
 Den lovbaserede barseludligningsordning omfatter ikke den offentlige sektor, og dette lovforslag vil derfor ikke have nogen betydning for barseludligning i den offentlige sektor.
3.2 De decentrale barseludligningsordninger Ved siden af den lovbaserede barseludligningsordning kan der oprettes decentralt aftalte barseludligningsordninger.
Der kan således aftales et højere bidrag, højere refusion og længere refusionsperiode.
En decentral ordning skal som minimum opfylde en række krav for at blive godkendt og undtaget fra kravene i den lovbaserede ordning.
Følgende krav skal opfyldes for at oprette en decentral ordning:
  Andelen af kvinder skal være opgjort til mindst 30 pct.
  Ordningen skal være aftalt mellem en arbejdsgiverorganisation og en lønmodtagerorganisation og omfatte mindst 5.000 lønmodtagere.
  Alle arbejdsgivere skal bidrage til ordningen.
  Alle lønmodtagere, som får løn under barsel, der overstiger barseldagpengene, skal udløse refusion til deres arbejdsgiver.
 Udgifterne (refusion, etablering, drift og kontrol) i ordningen skal pr. år svare til et bidrag på minimum 0,2 pct. af virksomhedens lønsum eller minimum 700 kr. pr. fuldtidsmedarbejder.
Minimumsbidraget reguleres årligt.
  Refusionen fra ordningen skal mindst udgøre forskellen mellem barseldagpenge og den overenskomstmæssigt aftalte løn under barsel op til en timeløn på mindst 140 kr.
  Refusionsperioden skal have en længde, der op til mindst 26 uger følger den overenskomstmæssigt aftalte periode for løn under barsel.
De fleste decentrale udligningsordninger er kendetegnet ved, at de er etableret i forbindelse med overenskomstaftaler eller i forbindelse med arbejdsgiverorganisationens virke i øvrigt.
Ordningerne dækker gerne et overenskomstområde, et fag eller en branche.
Området for en decentral barseludligningsordning er således ikke nærmere reguleret gennem lovgivning.
 I dag er der følgende godkendte decentrale barseludligningsordninger:
  DA-udligning (Dansk Arbejdsgiverforening), herunder:
 Industriens Barselsfond, Emballageindustriens Barselfond, Tekniq Installatørernes Organisations Barselfond, Grafisk Arbejdsgiverforenings Barselfond, Danske Malermestres Barselfond, Rederiforeningernes Barselfond og DA-Barsel  SALA-Barseludligning (Sammenslutningen af Landbrugets Arbejdsgiverforeninger), herunder:
 Mejeribrugets Arbejdsgiverforening, SALA og Dansk Maskinhandleforening  KAF (Kristelig Arbejdsgiverforening), herunder:
 Kristelig Arbejdsgiverforening og Kristelig Arbejdsgiverforening - Pleje  KOOP-Barsel (Den kooperative Arbejdsgiver- og Interesseorganisation i Danmark)  Brugsforeningernes Arbejdsgiverforenings Barseludligningsordning  GLS-A Barseludligning (Gartneri-, Land- og Skovbrugets Arbejdsgivere)  BBABU, Coop Danmark Barseludligning (Brugsforeningsbevægelsens Arbejdsgiverorganisations barseludligningsordning) 3.3 Regulering af løn under barsel Både på det offentlige og det private arbejdsmarked er løn- og arbejdsvilkår traditionelt overladt til arbejdsmarkedets parter selv at aftale.
Dette gælder også spørgsmålet om løn under barsel med den begrænsede undtagelse i funktionærlovens § 7. Løn under barsel ud over barseldagpenge kan også være aftalt individuelt mellem den enkelte arbejdsgiver og lønmodtager.
Mange lønmodtagere får løn under graviditet og barsel i mindst sammenlagt 20 uger.
Løn under barselorlov er typisk fordelt med 4 ugers graviditetsorlov, 14 ugers barselorlov til moderen og 2 ugers fædreorlov.
4. Lovforslagets indhold 4.1. Fleksibel regulering af satser Med lovforslaget skal det gøres muligt fremover at regulere balancen mellem bidrag og refusion på en mere fleksibel måde.
Det er hensigtsmæssigt med denne fleksibilitet, for at undgå, at der opspares midler udover en nødvendig reservekapital, som kan dække uforudsete udbetalingssituationer, både i den lovbaserede ordning og i de decentrale ordninger.
Konkret foreslås det at fjerne kroneloftet på 142 kr. i barseludligningsloven for den lovbaserede udligningsordning.
I stedet indskrives det i barseludligningslovens § 3, stk. 2, at ministeren fastsætter refusionsloftet på bekendtgørelsesniveau, hvilket kan sikre en fleksibel udvikling af ordningen i takt med udviklingen i de kollektive overenskomster på det private arbejdsmarked.
 Ministeren bekendtgør allerede efter de gældende regler reguleringen af refusionsperiodens længde og bidragets størrelse i den lovbaserede barseludligningsordning.
4.2. De decentrale barseludligningsordninger Tilsvarende fleksibilitet ønskes i de decentrale ordninger, således at refusion og refusionsperiode fastsættes i en sammenhæng med de regler, som ministeren fastsætter efter § 3, stk.2 og 3. Beløbsfastsættelsen af refusionsloftet sker efter de samme principper som for den lovbaserede barseludligningsordning.
Der er behov for at justere lovens reguleringsmekanismer for at sikre, at reguleringen af den lovbaserede barseludligningsordning også får gennemslagskraft for godkendte, decentrale ordninger.
Det er i dag ikke muligt at hæve refusionen og refusionsperiodens længde i den lovbaserede ordning med virkning også for de decentrale ordninger.
 Der er yderligere behov for at ændre betingelserne for at få godkendt en decentral barseludligningsordning.
Det foreslås, at den lovmæssige styring af bidraget i de decentrale barseludligningsordninger fjernes.
Forslaget skal gøre det muligt for de decentrale ordninger at fastsætte arbejdsgiverfinansieringen mere smidigt, når det samtidig sikres, at refusionen i de decentrale barseludligningsordninger ikke er på et lavere niveau end i den lovbaserede barseludligningsordning.
På denne måde kan det sikres, at der ikke opspares midler i de decentrale ordninger, hvilket ikke har været hensigten med barseludligning.
Lovforslaget betyder desuden, at refusionen i en decentral ordning som minimum skal følge niveauet i den lovbaserede ordning.
Refusionen i de decentrale ordninger må derfor kun være højst 20 kr. lavere end kroneloftet fastsat i henhold til § 3, stk. 2, om den lovbaserede barseludligningsordning.
Hvis refusionen er meget lavere i de decentrale ordninger end i den lovbaserede ordning, vil arbejdsgiverne i den decentrale ordning få en billigere ordning end arbejdsgiverne i den lovbaserede ordning, og udligningen vil derfor være begrænset.
4.3. Tilslutning til samlet betaling Med lovforslaget foreslås det at tilslutte den lovbaserede barseludligningsordning til ATPs fællesopkrævning af arbejdsgiverbidrag  Samlet Betaling  for derved at opnå en forenkling i opkrævningen af bidrag og samtidig opnå en administrativ gevinst for de berørte virksomheder.
Tilslutningen til Samlet Betaling får generelt følgende betydning for den lovbaserede barseludligningsordning:
 Tilslutningen til Samlet Betaling vil forudsætte en teknisk og administrativ tilpasning af ordlyden i barseludligningsloven.
Der vil i den sammenhæng skulle gennemføres ændringer på bekendtgørelsesniveau i både bekendtgørelse nr. 1024 af 28. oktober 2009 om barseludligning på det private arbejdsmarked, og bekendtgørelse nr. 1314 af 21. november 2007 om fællesopkrævning af visse arbejdsgiverbidrag.
Tilpasningen indebærer bl.a., at administrationen af den lovbaserede barseludligningsordning fremover kan følge samme beregningsperioder, forfaldstider mv. som de øvrige ordninger administreret af ATP i Samlet Betaling.
 Som led i tilknytningen til Samlet Betaling foreslås det, at der skal gælde samme regler for videregivelse af oplysninger til brug for beregningen, opkrævningen og den administrative behandling af bidrag som led i fællesopkrævning.
Barsel.dk skal derfor kunne videregive oplysninger om arbejdsgiverne i den lovbaserede barseludligningsordning til ATP til brug for administrationen af fællesopkrævningen.
 Med lovforslaget foreslås det, at der indføres en klageadgang til ATPs Ankenævn over ATPs afgørelser vedrørende den lovbaserede barseludligning.
Idet der for de øvrige ordninger, der er omfattet af Samlet Betaling, er en klageadgang over afgørelser truffet af ATP i forhold til administrationen af ordningerne, bør der også være en klageadgang over Barsel.dks afgørelser i forbindelse med administrationen af den lovbaserede barseludligningsordning.
Det foreslås derfor, at alle afgørelser angående den lovbaserede barseludligningsordning fremover skal kunne indbringes for ATPs Ankenævn.
4.4. Ophævelse af revisionsbestemmelsen Med lovforslaget foreslås det, at bestemmelsen om revision af barseludligningsloven i § 13, stk. 3, ophæves, idet der med dette lovforslag gennemføres en revision.
5. Ligestillingsmæssige konsekvenser En barseludligningsordning udligner hele eller dele af forskellen i direkte lønomkostninger ved kvindelige og mandlige ansatte, som går på barsel.
Loven om barseludligning har derfor primært til formål at opnå ligestilling mellem kvindelige og mandlige lønmodtagere gennem udligning af arbejdsgivernes lønudgifter i forbindelse med løn under barsel.
En mere fleksibel regulering af refusionsstørrelse efter udviklingen af lønniveauet og reglerne om løn under barsel i de kollektive overenskomster ved bekendtgørelse kan være med til i endnu højere grad at motivere arbejdsgiverne til at ansætte kvinder i den fødedygtige alder, idet de får lønudgiften til løn under barsel refunderet.
Dette kan medvirke til at sikre, at kvinder i den fødedygtige alder får bedre mulighed for at opnå og bevare tilknytningen til arbejdsmarkedet.
I den sammenhæng kan barseludligningsordningen spille en væsentlig rolle for nedbrydning af det kønsopdelte arbejdsmarked.
 Det kønsopdelte arbejdsmarked er en af de væsentligste årsager til lønforskellene mellem kvinder og mænd og en mere fleksibel regulering af refusionsstørrelse, kan derfor også indirekte være med til at sikre en mere ligelig fordeling af arbejdsgivernes udgift, når medarbejdere går på barsel, hvilket kan medvirke til at mindske lønforskellen mellem kvinder og mænd.
6. Økonomiske og administrative konsekvenser for det offentlige Lovforslaget vil ikke medføre økonomiske og administrative konsekvenser for stat, regioner og kommuner, da barseludligningsordningen er en arbejdsgiverbetalt ordning på det private arbejdsmarked.
 7. Økonomiske og administrative konsekvenser for erhvervslivet m.v.
Lovforslaget medfører udgifter på ca. 16 mio. kr. i investering til omlægning af Samlet Betaling.
Investeringen er tilbagebetalt på 4,8 år via besparelser på de administrative omkostninger.
Herefter er der besparelser på ca. 3,4 mio. kr. pr. år.
Lovforslaget skønnes at indebære en økonomisk og administrativ lettelse for de private arbejdsgivere, idet virksomhederne via Samlet Betaling fremover får én fælles opkrævning én gang i kvartalet, hvor bidraget til den lovbaserede barseludligningsordning vil indgå sammen med opkrævninger til AES, AER og FIB.
Ved at opkræve alle fire ordninger i en og samme proces vil det lette administrationen for de ca. 100.000 arbejdsgivere, som betaler til den lovbaserede barseludligningsordning Barsel.dk, idet bogføring, kontrol og indbetaling fremover kun skal foretages én gang i kvartalet.
Som systemet er indrettet i dag, får arbejdsgiverne flere opkrævninger i kvartalet  én til Samlet Betaling og én til Barsel.dk  som skal betales hver for sig.
Den gældende lovs administrative konsekvenser for erhvervslivet blev testet i daværende Økonomi- og Erhvervsministeriets virksomhedspanel, som administreres af Erhvervs- og Selskabsstyrelsens  nu Erhvervsstyrelsens  Center for Kvalitet i ErhvervsRegulering i 2006. Undersøgelsen viste bl.a., at de løbende byrder for erhvervslivet forventedes at kunne udgøre op til 36,2 mio. kroner, hvilket dog kunne reduceres til ca. 16 mio. kr. efter indgåelse af en aftale om overførelse af kommunale data med den virkning, at der ikke skulle ske en særskilt refusionsanmodning.
Dette er siden blevet en realitet.
I forbindelse med opdateringen af de administrative konsekvenser for erhvervslivet på Beskæftigelsesministeriets område i 2007, blev vurderingen af de administrative byrder dog korrigeret.
Baggrunden var, at ATP beregnede bidragene på baggrund af data, som allerede var indhentet fra virksomhederne i forbindelse med indbetaling af ATP-bidraget.
Hertil kom, at bidragene blev opkrævet gennem PBS.
For størstedelen af virksomhederne er de administrative aktiviteter således begrænsede til evt. kontrol af beløbets størrelse samt indbetalingen.
Derfor blev de administrative byrder ved indbetalingen nedjusteret fra 16 mio. kr. til under 3 mio. kr.
 Center for Kvalitet i Erhvervsregulering har vurderet, at den lettere administration af barselsudligningsordningen vil medføre løbende administrative lettelser på ca. 1-2 mio. kr. årligt for erhvervslivet.
 Hertil kommer, at forslaget vil fjerne en irritationsbyrde for virksomhederne i og med, at de fremover ikke skal håndtere barselsindbetalingen særskilt, men kun vil have én fælles opkrævning i kvartalet.
8. Administrative konsekvenser for borgerne Lovforslaget har ingen administrative konsekvenser for borgerne.
9. Forslagets miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Forslaget indeholder ingen EU-retlige aspekter.
11. Høring Lovforslaget har været sendt til høring hos Advokatrådet, Akademikernes Centralorganisation (AC), Arbejdsgiverforeningen Konditorer, Bagere og Chokolademagere, ATP, ATPs Ankenævn, Business Danmark, Centralorganisationernes Fællesudvalg, Dansk Arbejdsgiverforening (DA), Dansk Journalistforbund, Dansk Kvindesamfund, Dansk Revisorforening (FRR), Danske Arkitektvirksomheder, Danske Advokater, Danske Regioner, Den Danske Dommerforening, DS Håndværk og Industri, Finanssektorens Arbejdsgiverforening (FA), Danske Revisorer (FSR), Funktionærernes og Tjenestemændenes Fællesråd (FTF), Institut for Menneskerettigheder (IMR), Kommunale Tjenestemænd og Overenskomstansatte (KTO), Kommunernes Landsforening (KL), Kristelig Arbejdsgiverforening (KA), Kristelig Fagbevægelse (KRIFA), Kvinderådet, KVINFO, Landsorganisationen i Danmark (LO), Ledernes Hovedorganisation (LH), Liberale Erhvervs Råd, Sammenslutningen af Landbrugets Arbejdsgiverforeninger (SALA), KOOP-Barsel (Den kooperative Arbejdsgiver- og Interesseorganisation i Danmark), Brugsforeningernes Arbejdsgiverforenings Barseludligningsordning, GLS-A Barseludligning (Gartneri-, Land- og Skovbrugets Arbejdsgivere) og BBABU, Coop Danmark Barseludligning (Brugsforeningsbevægelsens Arbejdsgiverorganisations barseludligningsordning).
Bemærkninger til lovforslagets enkelte bestemmelser Til § 1 Til nr. 1 Med forslaget indsættes der en henvisning til barsellovens regler, hvorefter det afgøres, om en lønmodtager har ret til barseldagpenge under fravær på grund af graviditet, barsel og adoption.
Der er alene tale om en redaktionel ændring som følge af, at reglerne om ret til orlov og dagpenge ved barsel nu er samlet i barselloven (lov nr. 566 af 9. juni 2006), som blev vedtaget efter barseludligningsloven, jf. de almindelige bemærkninger punkt 2. Forslaget er derfor alene af lovteknisk karakter.
Til nr. 2 Forslaget til et nyt § 3, stk. 1, indebærer, at lovens hidtidige beløbsangivelse for kroneloftet på 142 kr. pr. time og kravet om en årlig regulering ophæves.
Refusionen skal fortsat udgøre forskellen mellem barseldagpenge og løn under barsel inden for et fast kroneloft, som fastsættes af beskæftigelsesministeren efter stk. 2, og som kan ændres, når der er behov herfor.
Med forslaget kan der fremover ske en mere smidig og fleksibel administrativ fastsættelse af kroneloftet.
Det er forudsat, at der kan være behov for at regulere kroneloftet, sådan at refusionen fra Barsel.dk også kan indeholde flere lønelementer.
Feriegodtgørelse er fx siden 1. juli 2009 en del af refusionen.
Efter forslaget til et nyt § 3, stk. 2, fastsætter beskæftigelsesministeren kroneloftet som nævnt i stk. 1 efter indstilling fra bestyrelsen for ATP og efter forhandling med finansministeren.
Forslaget viderefører, hvad der i den nuværende lovs § 3, stk. 1, 2. pkt., er bestemt om ministerens bemyndigelse til at fastsætte kroneloftet i stk. 1. Fastsættelsen har til formål at sikre, at reguleringen sker i takt med udviklingen på arbejdsmarkedet og efter dialog med arbejdsmarkedets parter, som er repræsenteret i ATPs bestyrelse.
Til nr. 3 I § 4, stk. 2, 3. pkt. foreslås det, at ændre »regulerer« til »fastsætter«.
Der er alene tale om en konsekvensrettelse, så sprogbrugen i lovteksten bliver ensartet i alle bemyndigelsesbestemmelserne.
Til nr. 4 § 4, stk. 3.
 Det foreslås i et nyt § 4, stk. 3, at det arbejdsgiverbetalte bidrag til barseludligningsordningen, Barsel.dk. kan tilsluttes ATPs eksisterende fællesopkrævning af arbejdsgiverbidrag  Samlet Betaling.
Tilslutningen til Samlet Betaling vil forudsætte visse tekniske og administrative tilpasninger af administrationen af barseludligningsordningen.
Reguleringen af opkrævningen af bidrag sker på bekendtgørelsesniveau og vil derfor betyde en tilpasning af barseludligningsbekendtgørelsen (bekendtgørelse nr. 1024 af 28. oktober 2009) samt en tilpasning af bekendtgørelsen om fællesopkrævning af visse arbejdsgiverbidrag (bekendtgørelse nr. 1314 af 21. november 2007).
Overgangen til Samlet Betaling medfører ikke nogen ændring i måden, hvorpå bidraget til Barsel.dk beregnes, og bidragets størrelse på årsbasis ændres heller ikke med dette lovforslag.
Overgangen til Samlet Betaling vil betyde en ændring i den administrative opkrævning af bidraget til Barsel.dk.
Tilpasningen på bekendtgørelsesniveau skal bl.a. gøre det muligt, at barseludligningsordningen fremover kan følge samme beregningsprincipper og -perioder, forfaldstider mv. som de øvrige omfattede ordninger af Samlet Betaling.
Dette betyder i praksis, at beregningsperioden for den lovbaserede barseludligningsordning skal ændres.
Overgangen til Samlet Betaling vil på den baggrund kunne lette administrationen for arbejdsgiverne, idet bogføring, kontrol og indbetaling kun skal foretages én gang i kvartalet sammen med de øvrige bidrag til Samlet Betaling.
Konsekvenserne af overgangen til Samlet Betaling bliver beskrevet i det følgende:
Grundlaget for beregning af bidrag til Samlet Betaling I dag beregnes bidragene til Samlet Betaling efter de samme regler for alle de involverede ordninger (AER, AES, FIB). For at kunne foretage beregningen af bidragene til Samlet Betaling er der fastsat en beregningsperiode for hvert kvartal.
Grundlaget for beregningen af bidragene til ordningerne i Samlet Betaling er oplysninger, som indhentes i forbindelse med indbetalingerne af ATP-bidrag i en forudgående 3-måneders periode, jf.
ATP-lovens kapitel 5 om bidrag (bekendtgørelse af lov om Arbejdsmarkedets Tillægspension nr. 942 af 2. oktober 2009). Det er hensigten med dette lovforslag, at Samlet Betaling også skal omfatte opkrævningen af bidrag til den lovbaserede barseludligningsordning, Barsel.dk, § 4, stk. 3.
Beregningsperioden i Samlet Betaling og i Barsel.dk Arbejdsgiverne betaler ATP-bidrag for eksempelvis det 1. kvartal i et år med en forfaldsdato den 1. maj  altså en måned efter udgangen af årets første kvartal.
Beregningsperioden for bidragene til Barsel.dk, som sker på grundlag af ATP-bidragene for 1. kvartal, er fra den 2. marts til den 1. juni.
På denne måde kommer også ATP-bidrag, der betales før forfaldsdatoen den 1. maj og efter forfaldsdatoen med i beregningen.
Opkrævningen til de tre ordninger i Samlet Betaling  og Barsel.dk efter tilpasningen på bekendtgørelsesniveau  sker med forfaldsdato den 1. juli.
Tiden fra den 1. juni til forfaldsdatoen den 1. juli bruges af Barsel.dk til at foretage beregninger og til at udsende opkrævningerne til arbejdsgiverne.
Tilsvarende vil blive gældende for 2., 3. og 4. kvartal i et givent år.
I Barsel.dk har man hidtil af historiske grunde arbejdet med, at opkrævningen af bidrag med forfaldsdato den 1. juli vedrører 2. kvartal, altså kvartalet umiddelbart før selve opkrævningen.
Når Barsel.dk bliver en del af Samlet Betaling, vil arbejdsgiverne på selve opkrævningen få information om, at opkrævningen af bidraget til Barsel.dk med forfaldsdato den 1. juli vedrører 1. kvartal.
På grund af denne forskel i beregningsperioden i Samlet Betaling og i Barsel.dk er der behov for en overgangsordning.
Overgangen til Samlet Betaling Af tekniske og regnskabsmæssige grunde foreslås det ved Barsel.dks overgang til Samlet Betaling at undlade opkrævningen af bidrag til Barsel.dk beregnet på baggrund af ATP-bidragene i 4. kvartal 2012. Det betyder, at arbejdsgiverne ikke får en opkrævning den 1. april 2013 for bidrag til Barsel.dk.
Første opkrævning i 2013 efter omlægningen til Samlet Betaling sker herefter først den 1. juli 2013 på baggrund af ATP-bidrag fra 1. kvartal 2013.
Det manglende provenu i Barsel.dk er beregnet på grundlag af ATP-bidrag for 4. kvartal 2012 i størrelsesordenen 125 mio. kr. og foreslås indhentet ved at forhøje bidragene for de efterfølgende fire kvartaler i 2013, som opkræves via Samlet Betaling, men kun i 2013. Overgangen vil betyde, at det første bidrag, der opkræves i 2013 for Barsel.dk vil ske den 1. juli 2013, hvor den første indbetaling for 1. kvartal finder sted.
Herefter vil opkrævningen ske med Samlet Betalings faste kvartalsvise opkrævningsterminer.
Arbejdsgiverne skal ifølge ovennævnte forklaring om overgangsperioden til Samlet Betaling således ikke betale bidrag i tidsrummet fra den 1. januar til den 1. juli 2013. Dette medfører en samlet rentebesparelse på ca. 4 mio. kr. for alle arbejdsgivere.
Alt i alt vil overgangen til Samlet Betaling medføre en likviditetsfordel for de ca. 100.000 arbejdsgivere, der betaler til Barsel.dk, på ca. 4 mio. kr.
Barsel.dks dispositionsfond er robust nok til at håndtere den manglende likviditet, der ved overgangen vil opstå i 1. halvår 2013.
Der er meget få arbejdsgivere  i alt 170 i 4. kvartal 2011  som selv beregner og indbetaler deres bidrag til Barsel.dk, fordi de både har lønmodtagere, som er omfattet af den lovbaserede barseludligningsordning og lønmodtagere omfattet af en decentral eller offentlig ordning, jf. barseludligningsbekendtgørelsens §§ 8-11. Antallet af denne type arbejdsgivere, som betaler til både Barsel.dk og en anden barseludligningsordning, er nedadgående.
Denne gruppe skal, hvis overgangen til Samlet Betaling gennemføres, ligesom de andre arbejdsgivere i Barsel.dk ikke betale bidrag vedrørende beskæftigelsen i 4. kvartal 2012. Begge grupper af arbejdsgivere bliver hermed behandlet ens.
 Forslaget til § 4, stk. 3, 3. punktum, om, at restancer for bidrag kan indgå i en fælles opkrævning præciserer, at Arbejdsmarkedets Tillægspension kan foretage en fordeling af restancer mellem de ordninger, der deltager i fællesopkrævningen.
 § 4, stk. 4.
 Forslaget til § 4, stk. 4, indebærer, at der på bekendtgørelsesniveau kan ske en regulering af opkrævningen og betalingen af bidrag, der indgår i en fælles opkrævning, jf. § 4, stk. 3. Bemyndigelsen vil blive udmøntet ved en tilpasning af barseludligningsbekendtgørelsen (bekendtgørelse nr. 1024 af 28. oktober 2009), samt en tilpasning af fællesopkrævningsbekendtgørelsen (bekendtgørelse nr. 1314 af 21. november 2007). Herudover er der alene tale om en redaktionel ændring af den eksisterende bemyndigelse i den nuværende lovs § 4, stk. 3, som med dette lovforslag bliver til § 4, stk. 4, hvorefter ministeren efter indstilling kan fastsætte regler om beregning af bidrag, bidragsstørrelse og opkrævningen heraf.
 § 4, stk. 5.
Med forslaget til ny § 4, stk. 5, indsættes en hjemmel til, at oplysninger, der er nødvendige til brug for beregningen, opkrævningen og behandlingen af bidrag ved den fælles opkrævning, kan videregives fra Barsel.dk, som administrerer den lovbaserede barseludligningsordning, til ATP, som administrerer fællesopkrævningen af arbejdsgiverbidrag i Samlet Betaling.
Videregivelse af oplysninger er nødvendig for beregningen og opkrævningen af bidrag til den lovbaserede barseludligningsordning.
Den foreslåede bestemmelse er i overensstemmelse med, hvad der gælder for de øvrige ordninger, der indgår i Samlet Betaling, se fx § 26, stk. 2, i lov om Arbejdsgivernes Elevrefusion som ændret ved lov nr. 1538 af 20. december 2006 om ændring af lov om arbejdsskadesikring og lov om Arbejdsgivernes Elevrefusion.
 Videregivelsen er primært tænkt anvendt på oplysninger, der tilgår én af ordningerne om f.eks. arbejdsgiverens status (ophør, flytning, nyt telefonnummer, død, betalingsstandsning, konkurs osv.), oplysninger om beløb, der kan anvendes til modregning i udbetalinger, eller meddelelser fra arbejdsgiver om særlige ønsker om fordelingen af en indbetaling, der ikke dækker alle ordninger fuldt ud.
Persondataloven indeholder regler, der muliggør videregivelse af oplysninger til ATP, når det er nødvendigt for ATPs udførelse af sine opgaver.
Samtidig sætter loven grænser, idet kun de nødvendige oplysninger må videregives.
Det præciseres, at der med den foreslåede bestemmelse ikke tilsigtes at give ATP adgang til oplysninger i videre omfang, end hvad der følger af persondataloven.
Det fremgår af den foreslåede § 4, stk. 5, at videregivelsen kan ske i elektronisk form.
Det fremgår af persondataloven, at offentlige myndigheder m.v. ikke må behandle eller have adgang til oplysninger, som de ikke har behov for i forbindelse med deres konkrete myndighedsudøvelse.
Den løsning, der vil blive benyttet til videregivelsen, vil derfor teknisk være indrettet således, at ATP kun får adgang til de personoplysninger, der er nødvendige for ATPs sagsbehandling.
Det bemærkes, at der er arbejdsgivere, som selv beregner og indbetaler bidraget til Barsel.dk på grundlag af det samlede antal timer i den enkelte lønperiode.
Disse er arbejdsgivere, der også har lønmodtagere, der er omfattet af en decentral barseludligningsordning (delvist omfattet). Denne mindre gruppe af arbejdsgivere, vil ikke blive berørt af den foreslåede fællesopkrævning af arbejdsgiverbidrag.
Samlet Betaling vil alene omfatte de arbejdsgivere, der alene har ansatte omfattet af den lovbaserede barseludligningsordning (fuldt omfattet). Arbejdsgivere, der er delvist omfattet af Barsel.dk, vil forsat selv skulle beregne og indbetale kvartalsvise bidrag til Barsel.dk.
Til nr. 5 Det foreslås at ophæve lovens hidtidige krav i § 5, stk. 1, nr. 5. Efter denne bestemmelse skal udgifterne i ordningen mindst svare til et bidrag på minimum 0,2 pct. af virksomhedernes lønsum pr. år eller minimum 700 kr. pr. fuldtidsmedarbejder.
De bagvedliggende hensyn var at sikre en reel udligning i arbejdsgivernes udgifter, hvor udgifterne i ordningen (dvs. refusion, etablering, administration og kontrol) var så store, at de svarede til de anførte minimumsbidrag.
Dette lovkrav sikrede dog ikke den forudsatte balance i udgifter og indtægter.
Forslaget skal gøre det muligt for de decentrale ordninger at fastsætte arbejdsgiverfinansieringen mere smidigt, når det samtidig sikres, at refusionen i de decentrale barseludligningsordninger ikke er meget lavere end i den lovbaserede barseludligningsordning.
På denne måde kan det sikres, at der ikke opspares midler i de decentrale ordninger.
Det er stadig forudsat, at der er tale om solidariske ordninger med samme bidrag pr. lønmodtager.
Til nr. 6 Lovens § 5, stk. 1, opstiller kravene til de decentrale barseludligningsordninger.
Kravene i stk. 1, nr. 1-7, skal være opfyldt, for at en ordning kan blive godkendt af beskæftigelsesministeren, og for at en arbejdsgiver kan være undtaget fra den lovbaserede barseludligningsordning.
Hidtil har ændring af bidrag, refusionsloft og refusionsperiode krævet lovændring.
Det foreslås, at satserne fremover bliver fastsat i forhold til satserne i den lovbaserede barseludligningsordning, jf. dette lovforslags § 1, nr. 6.
 Efter det hidtidige krav i lovens § 5, stk. 1, nr. 6, skal refusionen fra ordningen mindst udgøre forskellen mellem barseldagpenge og den overenskomstmæssigt aftalte løn under barsel op til en timeløn på mindst 140 kr. Ændringen ved dette lovforslag vil indebære, at den hidtidige lovbestemte refusion inden for 140 kr. forlades.
 Det foreslås, at refusionen og refusionsperioden skal følge det loft ministeren fastsætter efter § 3, stk. 2 og 3.
Refusionen i de decentrale ordninger foreslås dog fastsat til højst 20 kr. lavere end i den lovbaserede barseludligningsordning for at imødekomme lavtlønsområder, hvor løn under barselorlov kan have vanskeligt ved at nå refusionsminimum.
Som en konsekvens af, at reguleringen af midlerne i de decentrale barseludligningsordninger alene sker ved refusionen, overlades det i højere grad til de decentrale ordninger selv at fastsætte arbejdsgiverfinansieringen.
 I de tilfælde, hvor løn under barsel pr. time udgør mere end 20 kr. under kroneloftet i den lovbaserede ordning, vil det herefter ikke være muligt at oprette eller opretholde en decentral barseludligningsordning.
 Efter det hidtidige krav i lovens § 5, stk. 1, nr. 7, skal refusionsperioden mindst have en længde, der op til mindst 26 uger følger den overenskomstmæssigt aftalte periode for løn under barsel.
 Det foreslås, at der fastsættes en minimumsperiode, der er 3 uger kortere end i den lovbaserede barseludligningsordning for at sikre, at de decentrale barseludligningsordninger følger den lovbaserede barseludligningsordning, så barselsvilkårene i de decentrale barseludligningsordninger ikke bliver ringere, end der er lagt op til i den lovbaserede ordning.
Til nr. 7 Forslaget er en konsekvensrettelse som følge af ændringerne i stk. 1, som er beskrevet i bemærkningerne til nr. 5 og 6.
Til nr. 8 Forslaget er en konsekvensrettelse som følge af ændringerne i stk. 1, som beskrevet i bemærkningerne til nr. 5 og 6.
Til nr. 9 Den gældende bestemmelse i lovens § 6, stk. 1, 2. pkt. om, at ministeren kan fastsætte regler om, at klager over myndighedens afgørelser vedrørende driften af barseludligningsordningen ikke kan indbringes for anden administrativ myndighed, foreslås ophævet.
Beskæftigelsesministeren har ikke benyttet denne mulighed.
Det kan tilføjes, at det i dette lovforslags nr. 11 i foreslås, at der indføres klageadgang til ATPs Ankenævn over ATPs afgørelser efter barseludligningsloven.
Til nr. 10 Det foreslås at ophæve den gældende bestemmelse i lovens § 6, stk. 2, 2. pkt., som giver ministeren ret til at fastsætte regler om, at klage over ATPs afgørelser vedrørende driften af barseludligningsordningen ikke kan indbringes for anden administrativ myndighed.
Se bemærkningerne til nr. 11, hvor der indføres klageadgang til ATPs Ankenævn over ATPs afgørelser efter barseludligningsloven.
Til nr. 11 Der foreslås indført en klageadgang i § 6, stk. 3, således at ATPs afgørelser på den lovbaserede barseludligningsordnings område fremover kan indbringes for ATPs Ankenævn.
Den manglende klageadgang blev i lovforslaget i 2006 begrundet med, at ATPs afgørelser primært ville vedrøre beregninger af bidrag og refusion samt længden af refusionsperioden, og at disse størrelser ville blive beregnet på grundlag af oplysninger, som leveres af arbejdsgiver selv.
Det blev derfor skønnet, at der ikke var behov for en klageadgang.
 Med dette lovforslag, hvorefter arbejdsgiverbidraget til Barsel.dk kan tilsluttes ATPs eksisterende fællesopkrævning, fremstår den manglende klageadgang mindre naturlig, eftersom der i dag gælder en klageadgang for de øvrige ordninger omfattet af Samlet Betaling.
Det foreslås derfor i § 6, stk. 3, at klager over ATPs afgørelser efter denne lov eller regler fastsat i medfør af loven inden for en frist på 4 uger fra den dag, hvor afgørelsen er meddelt, kan indbringes for ATPs Ankenævn, jf. § 28 i lov om Arbejdsmarkedets Tillægspension.
Klageadgangen vil herefter ikke kun omfatte afgørelser om beregning og opkrævning af arbejdsgiverbidraget, men alle ATPs afgørelser på barseludligningslovens område, herunder afgørelser om udbetaling af refusion og evt. tilbagebetaling af for meget udbetalt refusion.
Udbetaling af lønrefusion fra Barsel.dk forudsætter, at arbejdsgiveren har ret til at modtage dagpengerefusion efter barsellovens bestemmelser om barseldagpenge under fravær på grund af graviditet, barsel og adoption.
Det er kommunerne, der træffer afgørelse om, hvorvidt en arbejdsgiver er berettiget til dagpengerefusion og i hvilket omfang.
ATP lægger disse afgørelser uprøvet til grund ved den løbende beregning af refusion til arbejdsgiver.
Kommunens afgørelse kan ikke påklages til ATPs Ankenævn, men kan indbringes for beskæftigelsesankenævnet i den enkelte region med yderligere klagemulighed til Ankestyrelsen, jf. barsellovens § 54.
 I forhold til ATPs beregning og udbetaling af refusion kan der opstå sager fx om indtægtsopgørelsen, der ligger til grund for beregning af refusionen, fordelingen af refusionen mellem forældrenes arbejdsgivere, og om der i forhold til den enkelte fødsel er udbetalt refusion i de 29 uger, barseludligningsloven giver ret til refusion i pr. fødsel.
Hvad angår opkrævning af bidrag, vil ATPs afgørelser vedrøre beregningen, opkrævningen og indbetalingen, herunder opgørelsen af beregningsgrundlaget, anvendelse af beregningsparametre såsom ATP-satser og barseludligningssatsen, beregning af morarenter, henstand, eftergivelse og modregning mv.
Selv om der sjældent i disse sager vil være uenighed om de faktiske omstændigheder, kan der opstå sager, hvor uenigheden beror på fortolkningen og anvendelsen af de regler, som regulerer barseludligningsordningen.
 De klageberettigede vil være de private arbejdsgivere, der efter loven indbetaler bidrag eller modtager refusion.
Til nr. 12 Der er tale om en konsekvensrettelse som følger af ændringerne i dette lovforslags § 1, nr. 2 og 4.
Til nr. 13 Det foreslås at ophæve den gældende bestemmelse i lovens i § 13, stk. 3, idet der med dette lovforslag gennemføres en revision.
Til § 2 Det foreslås i stk. 1, at loven træder i kraft den 1. juli 2012.
Der indføres i dette lovforslags § 1, nr. 11, en klageadgang til ATPs Ankenævn i forhold til afgørelser truffet af ATP om administrationen af den lovbaserede barseludligningsordning, Barsel.dk.
I stk. 2 foreslås, at ATPs Ankenævn kan behandle klager over afgørelser truffet af ATP efter barseludligningsloven efter denne lovs ikrafttræden den 1. juli 2012.
Forslag til ændring i bestemmelsen om fastsættelse af refusionen i § 3, stk. 1, får kun virkning fremadrettet.
Forslaget til ændring får således ikke virkning for udbetaling af refusion til de virksomheder, der måtte have erhvervet rettigheder efter de nugældende regler før denne lovs ikrafttræden den 1. juli 2012.
