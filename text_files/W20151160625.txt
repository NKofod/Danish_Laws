Offererstatningslovens § 6 a - nedsættelse på grund af egen skyld eller accept af risiko, nævnets j.nr. 15-520-07016 Ansøger kom i forbindelse med en parkering uden for en butik i diskussion med skadevolder.
Diskussionen afsluttedes uden fysisk kontakt mellem ansøger og skadevolder, og parterne gik hver til sit.
Inde i butikken valgte ansøger imidlertid  efter at have tænkt over det  selv at opsøge skadevolder på ny.
Ifølge ansøgers forklaring i retten kunne det endvidere godt passe, at ansøger i den forbindelse tog fat i skadevolder og vendte ham rundt, hvorefter han startede en ny diskussion, herunder optrådte nedladende over for skadevolder.
Først herefter, da parterne på ny kom ud på parkeringspladsen, udøvede skadevolder vold mod ansøger.
Volden bestod i et slag i ansigtet med knyttet hånd, et bid i hånden samt en skalle.
Nævnet besluttede at nedsætte erstatning og godtgørelse med 1/3 i medfør af § 6 a i offererstatningsloven.
Nævnet lagde ved sin afgørelse vægt på, at retten under henvisning til episodens indledning og sagens samlede forløb fandt, at straffelovsovertrædelsen til dels lod sig henføre til straffelovens § 82, nr. 5, hvorefter det ved straffens fastsættelse i almindelighed skal indgå som formildende omstændighed, at gerningen er udført i en oprørt sindstilstand, der er fremkaldt af forurettede eller personer med tilknytning til denne ved et uretmæssigt angreb eller en grov fornærmelse.
Retten henviste i den forbindelse til, at ansøger henvendte sig til skadevolder inde i butikken, og at retten på baggrund af fotos og forklaringer fandt, at skadevolder havde anledning til at tro, at ansøger som optakt til episoden ridsede skadevolders bil.
