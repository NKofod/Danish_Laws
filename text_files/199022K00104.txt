Nr LSF 104 Forslag til Lov om ændring af lov om miljøbeskyttelse Fremsat af Gade (SF) Lilli Gyldenkilde (SF) Jes Lunde (SF) Rahbæk Møller  

 (SF) Ebba Strange (SF) den 30. januar 1991 § 1 I lov om miljøbeskyttelse, jf. lovbekendtgørelse nr. 68 af 24. januar  

 1989, som senest ændret ved lov nr. 216 af 5. april 1989, foretages følgende  

 ændringer:
 1. I § 1, stk. 1, indsættes efter nr. 4 som nyt nummer:
»5) fremme anvendelsen af renere teknologi.« 2. § 1, stk. 3, affattes således:
»Stk. 3. Ved bedømmelsen af omfanget og arten af  

 foranstaltninger til forebyggelse og imødegåelse af forurening skal der  

 lægges vægt på de ydre omgivelsers beskaffenhed og forureningens sandsynlige  

 virkning på disse.« 3. §§ 2 og 3 ophæves, og i stedet indsættes som nye  

 paragraffer:
»§ 2. Loven omfatter 1) al virksomhed, som gennem udsendelse af mikroorganismer, der kan være  

 til skade for miljø og sundhed, udsendelse af faste, flydende eller  

 luftformige stoffer eller ved frembringelse af affald kan medføre forurening  

 af luft, vand, jord og undergrund, 2) rystelser og støj, 3) produkter eller varer, som i forbindelse med fremstilling, opbevaring,  

 anvendelse, transport eller bortskaffelse kan medføre forurening, 4) transportmidler og andre mobile anlæg, som kan medføre forurening, og 5) dyrehold, skadedyr og andre forhold, som kan medføre hygiejniske  

 problemer eller væsentlige ulemper for omgivelserne.
 Stk. 2. Loven omfatter tillige virksomhed, som vedrører  

 risikobetonede processer, samt oplagringer af stoffer med farlige egenskaber,  

 således at driftsforstyrrelser eller uheld kan medføre nærliggende fare for  

 forurening som nævnt i stk. 1.
§ 2 a.
Ved lovens anvendelse skal der lægges vægt på, hvad der er  

 opnåeligt ved anvendelse af den mindst forurenende teknologi, herunder ved  

 anvendelsen af mindre forurenende råvarer, anlæg og processer, eller ved  

 anvendelsen af bedst mulige, forureningsbekæmpende foranstaltninger.
Ved  

 denne vurdering skal der lægges vægt på hele det kredsløb, som stoffer og  

 materialer gennemløber i samfundet, med henblik på at begrænse spild af  

 ressourcer mest muligt.
§ 2 b.
Den, der vil påbegynde virksomhed, der kan give anledning  

 til forurening, skal vælge et sådant sted for udøvelsen, at faren for  

 forurening begrænses mest muligt.
 Stk. 2. Ved valg af stedet skal der tages hensyn til områdets  

 beskaffenhed, herunder den nuværende og planlagte fremtidige udnyttelse, samt  

 til mulighederne for hensigtsmæssig bortskaffelse af spildevand og affald.
 Stk. 3. Den, der påbegynder eller udøver virksomhed, der kan give  

 anledning til forurening, skal træffe foranstaltninger, der kan forebygge og  

 imødegå denne og tilrettelægge virksomhedens indretning og drift på en sådan  

 måde, at den i mindst muligt omfang medfører forurening, jf. § 3. Ved  

 indretning af virksomhedens anlæg og ved tilrettelæggelse af driften,  

 herunder ved valg af produktionsprocesser, råvarer og hjælpestoffer, skal det  

 sikres, at ressourceanvendelsen, forureningen og affaldsfrembringelsen  

 begrænses bedst muligt.
Stk. 4. Den, der har forårsaget forurening af luft, vand, jord  

 eller undergrund, eller skabt risiko for, at en sådan forurening kan opstå,  

 skal foretage de nødvendige foranstaltninger til at søge følgerne af  

 forureningen effektivt forebygget eller afværget.
Derudover skal den  

 hidtidige tilstand så vidt muligt søges genoprettet.
 § 3. Den, der fremstiller eller importerer varer eller produkter,  

 skal i videst muligt omfang sikre, at varen eller produktet ikke giver  

 anledning til forurening eller spild af materialer og energimæssige  

 ressourcer.
Stk. 2. Der skal herunder lægges vægt på, at varen eller produktet  

 har en sådan sammensætning og udformning, at varen eller produktet 1) sikres den længst mulige levetid, 2) i videst muligt omfang lader sig genanvende og 3) ved den endelige bortskaffelse som affald ikke giver anledning til  

 forurening eller anden miljøbelastning.
 Stk. 3. Den, der anvender eller forbruger varer eller produkter,  

 skal ved anskaffelsen og ved bortskaffelsen af varen eller produktet medvirke  

 til at fremme genanvendelsen og begrænse problemerne i forbindelse med  

 affaldsbortskaffelsen.
§ 3 a.
Offentlige myndigheder skal virke for lovens formål ved  

 anlæg og drift af offentlige virksomheder samt ved indkøb og forbrug.« 4. I § 6, stk. 1, indsættes efter nr. 6 som nye numre:
»7) anmeldelse til tilsynsmyndigheden af virksomhedens eller  

 anlæggets anvendelse af råvarer, hjælpestoffer og andre materialer samt  

 udledninger til vand, jord og luft i forbindelse med virksomhedens eller  

 anlæggets drift, herunder af frembringelsen af affald, 8) anmeldelse om midlertidig placering og anvendelse af anlæg,  

 transportmidler, mobile anlæg, maskiner og redskaber, der kan medføre  

 forurening, herunder om vilkår for sådanne placeringer og anvendelse, og 9) bioteknologisk anvendelse af mikroorganismer, herunder om alle former  

 for udledning til miljøet.« 5. I § 6 ophæves stk. 2, og i stedet indsættes som nye  

 stykker:
 »Stk. 2. Miljøministeren kan efter forhandling med  

 landbrugsministeren fastsætte regler om jordens dyrkningsmæssige anvendelse  

 med henblik på at beskytte vandløb, søer og havet samt grundvandet og jorden  

 mod forurening med næringssalte.
Stk. 3. Ministeren kan efter forhandling med landbrugsministeren  

 fastsætte regler om den dyrkningsmæssige anvendelse af jord, der har været  

 udsat for forurening, med henblik på at sikre at den pågældende anvendelse  

 ikke medfører fare for sundhed eller miljø.« 6. Kapitel 5 ophæves, og i stedet indsættes som nyt  

 kapitel:
»Kapitel 5 Forurenende virksomhed § 35. Miljøministeren fastsætter regler om godkendelse af særlig  

 forurenende virksomheder, anlæg eller indretninger (listevirksomhed).
Stk. 2. Listevirksomhed må ikke anlægges eller påbegyndes, før der  

 er givet godkendelse hertil.
Listevirksomhed må heller ikke udvides eller  

 ændres bygningsmæssigt eller driftsmæssigt, herunder med hensyn til  

 affaldsfrembringelsen, på en måde, som indebærer forøget forurening, før  

 udvidelsen eller ændringen er godkendt.
 § 36. Godkendelse efter dette kapitel skal fastsætte vilkår for  

 listevirksomhedens etablering og drift, herunder den kontrol, som den for  

 virksomheden ansvarlige selv skal foretage.
Stk. 2. Godkendelsesmyndigheden kan fastsætte særlige vilkår om  

 sikkerhedsstillelse til dækning af udgifter ved oprydning, rensning og  

 retablering.
Sikkerhedsstillelsen finder anvendelse i forbindelse med  

 beslutninger efter § 41, stk. 1-3, eller ved ophør af virksomheden.
Stk. 3. Spørgsmål om tilladelse til udledning af spildevand  

 direkte til vandløb, søer eller havet fra en listevirksomhed behandles  

 samtidig med afgørelsen om godkendelse efter dette kapitel og indgår i  

 godkendelsen.
Vilkår for udledningen af spildevand behandles efter reglerne i  

 dette kapitel.
 Stk. 4. Afslag på ansøgning om godkendelse kan ikke påklages til  

 anden administrativ myndighed, hvis begrundelsen for afslaget er, at  

 lokaliseringen af virksomheden det pågældende sted vil være i strid med  

 bestemmelser i regionplan, kommuneplan eller lokalplan.
 § 37. Miljøministeren kan fastsætte nærmere regler vedrørende  

 godkendelsesordningen, herunder om ansøgningens indhold og vilkårene for  

 godkendelse.
 § 38. Bestående listevirksomhed kan ansøge om godkendelse efter  

 reglerne i dette kapitel.
 Stk. 2. Miljøministeren kan begrænse adgangen til at søge  

 godkendelse efter stk. 1 til at gælde for bestemte virksomheder af de  

 kategorier, der er optaget i bilaget.
 § 39. Bestående listevirksomheder, der ikke har en samlet  

 godkendelse, skal indsende ansøgning herom til godkendelsesmyndigheden.
 Stk. 2. På grundlag af ansøgningen og en vurdering af  

 listevirksomhedens drifts- og forureningsforhold træffer  

 godkendelsesmyndigheden afgørelse om, hvorvidt der kan gives virksomheden  

 godkendelse, eller om der skal meddeles påbud om at foretage foranstaltninger  

 til at nedbringe virksomhedens forurening eller nedlægges forbud mod driften  

 eller foretagelse af bestemte aktiviteter.
 Stk. 3. Miljøministeren fastsætter nærmere regler om behandlingen  

 af ansøgning om godkendelse af bestående virksomheder, herunder om fristen  

 for indsendelse af ansøgning til godkendelsesmyndigheden.
§ 40. Afgørelse om godkendelse efter dette kapitel træffes af  

 kommunalbestyrelsen eller af amtsrådet.
Miljøministeren fastsætter efter  

 forhandling med de kommunale organisationer nærmere regler herom.
Stk. 2. Amtsrådet træffer afgørelse om godkendelse af kommunalt  

 drevet virksomhed.
Kommunalbestyrelsen træffer afgørelse om godkendelse af  

 amtskommunal virksomhed.
 § 41. Hvis listevirksomhed medfører væsentlig forurening, kan  

 tilsynsmyndigheden give påbud om, at forureningen skal nedbringes.  

 Tilsvarende påbud kan gives, når listevirksomhed medfører væsentlig mere  

 forurening, herunder affaldsfrembringelse, end der ville forekomme ved  

 anvendelsen af mindst forurenende teknologi eller bedst mulige rensning.  

 Påbud kan endvidere gives over for anlæg og aktiviteter, som skønnes at  

 indebære en nærliggende risiko for væsentlig forurening.
 Stk. 2. Kan forureningen ikke afhjælpes, kan tilsynsmyndigheden  

 nedlægge forbud imod fortsat drift og eventuelt forlange virksomheden  

 fjernet.
 Stk. 3. Forbud kan nedlægges umiddelbart, når forureningen  

 medfører overhængende alvorlig fare for sundheden.
Stk. 4. Indtil der er forløbet 8 år efter meddelelsen af en  

 godkendelse efter dette kapitel, kan der kun meddeles forbud eller påbud,  

 hvis 1) der er fremkommet nye oplysninger om forureningens skadelige virkning, 2) forureningen medfører miljømæssige skadevirkninger, der ikke kunne  

 forudses ved godkendelsens meddelelse, eller 3) forureningen i øvrigt går ud over det, som blev lagt til grund for  

 denne ved godkendelsens meddelelse.
 Stk. 5. Når der er forløbet mere end 8 år efter godkendelsen, kan  

 tilsynsmyndigheden ændre vilkårene heri, når det er miljømæssigt begrundet,  

 eller hvis der er udviklet renere teknologi, herunder mindre forurenende  

 råvarer, mindre forurenende produktionsmetoder eller bedre rensningsformer.
 Stk. 6. Ministeren kan fastsætte regler om, at den i stk. 4 og 5  

 omtalte tidsfrist nedsættes for bestemte brancher, dog ikke til under 4 år.
Forurening fra andre virksomheder § 42. Hvis erhvervsvirksomheder, herunder private eller  

 offentlige bygge- og anlægsarbejder, eller faste anlæg til energiproduktion,  

 som ikke er omfattet af regler fastsat i medfør af § 35, stk. 1, medfører  

 uhygiejniske forhold eller væsentlig forurening, herunder  

 affaldsfrembringelse, kan kommunalbestyrelsen give påbud om, at forureningen  

 skal nedbringes.
Stk. 2. Tilsvarende påbud kan gives af kommunalbestyrelsen, når  

 nævnte virksomheder eller anlæg medfører væsentlig mere forurening, herunder  

 affaldsfrembringelse, end nødvendigt ved anvendelsen af den til enhver tid  

 værende mindst forurenende teknologi eller bedst mulige rensning.
Påbud kan  

 endvidere gives over for aktiviteter, som skønnes at indebære en nærliggende  

 risiko for væsentlig forurening eller uhygiejniske forhold.
 Stk. 3. Kommunalbestyrelsen kan give påbud om, at der skal  

 foretages afhjælpende foranstaltninger over for idrætsanlæg, fritidsklubber  

 eller lignende fritidsaktiviteter, som medfører væsentlige støjulemper for  

 omgivelserne.
 Stk. 4. Kan ulemperne ikke afhjælpes, kan kommunalbestyrelsen  

 nedlægge forbud imod virksomheden eller aktiviteten.
Stk. 5. Bliver tilsynsmyndigheden i forbindelse med etablering,  

 udvidelse eller ændring af en af de i stk. 1 nævnte virksomheder opmærksom på  

 forhold, som kan forventes at medføre krav om begrænsning af virksomhedens  

 forurening eller forbud mod virksomhedens drift, kan tilsynsmyndigheden på  

 forhånd tilkendegive dette over for virksomheden.« 7. § 56 a ophæves.
 8. Efter underoverskrift om affald og før § 62 indsættes som ny  

 paragraf:
»§ 61 g.
Enhver, der frembringer, opbevarer, behandler eller  

 bortskaffer affald, er ansvarlig for, at der ikke opstår uhygiejniske forhold  

 eller sker forurening af luft, vand eller jord.« 9. I § 62 a ophæves stk. 7.
 10. Efter § 62 a, indsættes som nye paragraffer:
»§ 62 b.
Kommunalbestyrelsen forestår bortskaffelsen af  

 affald.
Stk. 2. Miljøministeren fastsætter regler om kommunale  

 affaldsordninger, herunder om 1) kommunalbestyrelsens pligt til at anvise bortskaffelsesmuligheder for  

 affald, 2) kommunalbestyrelsens pligt til at forestå indsamling og bortskaffelse  

 af affald, herunder til genanvendelse af materialer og produkter, 3) borgeres, grundejeres og virksomheders pligt til at benytte anviste  

 bortskaffelsesmuligheder eller affaldsordninger og 4) borgeres, grundejeres og virksomheders pligt til at indgive anmeldelse  

 af og afgive oplysninger om affald samt foretage undersøgelser af affald.
 Stk. 3. Kommunalbestyrelsen fastsætter i et regulativ forskrifter  

 om affaldsordningernes omfang og tilrettelæggelse m.v.
 Stk. 4. Når en indsamlingsordning er etableret, må indsamling af  

 det af ordningen omfattede affald eller eventuelt genanvendelige materiale  

 kun finde sted ved kommunalbestyrelsens foranstaltning eller bemyndigelse.
 Stk. 5. I regler, der vedrører indsamling af materialer og  

 produkter til genanvendelse, bortset fra olie- og kemikalieaffald, skal det  

 bestemmes, at kommunalbestyrelsen på visse betingelser skal fritage  

 erhvervsvirksomheder fra at være omfattet af en indsamlingsordning.
§ 62 c.
Kommunalbestyrelsen kan meddele påbud eller forbud med  

 henblik på at forebygge og sikre, at affald opbevares, behandles og  

 bortskaffes på forsvarlig måde.
§ 62 d.
Kommunalbestyrelsen kan fastsætte gebyrer til dækning af  

 udgifter til:
1) planlægning, etablering, drift og administration af affaldsordninger,  

 herunder anvisningsordninger, samt til sortering, indsamling af affald m.v.  

 og til etablering og drift af virksomheder og anlæg for oparbejdning af  

 affald og affaldsbortskaffelse, 2) forskudsvis dækning af planlagte investeringer på affaldsområdet.
 Stk. 2. Der kan opkræves et samlet gebyr for de ordninger m.v.,  

 som kommunalbestyrelsen har iværksat.
 Stk. 3. Kommunalbestyrelsens afgørelse efter stk. 1 og 2 kan ikke  

 påklages til anden administrativ myndighed.
 Stk. 4. Ministeren kan udarbejde standardbetalingsvedtægter.
Stk. 5. Gebyrer efter stk. 1 og 2 påhviler den, der har tinglyst  

 adkomst på ejendommen, og beløbene har samme fortrinsret i ejendommen som  

 offentlige skatter og afgifter.
For beløbene er der udpantningsret.
§ 62 e.
Miljøministeren kan fastsætte regler om anmeldelse,  

 sortering, opbevaring, indsamling, transport, behandling, bortskaffelse og  

 oparbejdning af affald, herunder af særlige afaldstyper, affaldsmaterialer og  

 affaldsprodukter.« 11. Efter § 63 a indsættes som ny paragraf:
»§ 63 b.
Nye anlæg for deponering af affald må kun ejes af  

 offentlige myndigheder.
 Stk. 2. Miljøministeren kan dog fastsætte regler om, at  

 virksomheder skal etablere anlæg, der er bestemt til deponering af specielle  

 affaldstyper.
Stk. 3. I reglerne efter stk. 2 fastsættes der bestemmelser om  

 opkrævning af gebyrer og fornøden sikkerhedsstillelse til dækning af senere  

 udgifter til kontrol med forurening fra deponeringsanlæg samt til eventuelle  

 afværgeforanstaltninger ved sådanne depoter.« 12. § 64 b affattes således:
»§ 64 b.
Miljøministeren kan træffe bestemmelse om  

 kommunernes pligt til at oprette, udvide deltagerkredsen af eller tilslutte  

 sig kommunale fællesskaber for affaldsbortskaffelse, herunder  

 genanvendelsesvirksomheder.
Stk. 2. Miljøministeren kan endvidere træffe bestemmelse om, at  

 kommunale fællesskaber for affaldsbortskaffelse skal modtage affald fra  

 kommuner, som ikke deltager i fællesskabet.« 13. § 72, stk. 3, 2. pkt., ophæves.
14. § 72, stk. 4, nr. 2, ophæves, og i 3. pkt.  

 udgår ordene »2. pkt. og« 15. Efter § 73 indsættes som ny paragraf:
»§ 73 a.
Lokale foreninger, der har beskyttelse af miljøet  

 som hovedformål, kan underrette kommunalbestyrelsen og amtsrådet om, hvilke  

 bestemte typer af afgørelser efter kapitel 3, 4 og 5 foreningen ønsker  

 underretning om, jf. § 74, stk. 1, nr. 4. Foreningen skal samtidig fremsende  

 vedtægter, der dokumenterer, at den er lokalt organiseret, og at dens  

 hovedformål er beskyttelse af miljøet.
Stk. 2. Klageadgang efter stk. 1 omfatter ikke lokale afdelinger  

 af de organisationer, der er nævnt i § 74.« 16. I § 74, stk. 1, indsættes efter nr. 3 som nyt nummer:
»4) foreninger i henhold til § 73 a.« 17. I § 74, stk. 2, nr. 1, ændres »§ 39, stk. 2,»  

 til: »§ 40, stk. 2,».
 18. I § 74, stk. 2, nr. 2, ændres »§ 39, stk. 1«  

 til: »§ 40, stk. 1,».
 19. I § 74, stk. 2, indsættes efter nr. 4 som nyt nummer:
»5) afgørelser efter lovens § 3.« 20. § 74, stk. 3, affattes således:
»Stk. 3. Danmarks Sportsfiskerforbund og Dansk  

 Fiskeriforening kan påklage de i stk. 2 nævnte afgørelser for så vidt angår  

 spørgsmål om forurening af vandløb, søer og havet.« 21. I § 74, stk. 4, ændres »Dansk  

 Fiskeriforening« til: »Greenpeace«.
 22. § 83 affattes således:
»§ 83. Medmindre højere straf er forskyldt efter den øvrige  

 lovgivning, straffes med bøde eller samfundstjeneste den, der 1) overtræder § 11, stk. 1, § 17, stk. 1, § 61 a eller § 63 b, stk. 1, 2) undlader at efterkomme forbud eller påbud efter loven, herunder påbud  

 om at berigtige et ulovligt forhold, 3) tilsidesætter vilkår knyttet til en tilladelse eller en godkendelse  

 efter loven, 4) anlægger, påbegynder eller driver virksomhed uden godkendelse efter §  

 35, 5) undlader at indhente godkendelse efter § 39, 6) undlader at meddele oplysninger eller at afgive prøver efter § 52 eller  

 at give underretning som nævnt i § 53, 7) undlader at indgive anmeldelse, der er foreskrevet i reglen udfærdiget  

 efter § 6, stk. 1, herunder tilsidesætter vilkår i forbindelse med en sådan  

 anmeldelse, eller 8) gennemfører bygge- og anlægsarbejder i strid med § 72, stk. 3, eller en  

 afgørelse efter § 72, stk. 4.
Stk. 2. Straffen kan stige til hæfte eller fængsel i indtil 1 år,  

 hvis overtrædelsen er begået forsætligt eller ved grov uagtsomhed, og hvis  

 der ved overtrædelsen er 1) voldt skade på miljøet eller fremkaldt fare derfor eller 2) opnået eller tilsigtet en økonomisk fordel for den pågældende selv  

 eller andre, herunder ved besparelser.
Stk. 3. I regler, der udstedes i medfør af § 4, § 4 a, § 5, § 6, §  

 7, § 9, § 11, stk. 2, § 17, stk. 2, § 19, stk. 2, § 20, § 28, § 35, stk. 1, §  

 37, § 62 a, stk. 5, § 62 b, stk. 2, § 62 d og § 62 e, kan der fastsættes  

 straf af bøde og samfundstjeneste.
Det kan endvidere fastsættes, at straffen  

 kan stige til hæfte eller fængsel i indtil 1 år under tilsvarende  

 omstændigheder som anført i stk. 2.
Stk. 4. For overtrædelse, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab bødeansvar.
Stk. 5. I forbindelse med dom efter stk. 1 og 2 kan virksomhedens  

 indehaver fradømmes retten til at udøve virksomhed, hvortil der kræves  

 tilladelser eller godkendelser efter denne lov.
Tilsvarende gælder for  

 direktører eller bestyrelsesmedlemmer, såfremt overtrædelsen er begået af  

 aktieselskaber, andelsselskaber eller lignende.
 Stk. 6. Sker der ikke konfiskation af udbytte, som er opnået ved  

 en overtrædelse af denne lov eller de i medfør af loven udfærdigede  

 bestemmelser, skal der ved udmåling af bøde, herunder tillægsbøde, tages  

 særligt hensyn til størrelsen af en opnået eller tilsigtet økonomisk fordel,  

 jf. stk. 2, nr. 2.
Stk. 7. Forældelsesfristen for strafansvaret er 5 år for  

 overtrædelse m.v. som omhandlet i stk. 1, nr. 1, 2, 3 og 4, samt for  

 overtrædelser af regler udstedt i henhold til § 11, stk. 2.« § 2 Loven træder i kraft den 1. juli 1991.
§ 3 Ved lovens ikrafttræden ophæves:
1) Lov nr. 267 af 8. juni 1977 om blyindhold i motorbenzin, 2) lov nr. 135 af 26. april 1972 om begrænsning af svovlindholdet i  

 brændsel og 3) lov nr. 178 af 24. maj 1972 om bortskaffelse m.v. af olie- og  

 kemikalieaffald.
Bemærkninger til lovforslaget I februar 1990 fremsatte miljøministeren fire lovforslag om henholdsvis  

 miljøbeskyttelse, naturbeskyttelse, planlægning og vandløb.
Se  

 Folketingstidende 1989-90, forhandlingerne sp. 4777, 6194 og tillæg A sp.  

 4155 ff.
Dette lovgivningskompleks tilsigtede, foruden at lovfæste en række  

 principper om en bæredygtig udvikling, at imødekomme en række forslag om  

 forenkling og afbureaukratisering, således som det var beskrevet i  

 betænkningen fra udvalget om de kommunale opgavers fordeling og finansiering.  

 (Bet. nr. 1168/1989). I overensstemmelse hermed repræsenterede de fire  

 lovforslag en sammenskrivning af 21 eksisterende love på  

 miljøbeskyttelsesområdet.
Samtidig med fremsættelsen af de nævnte fire  

 lovforslag fremsattes forslag til en lov om naturklagenævnet samt forslag til  

 lov om råstoffer.
Se Folketingstidende 1989-90, forhandlingerne sp. 4776,  

 4778, 6075, 6127 og tillæg A sp. 4113 samt 4531.
Forslagene fandt ikke umiddelbar tilslutning i Folketinget ved  

 førstebehandlingen.
Forhandlingerne om forslagene var ikke afsluttet ved  

 udskrivelsen af folketingsvalget den 12. december 1990.
De seneste revisioner af miljøbeskyttelsesloven fandt sted i 1988 efter  

 væsentlige ændringer i 1986. Behovet for en ajouring af visse dele af loven  

 med henblik på indarbejdelse af princippet om renere teknologi har navnlig  

 trængt sig på efter vedtagelse af lov om kemiske stoffer og produkter, jf.  

 lovbekendtgørelse nr. 566 af 15. august 1989, der for første gang lovfæster  

 dette princip, der er søgt gjort operativt gennem to handlingsplaner for  

 renere teknologi (jf.
Miljøstyrelsens udviklingsprogram for renere teknologi  

 1986-89 og Miljøministeriets handlingsplan for renere teknologi 1990-92).
Forslagsstillerne har med dette lovforslag fundet det vigtigst at  

 indarbejde princippet om brugen af renere teknologi samt i øvrigt at foreslå  

 en række væsentlige forbedringer af lovgivningen, således som foreslået i  

 dele af miljøministerens lovforslag om miljøbeskyttelse.
Se Folketingstidende  

 1989-90, forhandlingerne sp. 4777, 6194 og tillæg A sp. 4155, L 21, fremsat i  

 februar 1990. Dette gælder således bl.a. de forslåede bestemmelser om affald.  

 Kravet om afbureaukratisering og forenkling er ikke imødekommet i dette  

 lovforslag for så vidt angår sektorplanlægningsbestemmelserne i den gældende  

 miljøbeskyttelseslov, ligesom lovforslaget kun medfører ophævelse af loven om  

 bortskaffelse af olie- og kemikalieaffald, lov om blyindhold i motorbenzin og  

 lov om begrænsning af svovlindholdet i brændsel.
 Derudover foretages med lovforslaget en række ændringer, eksempelvis  

 indførelse af et forsigtighedsprincip, sikkerhedsstillelse som vilkår i  

 forbindelse med miljøgodkendelse og ændringer i klage~ og  

 straffebestemmelser.
Princippet om renere teknologi Den gældende miljøbeskyttelseslov bygger i hovedsagen på den tanke, at  

 indsatsen med at forebygge og afværge forurening skal ske ved at stille krav  

 om rensnings- eller afværgeforanstaltninger i forbindelse med de kilder på  

 virksomheder, som udsender forurenende stoffer til luften og vandet.
Fokus  

 har således været på mængder og koncentrationer af forurenende stoffer, som  

 kommer ud af henholdsvis spildevandsrøret og skorstenen.
Hertil kommer så  

 begrænsninger af andre lokale gener i form af lugt og støj fra  

 virksomhederne.
For så vidt har en væsentlig del af miljøreguleringen kunnet ses som en  

 udvidelse og modernisering af reguleringen af fast ejendom.
Den gældende  

 miljøbeskyttelseslov har da også gennem kortlægnings- og  

 planlægningsbestemmelserne i lovens kapitel 9 knyttet an til lovgivningen om  

 den fysiske planlægning, som indeholder de sammenfattende rammer for  

 placering og anvendelse af fast ejendom.
Tilsvarende kan det siges at gælde  

 for de styringsmidler, som er de fremtrædende efter den gældende lov, at de  

 ofte stiltiende bygger på den forudsætning at skulle rettes til en vedvarende  

 aktivitet knyttet til en bestemt fast ejendom.
Hovedvirkemidlerne: Krav om  

 forudgående tilladelse til eller godkendelse af en vis aktivitet på et  

 nærmere bestemt sted - suppleret med muligheden for gennem påbud at afværge  

 eller begrænse belastningen - er som regel uanvendelige i forbindelse med den  

 forurening, som ikke kan henføres til stationære kilder.
Det gælder frem for  

 alt forureningen fra trafikken og fra mobile anlæg samt forureningen fra  

 produkter og varer, som gennemstrømmer samfundet.
Den gældende lovs forureningsbegreb hænger sammen med denne  

 kildeorienterede betragtning af miljøbeskyttelsesindsatsen.
Således opfattes  

 fast affald eller restprodukter fra en virksomheds produktion ikke som en del  

 af virksomhedens forurening, når disse restprodukter føres bort fra  

 virksomheden til deponering eller forbrænding.
Ud fra en teknisk - og  

 miljømæssig - betragtning er dette en vilkårlig og uhensigtsmæssig  

 afgrænsning: Der består nemlig ofte en mulighed for at »flytte«  

 forureningen fra luftforurening til vandforurening ved at vaske røggassen,  

 fra luftforurening til fast affald ved at filtrere røggassen og fra  

 vandforurening til fast affald ved at deponere slam fra et spildevandsanlæg.
En sådan »flytning« af belastningen fra luft til vand eller jord  

 - eller omvendt - kan ikke anses for at være en miljømæssigt  

 tilfredsstillende løsning på langt sigt.
Ganske vist kan man afbøde lokale  

 belastninger ved at flytte forureningen fra een form til en anden eller fra  

 eet sted til et andet.
Men på længere sigt og set i et helhedsperspektiv kan  

 sådanne løsninger kun ses som midlertidige nødløsninger.
Ud fra  

 Brundtlandkommissionens anbefalinger om en bæredygtig udvikling er det  

 nødvendigt at sætte ind med forebyggende indsatser, som ud fra et  

 helbredsperspektiv søger at begrænse energi- og ressourceanvendelsen mest  

 muligt.
Forureningsbegrebet må bygge på en vurdering af hele det kredsløb, som  

 stoffer, produkter og materialer gennemløber fra udvinding, oparbejdning,  

 behandling og montering til forbrug og bortskaffelse ved deponering og  

 forbrænding.
Derfor må også frembringelsen af fast affald og restprodukter på  

 en virksomhed anskues som en del af virksomhedens forurening.
 Ud fra samme kredsløbsbetragtning må også de varer og produkter, som  

 tilføres miljøet i senere led: under forbrug eller ved bortskaffelsen som  

 affald, inddrages under den miljømæssige helhedsvurdering.
 De styringsmidler, som knytter sig til reguleringen af fast ejendom,  

 herunder planlægningsbestemmelser om lokalisering af forurenende aktiviteter,  

 kommer til kort over for de miljøproblemer, som ikke entydigt kan henføres  

 til - eller beror på - det sted eller den region, hvor »kilden« til  

 forureningen er placeret.
 Drivhuseffekter, nedbrydning af ozonlaget i stratosfæren, ophobning af  

 tungmetaller i naturen, ophobningen af næringssalte i vandmiljøet, væksten i  

 affaldsmængderne osv. kan ikke begrænses alene ved hjælp af styringsmidler,  

 som fokuserer på de lokale eller regionale effekter af emissioner fra kilder  

 knyttet til fast ejendom.
 Det er disse overvejelser, som ligger bag princippet om renere teknologi  

 som styrende for en helhedsorienteret og forebyggende miljøpolitik.
 Princippet om renere teknologi indebærer, at man i videst muligt omfang  

 søger at hindre, at forurening opstår, ikke alene i den primære  

 produktionsproces, men også i senere led i vare- og materialekredsløbet.  

 Vægten lægges således på den forebyggende indsats til begrænsning af  

 forurening snarere end på den afhjælpende indsats i form af rensning og  

 destruktion af forurenende stoffer, produkter og materialer.
 Bag princippet om renere teknologi ligger der en erkendelse af, at en  

 forureningsbekæmpelse, som kun retter sig mod eet led i kredsløbet, f.eks.  

 produktionsleddet, og betragter dette isoleret, måske blot medfører, at  

 problemet flytter over i næste led.
 Princippet om renere teknologi indebærer endvidere, at man så vidt muligt  

 søger at indbygge forureningsbekæmpelsen i selve produktionsteknologien.
Det er imidlertid vigtigt at understrege, at princippet om renere  

 teknologi ikke alene vedrører teknologi i snæver forstand.
Som nævnt omfattes  

 mindre forurenende, mindre ressourcetunge og mindre energikrævende produkter  

 og materialer af begrebet.
Princippet om renere teknologi indebærer heller ikke, at  

 rensningsforanstaltninger uden videre kan opgives eller erstattes.
Uanset om  

 der fremover lægges betydelig større vægt på at begrænse de samlede  

 forureningsmængder gennem anvendelse af renere teknologier, herunder mindre  

 forurenende produkter og materialer, vil der fortsat være behov for rensning  

 og destruktion.
Princippet om renere teknologi kan således begrænse behovet  

 for rensning på en række områder, men aldrig helt erstatte det.
Som  

 miljøpolitisk rettesnor kan det derimod virke som en metodisk regel, som går  

 ud på følgende:
 1) Forurening og forureningsbegrænsning må vurderes ud fra hele kredsløbet  

 af stoffer, produkter og materialer.
 2) I de enkelte behandlingsprocesser - ligesom i den samlede  

 samfundsmæssige omsætning af stoffer, materialer og produkter: fra indvinding  

 til bortskaffelse og destruktion - bør man sætte ind så tidligt i processen  

 som muligt ved at søge at minimere energi- og råvareforbruget og dermed  

 begrænse den stof- og materialemængde, som samlet tilføres naturen som spild  

 eller affald.
3) Rensning bør - metodisk set - være en sekundær løsning.
Mulighederne  

 for at begrænse rensningsbehovet gennem anvendelse af renere teknologier bør  

 vurderes først.
 4) For så vidt angår særlig skadelige eller betænkelige stoffer, produkter  

 og materialer bør man - i videst muligt omfang - først vurdere mulighederne  

 for at erstatte disse med mindre betænkelige, dernæst undersøge mulighederne  

 for gennem optimering af produktionsprocesserne at begrænse anvendelsen af  

 disse ved benyttelsen af lukkede systemer og endelig ved i videst muligt  

 omfang at genanvende disse stoffer, produkter og materialer, således at de i  

 mindst muligt omfang tilføres miljøet.
En sådan helhedsorienteret og forebyggende miljøpolitik stiller imidlertid  

 krav om nye styringsmidler til supplering af de styringsmidler, som findes i  

 den gældende miljøbeskyttelseslov.
Hertil kommer, at en sådan politik  

 nødvendiggør, at der tilvejebringes et udbygget datagrundlag for så vidt  

 angår de stof-, produkt- og materialestrømme, som før eller senere tilføres  

 miljøet.
Der må tilvejebringes forbedrede redskaber til prioritering af  

 miljøbeskyttelsesarbejdet.
Endvidere må der skabes betingelser for, at  

 miljømyndighedernes indsats i højere grad end tidligere sker i samarbejde med  

 virksomhederne og disses organisationer.
En miljøpolitik baseret på princippet om renere teknologi må gennemføres  

 på alle niveauer i samfundet.
Den vil stille krav til den enkelte forbruger  

 eller ansatte om ændringer i adfærd og holdninger.
Den vil stille krav til  

 den enkelte virksomhed om mere kritisk at vurdere de enkelte processer,  

 produktionsgangen, materialer og produkter.
Den vil stille krav til de  

 primære miljømyndigheder i kommuner og amtskommuner om i højere grad at  

 inddrage selve produktionen i den miljømæssige tilsynsvurdering.
Og den vil  

 stille krav til de centrale miljømyndigheder om - i samarbejde med miljø-,  

 forbruger-, erhvervs- og andre interesseorganisationer - løbende at foretage  

 en vurdering af de realistiske muligheder for en omlægning af produktion og  

 forbrug i retning af renere teknologi ved fastsættelsen af rammer for en  

 nedbringelse af den samlede forurening på kortere og længere sigt.
Endelig må  

 en miljøpolitik baseret på princippet om renere teknologi nødvendigvis tage  

 hensyn til og aktivt søge at påvirke miljøpolitikken internationalt, især i  

 EF, ud fra samme synspunkter og perspektiver.
Lovforslaget indeholder en række bestemmelser, som tænkes anvendt til  

 gennemførelsen af en sådan forebyggende miljøindsats baseret på princippet om  

 renere teknologi.
Det gælder således en række af de  

 bemyndigelsesbestemmelser, som er indeholdt i kapitel 2. Endvidere er de  

 gældende bestemmelser i miljøbeskyttelseslovens kapitel 5 i forslaget  

 suppleret og ændret med henblik på at fremme en miljøregulering baseret på  

 princippet om renere teknologi.
For at sikre en tilstrækkelig kvalificeret faglig vurdering af de egentlig  

 teknologiske muligheder for anvendelse af renere teknologier på forskellige  

 måder skønnes det nødvendigt, at denne sker på centralt niveau i et tæt  

 samarbejde mellem de statslige miljømyndigheder og de berørte industri- og  

 erhvervsorganisationer.
Kun derved kan det sikres, at krav om gennemførelsen  

 af nye teknologiske muligheder for en renere produktion og mindre forurenende  

 produkter fastsættes i overensstemmelse med de økonomiske muligheder i  

 samfundet.
Under alle omstændigheder bør det fremhæves, at krav om  

 forureningsbegrænsning baseret på princippet om renere teknologi aldrig bør  

 stilles som krav om anvendelse af en nærmere bestemt teknologi.
Kravene bør  

 derimod fastsættes som krav om et vist forureningsniveau ud fra, hvad der er  

 opnåeligt ved anvendelse af renere teknologi.
En miljøpolitik baseret på  

 princippet om renere teknologi skal virke som et incitament til udviklingen  

 og anvendelsen af stadig mindre forurenende teknologier, den skal ikke låse  

 den teknologiske udvikling fast.
Forsigtighedsprincippet På miljøkonferencen i Bergen maj 1990 blev det såkaldte  

 forsigtighedsprincip fastslået.
Tankegangen bag dette princip er, at tvivlen  

 skal komme miljøet til gode, således at denne tvivl indbygges i de  

 beslutninger, der træffes for at imødegå og forebygge forurening.
I den  

 gældende miljøbeskyttelseslovgivning er det næppe muligt at se et sådant  

 princip udtrykt eksplicit hverken i forbindelse med tilladelser og  

 godkendelser eller i forbindelse med håndhævelse af lovgivningen.
Således  

 angiver den gældende miljøbeskyttelseslovs § 1, stk. 3, at der ved  

 bedømmelsen af omfanget af arten af foranstaltninger til at forebygge og  

 imødegå forurening skal lægges vægt på de ydre omgivelsers beskaffenhed og  

 forureningens virkning på disse.
Dette modererede afvejningsprincip  

 forudsætter, at forureningens virkning i forbindelse med fastlæggelse af  

 foranstaltningerne kan fastlægges nogenlunde entydigt.
Dette er af mange  

 grunde ikke muligt, og et forsigtighedsprincip tilsiger derfor, at  

 sammenhængen mellem foranstaltning og dennes miljømæssige virkning lempes i  

 den forstand, at der kun skal være sandsynlighed for sammenhæng mellem  

 foranstaltning og (skade-)virkning.
Dermed skal styrken i foranstaltningerne  

 sikre, at skadevirkningerne bliver så små som overhovedet muligt, selv om det  

 ikke kan anses for sikkert, at disse virkninger overhovedet indtræder.
I  

 overensstemmelse hermed indeholder lovforslaget en ændring af lovens § 1,  

 stk. 3, idet ordet sandsynlige er indført som en understregning af  

 nedtoningen af kravet til en sikker sammenhæng mellem foranstaltning og  

 miljømæssig virkning.
Ved placeringen i lovens formålsbestemmelse  

 tilkendegives, at synspunktet skal lægges til grund ved enhver beslutning,  

 der tilsigter at opfylde lovens formål.
Dette gælder således også i  

 beslutninger efter den nye formulering af lovens kapitel 5, hvorefter der kan  

 gives påbud, når en virksomhed medfører væsentlig mere forurening, end der  

 ville forekomme ved anvendelsen af mindst forurenende teknologi eller bedst  

 mulige rensning.
I en sådan afvejningssituation, hvor valget står mellem  

 påbud om mindst forurenende teknologi og bedst mulig rensning, tilsiger  

 forsigtighedsprincippet, udtrykt som anført, at hovedreglen skal være mindst  

 forurenende teknologi, idet bedst mulig rensning altid vil efterlade et  

 restprodukt, der undertiden blot vil forskyde miljøproblemet fra at være  

 eksempelvis et luftforureningsproblem til at blive et fremtidigt vand- eller  

 jordforureningsspørgsmål i forbindelse med udsivning fra et affaldsdepot.
Forslaget har ikke indarbejdet andre aspekter af forsigtighedsprincippet i  

 lovforslaget.
Derimod udtrykkes dette i beslutningsforslag B 11 om  

 miljøerstatning, hvorefter den erstatningsretlige hovedregel i miljøsager  

 skal være et objektivt ansvar og en lempelse af kravene til sammenhængen  

 mellem årsagen og miljøskaden i overensstemmelse med, hvad der er gældende  

 ret i Sverige.
Beviskravet til årsagssammenhængen er her beskrevet som en  

 sandsynlighedssammenhæng.
Dette forslag er fremsat i Folketinget den 18.  

 januar 1991, jf.
Folketingstidende 1990-91, forhandlingerne sp. 694.
Særlig forurenende virksomheder Med lov om miljøbeskyttelse, der trådte i kraft den 1. oktober 1974,  

 indførtes en godkendelsesordning for særlig forurenende virksomheder.  

 Ordningen går ud på, at virksomheder, der er optaget på den som bilag til  

 loven anførte liste, ikke må påbegyndes, udvides eller ændres, før der er  

 meddelt godkendelse hertil af den godkendende myndighed.
Listen over særlig  

 forurenende virksomheder kan ændres administrativt af miljøministeren.
 Lovforslaget indeholder følgende afgørende nyheder vedrørende  

 godkendelsesordningen:
1) Det foreslås, at samtlige »gamle« virksomheder på listen, der  

 ikke har en samlet godkendelse, skal søge om godkendelse inden for frister,  

 som skal fastsættes af ministeren i en bekendtgørelse.
På baggrund af at det  

 er hensigten at gennemføre en kraftig reduktion af listen, således at den kun  

 omfatter virksomheder, der efter dagens målestok anses for særligt  

 forurenende, må det anses for miljømæssigt begrundet og også økonomisk og  

 ressourcemæssigt realistisk at undergive de »gamle« virksomheder  

 den samlede miljømæssige bedømmelse, som foretages ved en  

 godkendelsesbehandling.
2) Der indføres en regel om, at godkendelsesmyndigheden kan fastlægge  

 særlige vilkår om sikkerhedsstillelse til dækning af udgifter ved oprydning  

 m.v.
Baggrunden herfor er, at der ikke i den gældende miljøbeskyttelseslov er  

 hjemmel herfor, men at behovet er ubestrideligt.
Såfremt en virksomhed går  

 konkurs, lukker eller blot får pålagt betydelige forureningsudgifter, kan det  

 offentlige komme ud for den situation, at beløbet ikke er til stede.
Udgiften  

 vil derfor i lighed med udgifterne til oprydning m.v. på gamle  

 kemikaliegrunde, påhvile de offentlige kasser.
3) Endelig foretages der en stramning af reglerne vedrørende påbegyndelse  

 af bygge- og anlægsarbejder, selv om godkendelsen er påklaget.
De gældende  

 bestemmelser herom er uforståelige for mange, der har vanskeligt ved at  

 forstå, at et byggeri til millioner af kroner kan igangsættes, uanset at  

 godkendelsen ikke er endelig.
Bestemmelsen er derfor ændret, således at kun  

 klagemyndigheden kan dispensere fra bestemmelsens hovedregel om, at bygge- og  

 anlægsarbejder ikke må påbegyndes, før der forekommer en endelig afgørelse.  

 Der henvises i øvrigt til ændringsforslag nr. 13 og 14.
Affald Planlægningsbestemmelserne i den gældende lovs afsnit om affald er  

 bibeholdt sammen med de øvrige planlægningsbestemmelser i loven.  

 Affaldsreglerne er udbygget med bestemmelserne fra miljøministerens  

 lovforslag om miljøbeskyttelse (L 21) fremsat i februar 1990, kapitel 6, som  

 i det væsentligste er en lovfæstelse af Affaldsudvalgets anbefalinger.
Lovens kapitel om almindelige bestemmelser er moderniseret i  

 overensstemmelse med den affattelse, som miljøministeren gav kapitlet i sit  

 lovforslag fra 1990 (L 21). Det bemærkes, at hverken bemyndigelsen til at  

 fastsætte regler om retten til anvendelse af et miljømærke eller hjemlen til  

 at indgå aftaler med virksomheder eller sammenslutninger heraf, er medtaget.  

 For så vidt angår miljømærket finder forslagsstillerne, at tankegangen bag  

 ideen om et sådant mærke er grundlæggende rigtig.
Når en regel herom ikke er  

 medtaget, skyldes det alene, at ideen trænger til at blive væsentlig bedre  

 gennemarbejdet, ikke mindst med henblik på en sikring af mærkning af  

 importerede produkter.
Den af ministeren i L 21 foreslåede § 10, stk. 2-5, om indgåelse af  

 aftaler er udeladt, idet brugen af aftaler som strategi på  

 miljøbeskyttelsesområdet trænger til en principiel drøftelse med henblik på  

 en afgrænsning af de områder, der er velegnede til en sådan reguleringsmåde i  

 tilknytning til bl.a. brugen af økonomiske styringsmidler.
Aftaler er hidtil  

 anvendt bl.a. i forbindelse med nedbringelse af brugen af CFC og andre  

 stoffer.
 Ligeledes kendes aftaler fra L 215 af 5. april 1989 om udledning af svovl  

 og kvælstofilter fra kraftværker, der hviler på den forudsætning, at  

 kvotefastsættelsen sker på grundlag af aftaler med el-branchen.
Færdiggørelsen af den seneste udgave af luftvejledningen hvilede også på  

 en enighed med industriens organisationer.
Aftaleprincippet er således kendt  

 som et ledende princip ved fastlæggelsen af bl.a. de administrative  

 forskrifter, der er en nødvendig konsekvens af lovgivningen.
Aftaleprincippet  

 i L 21 er imidlertid udformet ikke alene som et aftalesystem til regulering  

 af udslip af forurenende stoffer, men fastlægger også voldgiftsafgørelser som  

 det instrument, der sikrer en retlig effektivitet.
Der er overordentlig store  

 retlige betænkeligheder forbundet med voldgiftsafgørelser, når det drejer sig  

 om offentlige myndigheders forhold, fordi voldgiftssager i almindelighed  

 foregår uden offentlighed og uden adgang til appel og derfor er i klar  

 modstrid med ønsket om en årvågen og kritisk offentligheds medvirken i  

 miljøpolitikken.
På miljøbeskyttelsesområdet vil den eksisterende  

 myndighedsstruktur endvidere delvis blive gennemhullet gennem et  

 aftalesystem, hvor ministeren er den ene aftalepart.
Sidst men ikke mindst,  

 vil adgangen til at påklage offentlige, myndigheders afgørelser i sager, der  

 er dækket af et aftaleområde, blive fjernet.
Klageregler Lovforslaget ændrer ikke ved det eksisterende klagesystems instansfølge.  

 Derimod medtages forslagene fra L 21 vedrørende klageberettigede.
Særligt  

 fremhæves, at lokale foreninger, der har miljøbeskyttelse som hovedformål,  

 kan underrette kommunalbestyrelsen og amtsrådet om, hvilke afgørelser de  

 ønsker underretning om, og derved blive klageberettigede.
Endelig gøres  

 Danmarks Naturfredningsforening klageberettiget for så vidt angår afgørelser  

 efter lovens kapitel 3.
Håndhævelse Forslaget indeholder to nye bestemmelser om straf.
Dels indføres på linie  

 med den eksisterende hjemmel til at idømme bødestraf adgang til idømmelse af  

 samfundstjeneste, og dels indføres adgang til frakendelse af retten til at  

 udøve virksomhed, hvortil der kræves tilladelse eller godkendelse efter  

 loven.
Det er forslagsstillernes opfattelse, at begge sanktioner vil have en  

 forebyggende virkning og dermed tilskynde til større forsigtighed.
Det  

 bødeniveau, der hidtil er fastlagt af domstolene, synes ikke at virke  

 afskrækkende, når det drejer sig om større virksomheder med en betydelig  

 årsomsætning.
Selve straffen i form af bøde kan altså næppe antages at virke  

 afskrækkende.
 Der henvises i øvrigt til bemærkningerne til lovforslagets enkelte  

 bestemmelser.
Bemærkninger til lovforslagets enkelte bestemmelser Til nr. 1 Bestemmelsen er ny og skal understrege, at fremme af brugen af renere  

 teknologi er et af lovens hovedformål.
Til nr. 2 Bestemmelsen lovfæster det såkaldte forsigtighedsprincip.
Dette betyder,  

 at der ved enhver beslutning efter loven skal foretages en vurdering af  

 beslutningens effekt i forholdet til naturen, og såfremt denne effekt må  

 vurderes som sandsynligvis negativ, må beslutningen enten formuleres således,  

 at denne sandsynlighed bortfalder, eller der må gives afslag på den ønskede  

 tilladelse/godkendelse.
 Tilsvarende gælder i forbindelse med indgreb i form af forbud og påbud,  

 hvorefter den blotte sandsynlighed for, at omgivelserne tager skade af  

 virksomhedens aktivitet, skal være tilstrækkelig til at foretage indgreb.  

 Påbudet må derefter affattes således, at denne sandsynlighed formindskes til  

 en ringere grad af sandsynlighed eller til vished om neutral virkning.
Til nr. 3 Til § 2-2 a Bestemmelsen beskriver ligesom den nuværende lovs § 2, hvilket  

 »forureningssubjekt« og dertil hørende  

 »beskyttelsesobjekt« der er omfattet af loven.
Beskyttelsesobjektet er omtalt i stk. 1, nr. 1, som luft, vand, jord og  

 undergrund, hvilket trods ændret formulering er i overensstemmelse med den  

 hidtidige lovgivning.
Som omtalt ovenfor under § 1 har undergrunden også  

 været betragtet som en del af beskyttelsesobjektet på trods af, at det ikke  

 har været direkte nævnt. »Vand« anvendes her som en samlebetegnelse  

 for hav, søer, vandløb og grundvand samt vand, der i øvrigt skal anvendes til  

 vandforsyning, ligegyldigt hvor det befinder sig.
Med hensyn til forureningsbegrebet er »udsendelse af stoffer«  

 stadig et centralt element.
Som noget nyt er det imidlertid i stk. 1, nr. 1,  

 fastslået, at også udsendelse af mikroorganismer, der kan være til skade for  

 miljø og sundhed, er omfattet af loven.
Baggrunden er, at anvendelsen af nye bioteknologiske metoder i industri og  

 landbrug i de seneste år har været i rivende udvikling, hvilket medfører en  

 forøget udledning af mikroorganismer udviklet til industrielle formål, der  

 afhængig af type eventuelt vil have potentiale til at etablere sig i  

 økologiske nicher.
Derved er der blevet skabt et behov for regulering af  

 udledningerne fra virksomhederne til miljøet, som rækker ud over de rent  

 hygiejniske hensyn.
 I stk. 1, nr. 1, er det endvidere tilføjet, at ikke blot udsendelse af  

 stoffer, men også frembringelse af affald er en del af forureningsbegrebet.
I den hidtidige miljøbeskyttelseslov er der som hovedregel ikke hjemmel  

 til anvendelsesregulering af varer og produkter.
I stk. 1, nr. 3, foreslås  

 det at lade produkter og varer, som i forbindelse med fremstilling,  

 opbevaring, anvendelse, transport eller bortskaffelse kan medføre forurening,  

 være omfattet af loven.
Denne nyskabelse må anses for at være en vigtig  

 forudsætning for at opfylde det under § 1 nævnte kredsløbsperspektiv,  

 herunder fremme renere teknologi.
Miljøbeskyttelsesloven vil hermed få et  

 virkemiddel, der svarer til det, der findes i den nyligt reviderede lov om  

 kemiske stoffer og produkter.
Selv om lovforslaget med den foreslåede ordlyd  

 utvivlsomt også vil indeholde hjemmel til at regulere kemiske stoffer og  

 produkter samt varer, der indeholder eller afgiver kemiske stoffer og  

 produkter, vil reguleringen af fremstilling, salg og import af sådanne varer  

 fortsat ske med hjemmel i lov om kemiske stoffer og produkter, mens andre  

 produkter og varer vil blive reguleret i medfør af denne lov.
 Transportmidler og andre mobile anlæg foreslås i stk. 1, nr. 4, medtaget i  

 opregningen af, hvad loven omfatter ud fra samme begrundelse som i foregående  

 afsnit, og fordi sådanne anlæg allerede i dag må betragtes som værende  

 omfattet af loven.
En række hygiejniske forhold vedrørende dyrehold, skadedyr, badevand m.v.  

 vil fortsat skulle reguleres efter miljøbeskyttelsesloven.
I konsekvens heraf  

 foreslås disse forhold derfor nævnt i stk. 1, nr. 5.
 Stk. 2 om risiko for forurening svarer til den hidtidige § 2, stk. 2.
Bestemmelsen indeholder den rettesnor for lovens administration, som til  

 dels findes i den gældende lovs § 1, stk. 3, idet den påpeger, at den  

 forebyggende og forureningsbegrænsende indsats skal prioriteres ud fra  

 omgivelsernes sårbarhed og forureningens virkninger.
Herudover fremhæves det  

 i bestemmelsens stk. 1, at grundlaget for miljøindsatsen må findes i en  

 helhedsvurdering af det kredsløb, som stoffer og materialer gennemløber i  

 samfundet.
Denne grundtanke, som også har fundet udtryk i den netop vedtagne  

 lov om ændring af lov om kemiske stoffer og produkter, udtrykker princippet  

 om renere teknologi som styrende for lovens administration.
Princippet om renere teknologi er således i overensstemmelse med  

 Brundtland-kommissionens anbefalinger om en bæredygtig udvikling.
Ud fra  

 såvel en økologisk som en samfundsøkonomisk betragtning skønnes det  

 nødvendigt at anlægge en sådan helhedsvurdering, som også må indeholde et  

 tidsperspektiv, der giver plads for andet og mere end kortsigtede og  

 midlertidige løsninger på miljøproblemerne.
Princippet om renere teknologi, der sigter på at begrænse unødig  

 ressourceanvendelse og spild gennem en forebyggende indsats, står ikke i  

 modsætning til rensningsforanstaltninger.
Rensningsløsninger er - og vil  

 fortsat i væsentligt omfang være - nødvendige elementer i  

 miljøbeskyttelsesarbejdet.
Men princippet udtrykker nødvendigheden af en  

 prioritering ud fra en økologisk og samfundsøkonomisk helhedsbetragtning.
Miljøbeskyttelse og samfundsøkonomi må nødvendigvis ses i sammenhæng, som  

 det også er sket i forbindelse med miljøministerens redegørelse om mål og  

 midler i miljøpolitikken.
Det er imidlertid vigtigt at understrege, at  

 samfundsøkonomi ikke uden videre kan sættes lig med virksomhedsøkonomi i  

 snæver forstand.
En række dispositioner, som træffes af den enkelte  

 virksomhed - eller af den enkelte forbruger - har afledede konsekvenser i  

 form af omkostninger til oprydning, destruktion og rensning, som ikke uden  

 videre er synlige eller mærkbare for den enkelte virksomhed - eller  

 forbruger.
Denne »fællesomkostning« for samfundet må medinddrages i  

 den økonomiske helhedsvurdering.
På lang sigt vil også en forringelse af  

 naturgrundlaget kunne sætte skæbnesvangre grænser for såvel livskvaliteten  

 for den enkelte som for de samfundsøkonomiske muligheder.
 For den enkelte virksomhed er det af afgørende betydning at kunne overskue  

 virksomhedens aktuelle situation i forhold til de miljøkrav, der stilles,  

 ligesom virksomheden skal have mulighed for at kunne planlægge sine  

 investeringer med størst mulige sikkerhed for, at også fremtidige krav er  

 kendt.
 Ydermere må man ved anvendelsen af princippet om renere teknologi  

 nødvendigvis tage hensyn til opretholdelsen af virksomhedernes internationale  

 konkurrenceevne og udviklingsmuligheder ved fastsættelsen af krav efter  

 loven.
Disse overordnede hensyn og principper for lovens administration skal både  

 finde anvendelse ved konkrete afgørelser efter loven, ved fastsættelsen af  

 vejledning og normer som rammer og retningslinier for myndighederners praksis  

 og ved fastsættelsen af generelle regler efter loven.
Herved sikres en  

 konsekvent, sammenhængende og fremadrettet miljøadministration.
Til § 2 b Stk. 1 og 2 svarer til den gældende lov § 3, stk. 1 og 2, og indeholder  

 det såkaldte lokaliseringsprincip, ifølge hvilket en forurener skal placere  

 sin virksomhed mest hensigtsmæssigt.
Stk. 3 indeholder det såkaldte forureningsbegrænsningsprincip, svarende  

 til den gældende lovs § 3, stk. 3. Princippet indebærer, at en forurenende  

 virksomhed skal træffe de nødvendige forureningsbegrænsende foranstaltninger  

 og tilrettelægge driften på en sådan måde, at forureningen begrænses mest  

 muligt.
Bestemmelsen uddyber dog princippet i forhold til den gældende  

 bestemmelse ved at slå fast, at princippet både gælder i forhold til den  

 akutte forurening, ressourceanvendelsen og affaldsfrembringelsen.
 Bestemmelsen i stk. 4 understreger forureneren-betaler-princippet, idet  

 den fastslår, at den, der forårsager forurening eller skaber risiko for  

 forurening, har pligt til at søge følgerne af forureningen afværget og  

 forebygget og pligt til så vidt muligt at genoprette den hidtidige tilstand.  

 Har forureneren ikke selv mulighed for at foretage de nødvendige  

 foranstaltninger, indebærer princippet, at forureneren må afholde de  

 udgifter, som myndighederne i givet fald har betalt for at foretage  

 foranstaltningerne.
Til § 3 Bestemmelsen fastslår den enkeltes ansvar for ressourcebevarelsen og  

 miljøbeskyttelsen.
Både ved fremstilling, import og forbrug bør henholdsvis  

 producenterne, importørerne og forbrugerne sikre sig, at varerne og  

 produkterne har den længst mulige levetid, at de lader sig genanvende, og at  

 de i mindst muligt omfang giver anledning til forureningsproblemer ved  

 affaldsbortskaffelsen.
Anvendelse af økonomiske, adfærdsregulerende  

 virkemidler vil kunne medvirke til, at et øget antal varer og produkter  

 opfylder de nævnte betingelser.
Til § 3 a Det slås fast, at ikke blot miljømyndighederne, men hele den offentlige  

 sektor skal virke for at gennemføre lovens intentioner.
Det bevirker, at  

 offentlige drifts- og anlægsvirksomheder har en særlig forpligtelse til at  

 fremme renere teknologi.
De offentlige myndigheder bør være specielt  

 opmærksomme på, at indkøbte varer og produkter opfylder de i § 5 nævnte  

 betingelser, og handle i overensstemmelse med bestemmelserne i § 4 og § 5.
Til nr. 4 Bestemmelsen tilføjes to nye bestemmelser om anmeldelsesordninger.
Den  

 første, i nr. 7, er en erstatning og udbygning af den gældende lovs § 56 a.  

 Formålet med denne bestemmelse er at åbne mulighed for at kræve, at  

 virksomhederne gennemgår deres produktion for at belyse virksomhedens  

 »råvarehusholdning«.
En sådan ordning skal i første omgang medvirke  

 til at begrænse spild og ressourceanvendelse på virksomheden.
Samtidig skal  

 ordningen ved anmeldelseskravet virke som et informations- og kontrolredskab  

 for tilsynsmyndigheden.
Tilsvarende ordninger kendes fra udlandet, bl.a. i  

 USA, hvor ordningen betegnes som »waste-audits«.
Muligheden for at  

 etablere en sådan ordning med anmeldelsespligt til tilsynsmyndigheden findes  

 at være en meget væsentlig forudsætning for at sikre gennemførelsen af en  

 renere teknologi-strategi, også på lokalt niveau.
Undersøgelser viser, at en endog meget betydelig del af den mængde affald,  

 som frembringes på visse virksomheder, skyldes spild, som kunne begrænses  

 ved, at virksomhederne var mere opmærksomme på og holdt bedre hus med de  

 råstoffer og materialer, som anvendes i virksomhederne.
Anmeldelsesordningen  

 skal derfor ses som udbygning af princippet om virksomhedernes egenkontrol.
Den anden anmeldelsesregel i § 7, stk. 1, nr. 8, skal sikre, at  

 tilsynsmyndigheden bliver varslet om midlertidige placeringer af mobile  

 anlæg, der kan medføre forurening.
Sådanne anlæg, f.eks. sandblæsningsanlæg  

 til facadebehandling, kan ofte medføre betydelig lokal forurening, og de  

 indgrebsmuligheder, som tilsynsmyndigheden har, kan ikke bringes i  

 anvendelse, hvis den forurenende aktivitet er ophørt, når tilsynsmyndigheden  

 bliver opmærksom på forholdet, eventuelt efter klage.
Reglen skal sikre, at  

 tilsynsmyndigheden får en reel mulighed for at kunne kontrollere, at  

 anvendelsen af sådanne anlæg ikke medfører væsentlige gener for omboende.
 Nr. 9 i § 7, stk. 1, er tilføjet i forhold til den tidligere  

 miljøbeskyttelseslov i forlængelse af de bemærkninger, der er knyttet til  

 kapitel 1, § 2, og giver mulighed for efter behov at udfylde de rammer, der  

 nu er lagt for regulering af mikroorganismer.
 § 7, stk. 1, nr. 9, giver en generel hjemmel til, at ministeren kan  

 fastsætte regler om bioteknologisk anvendelse af mikroorganismer og  

 udledningsbegrænsende foranstaltninger, når det skønnes nødvendigt af hensyn  

 til miljø og sundhed.
Hjemmelen vil blive brugt til regulering af virksomheder, der benytter  

 mikroorganismer, som kan have en uønsket virkning på natur, miljø og sundhed,  

 herunder mikroorganismer, som - er sygdomsfremkaldende for mennesker, dyr og planter, - skal/kan anvendes som mikrobiologiske bekæmpelsesmidler, - kan overføre miljøproblematiske egenskaber, såsom toksiske stoffer,  

 antibiotikaresistens og lignende, til naturligt forekommende mikroorganismer, - er indførte, ikke-hjemmehørende i Danmark, - gennem deres antal kan påvirke væsentlige stof- og  

 energiomsætningsprocesser i miljøet på en uønsket måde, - eller i øvrigt kan have en uønsket virkning på naturen.
 Herudover kan miljøministeriet i samarbejde med den bioteknologiske  

 industri udarbejde vejledninger om god produktionspraksis ved anvendelse af  

 mikroorganismer.
De mikroorganismer, som indgår i biologiske rensningsanlæg, anses ikke på  

 nuværende tidspunkt for problematiske og er derfor ikke umiddelbart tænkt  

 omfattet af reguleringen.
Den kan dog uden videre udvides til at omfatte  

 sådanne organismer, hvis der senere skulle vise sig behov for det.
 Med hensyn til udsætning af mikrobiologiske bekæmpelsesmidler henvises til  

 lov om kemiske stoffer og produkter.
 For så vidt angår genteknologisk fremstillede mikroorganismer er disse  

 endvidere omfattet af lov nr. 288 om miljø og genteknologi af 4. juni 1986,  

 som har til formål at sikre miljø, natur og sundhed, herunder ernæringshensyn  

 i forbindelse med anvendelse af genteknologi.
Loven om miljø og genteknologi regulerer udledning fra forskning og  

 produktion baseret på genteknologi samt udsætning af genteknologisk  

 fremstillede organismer og celler.
Endvidere reguleres stoffer og produkter,  

 der indeholder genteknologisk fremstillede organismer eller celler, og  

 levnedsmidler m.v., der indeholder genteknologisk fremstillede organismer  

 eller celler.
Til nr. 5 Bestemmelsen i stk. 1 svarer til den gældende § 6, stk. 2.
Stk. 2 indeholder som noget nyt en bemyndigelse for miljøministeren til  

 efter forhandling med landbrugsministeren at fastsætte regler om den  

 dyrkningsmæssige anvendelse af jord, der har været udsat for forurening.  

 Bestemmelsen kan eventuelt blive relevant i forbindelse med anvendelse af  

 slam til jordbrugsformål.
Tungmetalbelastningen af et areal kan som følge af  

 kraftig slamanvendelse have nået et så kritisk niveau, at fortsat  

 dyrkningsmæssig anvendelse bør begrænses.
Til nr. 6 De afgørende nyheder i kapitel 5 er også omtalt i de almindelige  

 bemærkninger i afsnittene vedrørende særligt forurenende virksomheder og om  

 renere teknologi samt i bemærkningerne til § 41, hvortil der henvises.
For at skabe større overskuelighed samles reglerne om virksomhedernes  

 forurening i dette lovforslags kapitel 5, der herefter omfatter både  

 listevirksomheder og virksomheder, der ikke er på listen.
Sidstnævnte  

 reguleres af bestemmelserne i § 42.
Kommunen kan meddele påbud over for en virksomhed, hvis den medfører  

 væsentlig forurening.
Som noget nyt kan der desuden meddeles påbud, hvis  

 virksomheden medfører væsentlig mere forurening, herunder  

 affaldsfrembringelse, end der ville forekomme ved anvendelsen af mindst  

 forurenende teknologi eller bedst mulige rensning, samt gives påbud over for  

 anlæg eller aktiviteter, som skønnes at indebære en nærliggende risiko for  

 forurening, jf. bemærkningerne til § 41.
Til § 35 I den gældende lov er listen over særligt forurenende virksomheder m.v.  

 optaget som bilag til loven.
Listen er imidlertid blevet ændret  

 administrativt mange gange: Sidste større ændring skete ved udsendelse af  

 bekendtgørelse nr. 783 af 21. november 1986 om godkendelse af særligt  

 forurenende virksomheder m.v. (»godkendelsesbekendtgørelsen«). I  

 konsekvens heraf foreslås det i § 35, stk. 1, at listen fremtidig ikke skal  

 optages som bilag til loven, men alene som bilag til  

 godkendelsesbekendtgørelsen.
 Den gældende godkendelsesbekendtgørelse skal eventuelt ændres således, at  

 en ny og reduceret liste over særligt forurenende virksomheder m.v. kan træde  

 i kraft samtidig med den nye lov om miljøbeskyttelse.
 Med hensyn til etablering af listevirksomhed bygger godkendelsesordningen  

 i stk. 2 fortsat på det princip, at etablering først kan ske, når der er  

 givet godkendelse.
Til § 36 Bestemmelsen om godkendelsens indhold er overført fra den gældende  

 miljøbeskyttelseslov.
I § 36, stk. 4, er der indsat en bestemmelse om, at  

 afgørelser om afslag på godkendelse, der er begrundet i, at lokaliseringen  

 vil stride imod planlægningen af området, ikke skal kunne påklages til højere  

 administrativ myndighed.
Grunden til, at det foreslås, at disse afgørelser  

 skal være endelige, er, at det ikke skønnes rimeligt at bruge ressourcer på  

 behandling af klagesager, når det er åbenbart, at virksomheden ikke bør  

 placere sig det pågældende sted.
Stk. 2 indeholder den nye bestemmelse om sikkerhedsstillelse som vilkår.  

 Bestemmelsen udtrykker tillige princippet om, at forureneren betaler.
Der  

 henvises til de almindelige bemærkninger ovenfor.
Til § 37 Bestemmelsen indeholder samme bemyndigelse til at fastsætte regler om  

 godkendelse, som findes i den gældende miljøbeskyttelseslov.
 Som hidtil skal godkendelsesmyndigheden som grundlag for  

 godkendelsesbehandlingen foretage en helhedsvurdering af virksomhedens  

 forureningsforhold, således som de kan kræves oplyst af virksomheden.
Ved vurderingen skal godkendelsesmyndigheden tage stilling til, om der  

 foreligger muligheder for forureningsbegrænsning bl.a. gennem renere  

 teknologi.
Til brug for denne vurdering skal virksomhederne som hidtil give  

 oplysninger om det valgte projekts forhold til de på området eksisterende,  

 alternative teknologier.
Godkendelsesbehandlingen skal endvidere ske på  

 baggrund af de retningsgivende vejledninger, udsendt af Miljøstyrelsen.
Ved  

 udarbejdelsen af disse vejledninger vil der blive taget højde for, at  

 forureningsbegrebet udvides til også at omfatte affaldsfrembringelse, ligesom  

 der i denne forbindelse vil ske en vurdering af muligheden for at anvende  

 renere teknologi på forskellige områder.
Til § 38 Bestemmelsen svarer til bestemmelsen om frivillig godkendelse i § 37 i  

 den gældende miljøbeskyttelseslov.
Til § 39 Bestående virksomheder, der ikke har en samlet godkendelse, pålægges  

 pligt til at indsende en ansøgning herom til godkendelsesmyndigheden inden  

 for en frist, der fastsættes af miljøministeren.
Miljøministeren kan  

 fastsætte forskellige frister for de enkelte virksomhedstyper for at sikre en  

 praktisk realistisk behandling af ansøgningerne.
Fristerne vil blive fastlagt  

 efter forhandling med de berørte organisationer og ministerier.
For  

 elværkernes vedkommende vil fristen bl.a. blive fastlagt i lyset af, hvornår  

 nogle af disse på grund af andre omstændigheder ventes skrottet.
Tidsfristen  

 for indsendelse af godkendelsesansøgninger for gamle lossepladser uden en  

 samlet godkendelse, der svarer til dagens standard, vil blive fastsat under  

 hensyn til den regulering, der følger af Folketingets revision af lov om  

 kemikalieaffaldsdepoter.
 Det er hensigten, at godkendelsesmyndigheden på baggrund af ansøgningen  

 skal foretage en gennemgang af virksomhedens forhold, der svarer til en  

 godkendelsesbehandling.
 Ca. 50 pct. af de virksomheder, der er på listen i dag - såvel i de  

 tungere som i de lettere kategorier - har samlede eller delvise godkendelser.
 Under forudsætning af, at der gennemføres en reduktion af listen over  

 særligt forurenende virksomheder, skønnes det, at under 5.000 bestående  

 virksomheder skal undergives godkendelsesbehandling.
 På baggrund af gennemgangen af virksomhedens forhold kan den godkendende  

 myndighed vurdere, om der bør meddeles godkendelse, påbud eller forbud.
 Fordelen ved godkendelsesordningen er, at der bliver foretaget en samlet  

 gennemgang og regulering af virksomhedens forureningsforhold, uanset om dette  

 sker via en godkendelse eller ved påbud eller forbud eller eventuelt blot ved  

 en registrering af oplysninger om virksomheden.
 Godkendelsesbehandlingen kan i ekstreme tilfælde resultere i, at der  

 nedlægges forbud mod den videre drift af hele virksomheden eller dele af en  

 virksomhed, hvis det skønnes, at det ikke vil være muligt at nedbringe  

 forureningen fra virksomheden til et acceptabelt niveau.
Til § 40 Bestemmelsen om godkendelseskompetence er overført fra den gældende  

 miljøbeskyttelseslov.
Til § 41 Bestemmelsen om muligheden for at meddele påbud eller forbud over for en  

 listevirksomhed findes i den gældende miljøbeskyttelseslovs § 44.
For så vidt angår ikke-godkendte listevirksomheder er den nugældende regel  

 ændret på væsentlige punkter.
For det første er der åbnet mulighed for at  

 stille krav om nedbringelse af virksomhedens frembringelse af affald, hvis  

 der ved anvendelse af renere teknologi er mulighed for at begrænse  

 affaldsmængden væsentligt.
Det samme gælder, hvis man ved anvendelse af  

 renere teknologi kan foretage en væsentlig begrænsning af problemerne i  

 forbindelse med affaldshåndteringen f.eks. derved, at affaldsproduktet gøres  

 mere ufarligt eller uproblematisk.
 Som det i øvrigt efter lovforslaget gælder for godkendelsesordningen - og  

 loven som helhed - betragtes frembringelsen af fast affald således nu som en  

 forurening på linie med udsendelsen af stoffer til luften, jorden og vandet.
For så vidt er ændringen af den gældende bestemmelse i § 44 at betragte  

 som en konsekvensændring ud fra dette udvidede forureningsbegreb.
Hertil  

 kommer imidlertid, at der til den hidtil gældende væsentlighedsvurdering  

 knyttes et kriterium om, hvad der er muligt »ved anvendelse af mindst  

 forurenende teknologi eller bedst mulig rensning«.
 Ved indførelsen af dette kriterium knyttet til, hvad der er teknologisk  

 muligt, understreges det forureningsbegrænsningsprincip, som er indeholdt i  

 lovforslagets § 3. Herved fremhæves, at det forureningsniveau, som på et  

 givet tidspunkt kan accepteres, kan ændre sig i lyset af forbedrede  

 muligheder for en renere produktion eller forbedret rensningsteknologi.  

 Væsentlighedsvurderingen i den gældende § 44 er vel i praksis også ofte  

 blevet anvendt på denne måde, idet der i den gældende § 3, stk. 3, er  

 indeholdt et tilsvarende forureningsbegrænsningsprincip: »Den, der  

 udøver eller vil påbegynde (forurenende) virksomhed, skal træffe de til  

 forebyggelse og imødegåelse af forureningen nødvendige foranstaltninger og  

 tilrettelægge virksomhedens drift på en sådan måde, at virksomheden i mindst  

 muligt omfang giver anledning til forurening«.
 Den ændrede formulering af indgrebsbestemmelsen i kapitel 5 må på denne  

 baggrund ses som en præcisering af rammerne for vurderingen af, hvornår et  

 indgreb med påbud er påkrævet, snarere end som en principiel ændring.
Retningsgivende for vurdering af, hvornår og under hvilke betingelser et  

 påbud om forureningsbegrænsning bør meddeles, vil således i første række være  

 de vejledninger, som Miljøstyrelsen udsender.
Ved udarbejdelsen af disse bør  

 der fremover for det første tages højde for forureningsbegrebets udvidelse  

 til også at omfatte frembringelse af fast affald, for det andet - men i samme  

 forbindelse - tages højde for muligheder for mindre forurenende  

 produktionsmetoder foruden mulighederne for forureningsbegrænsning ved  

 rensning.
 Det forventes således ikke, at de kommunale tilsynsmyndigheder uden videre  

 skal omlægge grundlaget for vurdering af, om et indgreb er påkrævet.
 Det bør i den forbindelse fremhæves, at kriteriet om, at virksomheden ikke  

 må »medføre væsentlig mere forurening, end der ville forekomme ved  

 anvendelse ved mindst forurenende teknologi«, ikke alene går på  

 virksomhedens teknologi i snæver forstand, dvs. processerne og de tekniske  

 anlæg, men også produktionsgangen, driftsforholdene og vedligeholdelsen af  

 anlæggene.
Undersøgelser foretaget i Københavns Kommune har således vist, at der er  

 endog meget store forskelle med hensyn til spild og affaldsfrembringelse på  

 forskellige virksomheder, som med hensyn til processer, råvarer,  

 produktionsmængde og produktionsanlæg er sammenlignelige.
En væsentlig side  

 af, hvad der skal forstås ved »mindst forurenende teknologi« er  

 således det, man kunne kalde »god råvarehusholdning«, hvilket  

 indbefatter driftsrutiner, som i videst muligt omfang begrænser spild og  

 affaldsproduktion med den givne teknologi i snæver forstand.
Kravet om forureningsbegrænsning skal ud fra en renere  

 teknologi-betragtning ikke fastsættes som påbud om anvendelse af en nærmere  

 bestemt renere teknologi.
Kravet bør udmøntes som et krav om begrænsning af  

 forureningen, herunder frembringelsen af affald, eller som et krav om  

 begrænsning af nærmere bestemte råvarer, stoffer eller materialer, når det  

 har vist sig muligt at foretage denne begrænsning ud fra en tilgængelig  

 renere teknologi.
Herefter er det op til virksomhederne selv at vurdere,  

 hvorledes man teknologisk vil opfylde disse ændrede krav.
Endvidere er påbudsbestemmelsen i § 41 udvidet i forhold til den gældende  

 lovs § 44 derved, at påbud nu også skal kunne meddeles over for anlæg eller  

 aktiviteter, som skønnes at indebære en nærliggende risiko for væsentlig  

 forurening.
Betingelserne for anvendelsen af en sådan indgrebsmulighed er  

 ikke nødvendigvis sammenfaldende med betingelserne for indgreb ud fra rene  

 nødretssynspunkter.
Også mindre kvalificerede fare- eller risikosituationer  

 må kunne begrunde et påbud efter § 41. Tilsvarende gælder, at faren eller  

 risikoen ikke behøver at være overhængende, men blot nærliggende.
Derimod  

 falder fjernere liggende eller blot hypotetiske faremuligheder uden for  

 reglens anvendelsesområde.
Til § 42 Bestemmelsen om muligheden for at gribe ind over for forurening fra  

 virksomhed, der ikke er på listen over særligt forurenende virksomhed, er  

 overført fra kapitlerne 10 og 11 i bekendtgørelse af reglement om  

 miljøbeskyttelse.
Ved at samle reglerne om virksomhedernes forurening i loven  

 opnås større overskuelighed.
Indgrebsmulighederne er udformet i  

 overensstemmelse med de skærpede bestemmelser i lovforslagets § 41, stk. 1-3,  

 om indgreb over for ikke-godkendte listevirksomheder under henvisning til  

 mulighederne for at anvende mindst forurenende teknologi eller bedst mulig  

 rensning.
 Kommunalbestyrelsens afgørelser om påbud og forbud kan indbringes for  

 miljøministeren.
En række af de erhvervsvirksomheder, der omfattes af stk. 1 og 2, har  

 hidtil stået på listen over særligt forurenende virksomheder.
Det er  

 foreslået, at virksomhederne udgår af listen, da de ikke anses for at være  

 særligt forurenende.
Det bemærkes, at erhvervsvirksomheder omfatter såvel  

 private som offentlige virksomheder.
 Miljøstyrelsen har udarbejdet en række vejledninger om vurdering af  

 forureningsforhold for at sikre, at der ved miljøsagsbehandling foretages en  

 rimelig ensartet vurdering (f.eks. om lugt, støj og spildevand).
 Styrelsen vil så vidt muligt udarbejde branchevejledninger for  

 virksomhedstyper, der er karakteriseret ved, at der er mange af slagsen, og  

 at de har meget ensartede forureningsforhold (såsom trævirksomheder og korn-  

 og foderstofvirksomheder).
 Styrelsen vil i øvrigt i sin generelle vejledningsvirksomhed tilkendegive  

 over for de lokale miljømyndigheder, at der som hidtil skal sikres en  

 proportionalitet mellem målsætningen om at begrænse forureningen og de  

 miljøkrav, der stilles.
 Dette indebærer bl.a., at der skal fastsættes realistiske tidsfrister for  

 opfyldelsen af miljøkrav, og at der ved fastsættelsen af nye miljøkrav skal  

 tages hensyn til afskrivningstiden for allerede foretagne miljømæssige  

 investeringer.
 Det bemærkes, at hvis der udvikles renere teknologi på området opbevaring  

 og anvendelse af husdyrgødning, vil gennemførelsen heraf ske ved en ændring  

 af husdyrgødningsbekendtgørelsen.
 Bestemmelsen i stk. 5 giver tilsynsmyndigheden mulighed for på forhånd at  

 tilkendegive, hvilke miljøkrav der kan forventes stillet over for en  

 virksomhed, der ikke er optaget på listen over særligt forurenende  

 virksomheder.
 En sådan tilkendegivelse vil f.eks. være praktisk i forbindelse med  

 behandlingen af en ansøgning om tilladelse efter byggeloven, men kan også  

 anvendes, når kommunen bliver opmærksom på, at en virksomhed er under  

 etablering eller skal foretage udvidelser og ændringer, uden at dette  

 forudsætter en byggetilladelse.
 Virksomheder kan også af egen drift bede tilsynsmyndigheden om en sådan  

 tilkendegivelse.
 Formålet med bestemmelsen er, at virksomheden på et tidligt tidspunkt kan  

 blive gjort opmærksom på, at der kan forventes miljøkrav, der vil have  

 afgørende betydning for byggeriets udformning eller tilrettelæggelse af  

 driften, f.eks. krav om en given skorstenshøjde, afstand til skel eller  

 etablering af støjdæmpning.
Der er tale om en uforpligtende tilkendegivelse, som er ment som en  

 service til virksomheden.
Tilkendegivelsen kan således ikke betragtes som en  

 forhåndsgodkendelse, der afskærer kommunen fra på et senere tidspunkt at  

 stille yderligere krav.
Tilkendegivelsen har heller ikke en retlig virkning,  

 idet manglende efterkommelse ikke i sig selv kan håndhæves.
Virksomheden må  

 imidlertid være forberedt på, at den senere kan blive pålagt påbud eller  

 forbud i overensstemmelse med tilkendegivelsen.
Til nr. 7 Der henvises til de almindelige bemærkninger.
Til kapitel 6 I den gældende lovgivning reguleres affald via miljøbeskyttelsesloven,  

 genanvendelsesloven, olie- og kemikalieaffaldsloven samt  

 kemikalieaffaldsdepotloven.
For at lette administrationen af affaldsbortskaffelsen og for nemmere at  

 kunne håndtere grænsetilfælde foreslås det, at olie~ og kemikalieaffaldsloven  

 ophæves og indarbejdes i miljøbeskyttelsesloven med de vigtigste bestemmelser  

 fastsat i et selvstændigt kapitel (kapitel 6). Endvidere bemærkes, at olie-  

 og kemikalieaffaldsloven foreskriver særlige behandlingsmetoder for nærmere  

 defineret affald.
Af disse grunde findes det hensigtsmæssigt, at der i  

 kapitel 6 sker en samlet regulering af affaldsbortskaffelsen, herunder  

 behandlingen, når der er tale om særlig håndtering og behandling af olie- og  

 kemikalieaffald.
Med sammenskrivningen af de to love er der ikke foretaget væsentlige  

 indholdsmæssige ændringer i forhold til den gældende rammelovgivning og de i  

 medfør heraf udstedte bekendtgørelser.
De eksistende bekendtgørelser efter  

 miljøbeskyttelsesloven, genanvendelsesloven samt olie- og  

 kemikalieaffaldsloven opretholdes således uændret.
Retstilstanden vil herefter være følgende: miljøbeskyttelsesloven  

 regulerer forurening fra affald, der er opstået efter den 1. oktober 1974,  

 herunder dog også lossepladser m.v., der er taget i brug før dette tidspunkt,  

 og som stadig er i drift.
Miljøbeskyttelsesloven skal endvidere regulere  

 forurening fra bortskaffelse af olie- og kemikalieaffald, der er fremkommet  

 efter ikrafttrædelsen af henholdsvis bekendtgørelsen om olieaffald (1.  

 november 1972) og bekendtgørelsen om kemikalieaffald (1. april 1976).
 Forhold, der er opstået før disse tidspunkter, herunder lossepladser m.v.,  

 der er taget i brug før 1. oktober 1974, men nu nedlagt, reguleres via lov om  

 kemikaliedepoter (depotloven).
 Hvis det ikke med sikkerhed kan afgøres, om et givet forhold er omfattet  

 af miljøbeskyttelsesloven eller af depotloven, er udgangspunktet, at  

 forholdet skal behandles efter depotloven.
Til § 61 g Bestemmelsen i § 61 g er en understregning af  

 forureneren-betaler-princippet.
Den fastslår, at enhver, der opbevarer,  

 behandler eller bortskaffer affald, er ansvarlig for, at der ikke herved sker  

 forurening af luft, vand og jord, og i forlængelse heraf må afholde de  

 udgifter, som myndighederne i givet fald må afholde til undersøgelse og  

 afværgeforanstaltninger.
Spørgsmålet om, hvorvidt begrebet affald kan defineres, har siden  

 miljøbeskyttelseslovens ikrafttræden i 1974 med jævne mellemrum været  

 genstand for drøftelser.
Senest har Affaldsudvalget i sin betænkning til  

 miljøministeren i 1988 overvejet, om en definition bør indgå i lovgivningen.
 Affaldsudvalget konkluderede på grundlag af indgående drøftelser af de  

 såvel administrative som juridiske problemer i forbindelse med en definition  

 at indstille, at der ikke i loven gives en definition af affald.
Begrundelsen for udvalgets beslutning var, at en definition næppe ville  

 være til nogen hjælp i de situationer, hvor der rejses tvivl om, hvorvidt  

 noget er affald.
Udvalget anfører, at i sådanne situationer må  

 tilsynsmyndigheden træffe sin afgørelse ud fra en samlet bedømmelse af de  

 foreliggende omstændigheder.
Endvidere bemærkes det, at det må være op til  

 den pågældende virksomhed m.v. at godtgøre, at restprodukter, genstande eller  

 materialer, som efter tilsynsmyndighedens bedømmelse har karakter af affald,  

 ikke skal behandles som affald, fordi »affaldet« anvendes  

 miljømæssigt forsvarligt som led i en produktion.
Til illustration af et af problemerne i forbindelse med en definition af  

 affald som grundlag for lovgivningen kan det nævnes, at et materiale, der af  

 en virksomhed eller en borger i en situation opfattes som affald, og som  

 ejeren derfor ønsker at skille sig af med, ikke nødvendigvis af en anden  

 virksomhed eller borger i en tilsvarende situation vil blive opfattet som  

 affald.
Begrebet affald indbefatter således en subjektiv vurdering.
 Alene på grund af ovennævnte forhold vil det ikke være muligt at udarbejde  

 en præcis og juridisk anvendelig definition af affald.
I øvrigt er det Miljøstyrelsens generelle opfattelse, at en definition af  

 affald ikke i sig selv har noget formål, men at affaldsbestemmelserne skal  

 ses i sammenhæng med lovens formålsbestemmelser.
Begrundelsen herfor er, at  

 affaldets karakter med hensyn til materialesammensætning, mængde og  

 forureningspotentiale hele tiden ændrer sig.
Det, der derfor i  

 lovgivningssammenhæng er brug for, er dels generelle regler, hvor en  

 definition er umulig, og dels detaljerede regler indeholdende angivelse af,  

 hvilke stoffer, materialer og produkter der omfattes af reglerne.
Til nr. 9 Der henvises til de almindelige bemærkninger.
Til nr. 10 Til § 62 b Denne bestemmelse fastslår, at bortskaffelsen af affald som udgangspunkt  

 er en kommunal opgave.
Det skal i denne forbindelse fremhæves, at  

 kommunalbestyrelsen i medfør af de allerede udstedte bekendtgørelser efter  

 den eksisterende miljøbeskyttelseslov og genanvendelseslov kan vedtage  

 etablering af de affaldsordninger, herunder indsamlingsordninger for  

 kildesorterede materialer, diverse behandlingsanlæg, konkrete  

 anvisningsordninger osv., som vurderes nødvendige og hensigtsmæssige af  

 hensyn til et affaldsbortskaffelsessystem i overensstemmelse med lovens  

 formålsbestemmelser.
Forpligtelsens omfang vil dog afhænge af de regler, der udarbejdes med  

 hjemmel i § 62 e.
Således er der i henhold til § 62 e mulighed for at  

 udarbejde særlige regler om bortskaffelse af bestemte affaldstyper, f.eks.  

 kraftværkernes restprodukter, således at kommunerne fritages for ansvaret for  

 disse affaldstyper.
Det affald, som kommunerne herefter får ansvar for, skal  

 styres ved hjælp af indsamlingsordninger og anvisningspligt.
Endvidere er  

 bestemmelsen hjemmel for bekendtgørelsen om bortskaffelse af affald.
Denne  

 bekendtgørelse indeholder regler om kommunalbestyrelsens pligt til og  

 mulighed for at etablere indsamlingsordninger for forskellige affaldstyper og  

 om grundejeres, virksomheders m.fl.s pligt til at benytte sådanne ordninger.
 Endelig skal bestemmelsen være hjemmel for regler om indsamling af  

 genanvendelige materialer og produkter, dvs. sådanne regler, som hidtil er  

 blevet udstedt med hjemmel i § 11 i lov om genanvendelse og begrænsning af  

 affald.
 Af hensyn til at sikre en miljømæssigt optimal bortskaffelse af affald og  

 en forsvarlig indretning og drift af de af loven omfattede anlæg kan der være  

 behov for et detaljeret kendskab til såvel kvalitet som kvantitet af  

 forskellige krav til erhvervsvirksomheder og andre om særlig behandling af  

 affaldet inden aflevering, om foretagelse af undersøgelser af miljømæssige  

 risici i forbindelse med affaldet, om detaljerede oplysninger om affaldets  

 sammensætning og mængde.
 I medfør af stk. 4 kan kommunalbestyrelsen forbyde konkurrerende  

 indsamlingsordninger for affald, der er omfattet af eksisterende kommunale  

 indsamlingsordninger eller indsamlingsordninger, der er iværksat efter  

 kommunalbestyrelsens bemyndigelse.
 Formålet med bestemmelsen er alene at sikre en koordineret indsamling af  

 affald og et rimelig stabilt økonomisk grundlag for eksisterende private  

 eller offentlige indsamlingsordninger samt begrænse anvendelse og spild af  

 råstoffer og andre ressourcer.
Stk. 5 svarer til gældende lovgivning, idet erhvervsvirksomheder fortsat  

 skal kunne fritages for at være omfattet af en indsamlingsordning for  

 genanvendelige materialer og produkter.
For så vidt angår genanvendeligt  

 olie- og kemikalieaffald er reglen i overensstemmelse med bekendtgørelsen  

 herom.
Til § 62 c Bestemmelsen indeholder hjemmel til, at kommunalbestyrelsen kan meddele  

 påbud eller forbud vedrørende affaldsopbevaring, -behandling og  

 -bortskaffelse.
Til § 62 d Efter denne bestemmelse, som er en videreførelse af den gældende lovs §  

 62 a, stk. 7, kan kommunalbestyrelsen fastsætte gebyrer til dækning af  

 kommunens udgifter i forbindelse med indsamling, bortskaffelse m.v. af  

 affald.
Gebyrer kan desuden opkræves i forbindelse med etablering og drift af  

 deponeringsanlæg eller genanvendelsesvirksomheder, herunder fælleskommunale  

 anlæg.
Fastsættelse og opkrævning af gebyrer på affaldsområdet skal ske således,  

 at der over et vist tidsrum tilstræbes en dækning af de faktiske  

 omkostninger, som er forbundet med det samlede bortskaffelsessystem.
I  

 gebyrerne kan indregnes samtlige de omkostninger, som er forbundet med den  

 enkelte kommunes håndtering og bortskaffelse af affald.
Efter den hidtidige fortolkning af miljøbeskyttelsesloven har kommunerne i  

 princippet skullet føre separate regnskaber for hver enkelt af de  

 foranstaltede renovationsordninger.
Dette har i takt med affaldsordningernes  

 udbygning til ikke kun at omfatte indsamling af dagrenovation medført en  

 uforholdsmæssig stor ressourceanvendelse til gebyradministration.
 I stk. 2. er der derfor indsat en bestemmelse om, at kommunalbestyrelsen  

 af hensyn til en forenkling af gebyradministrationen kan opkræve et samlet  

 gebyr til dækning af udgifterne til håndtering og bortskaffelse m.v. af  

 affald.
Ved fastsættelsen af et samlet gebyr kan kommunalbestyrelsen tage  

 udgangspunkt i de samlede kommunale omkostninger på affaldsområdet og fordele  

 dem efter gennemsnitsbetragtninger.
Kommunalbestyrelsens fastsættelse af et  

 samlet gebyr for virksomheder, grundejere eller borgere skal dog fortsat  

 inden for rimelige grænser svare til den ydelse, som leveres eller stilles  

 til rådighed for den enkelte bruger, der ud fra en gennemsnitsbetragtning må  

 antages at have gavn af ordningen.
En forudsætning for anvendelse af ovennævnte fremgangsmåde ved  

 gebyrfastsættelsen er, at kommunalbestyrelsen samtidig udarbejder en  

 detaljeret redegørelse for beregningen af gebyrernes størrelse og  

 forudsætningerne herfor.
Endvidere må kommunalbestyrelsen med jævne  

 mellemrum, f.eks. i forbindelse med udarbejdelsen af budgetter for det  

 efterfølgende år, revidere beregningsforudsætninger og gebyrernes størrelse.
 Ovennævnte gebyrfastsættelse er i øvrigt ikke til hinder for, at  

 kommunalbestyrelsen kan differentiere gebyrstørrelserne afhængig af den  

 faktiske benyttelse eller pålægge virksomheder, grundejere eller borgere et  

 ekstra gebyr, såfremt kommunale regulativfastsatte sorteringskrav eller  

 retningslinier for affaldsbortskaffelsen ikke overholdes.
 I lighed med det, der gælder på spildevandsområdet, kan der efter stk. 4  

 fastsættes standardbetalingsvedtægter.
 Gebyrer som nævnt i § 62 d kan opkræves forskudsvis både for så vidt angår  

 affaldsselskaber, som betjener en enkelt kommune, og fælleskommunale  

 affaldsselskaber, der betjener flere kommuner.
Til § 62 e Denne bestemmelse tager sigte på udstedelse af generelle regler om  

 opbevaring, behandling, genanvendelse og bortskaffelse af affald med henblik  

 på at forebygge og bekæmpe forurening og hygiejniske ulemper.
Således skal  

 bestemmelsen bl.a. danne hjemmelsgrundlag for de eksisterende regler om olie-  

 og kemikalieaffald, når lov om bortskaffelse af olie- og kemikalieaffald  

 ophæves.
Herudover kan der med hjemmel i denne bestemmelse udstedes generelle,  

 fortrinsvis hygiejnisk begrundede regler om opbevaring, behandling og  

 bortskaffelse af affald.
Sådanne regler findes i dag i reglement om  

 miljøbeskyttelse.
De fleste af disse er dog overført til bekendtgørelse om  

 bortskaffelse af affald, hvorfor der formentlig kun i beskedent omfang vil  

 blive behov for yderligere generelle regler herom.
Dernæst kan der fastsættes regler, der tager sigte på at løse  

 bortskaffelsesproblemer m.v. i forbindelse med særlige affaldstyper og  

 affaldsmaterialer.
Her kan situationen f.eks. være den, at der opstår store  

 mængder affald af en type, som man ikke tidligere har skullet bortskaffe i et  

 omfang, der skaber problemer.
I en sådan situation vil det være muligt at  

 udstede regler eksempelvis om etablering af særlige anlæg på virksomhedernes  

 eller på det offentliges bekostning eller om særlig indretning af dele af  

 eksisterende anlæg.
Bekendtgørelserne om olie- og kemikalieaffald indeholder bl.a. regler om  

 pligt for virksomheder til at anmelde sådant affald og til at aflevere det på  

 et af kommunalbestyrelsen anvist sted, nemlig de lokale modtagepladser eller  

 -stationer.
Dette system forudsættes bevaret.
 Bestemmelsen indeholder endvidere hjemmel for ministeren til at fastsætte  

 særlige indsamlingsordninger til supplering af reglerne om kommunale  

 indsamlingsordninger i § 62 b.
Bestemmelsen giver endelig mulighed for at stille krav om anmeldelse af  

 affald.
Et sådant krav vil i princippet kunne omfatte alle typer affald og  

 vil desuden kunne indebære, at der stilles krav om løbende indberetning om  

 affaldsmængder, nye affaldsprodukter m.v.
 I regler, der udstedes i medfør af denne bestemmelse, kan der fastsættes  

 regler til supplement af lovens påbudsbestemmelser.
Til nr. 11 Denne bestemmelse finder anvendelse på deponeringsanlæg, der etableres  

 efter lovens ikrafttræden.
Bestemmelsen indebærer en begrænsning i adgangen  

 til at eje anlæg for deponering af affald.
Baggrunden herfor er, at de krav,  

 der må stilles til en miljømæssigt forsvarlig indretning og drift af  

 deponeringsanlæg, fører til, at hovedreglen må være, at alene offentlige  

 myndigheder bør kunne eje og drive sådanne anlæg.
Dette skal ses i sammenhæng  

 med, at deponeringsanlæg, efter at deponeringen er ophørt, fortsat kan  

 indebære en potentiel forureningstrussel, og at fortsat kontrol med depotet  

 og gennemførelse af eventuelle afværgeforanstaltninger kun kan sikres,  

 såfremt en offentlig myndighed er ansvarlig for driften af anlægget.  

 Bestemmelsen indebærer således, at der aldrig vil være tvivl om, hvem der er  

 ansvarlig.
Myndigheden er ikke hermed afskåret fra at indgå i sædvanlige  

 former for samvirke omkring driften af sådanne anlæg, ligesom den daglige  

 drift vil kunne overlades til en entreprenør eller lignende.
 De virksomhedstyper, der foreslås omfattet af bestemmelsen, er de  

 deponeringsanlæg, der er nævnt i listen over særligt forurenende virksomheder  

 med undtagelse af affaldsforbrændingsanlæg.
 I nogle tilfælde vil det være rimeligt at pålægge erhvervsvirksomheder at  

 etablere specialdepoter uden for virksomhedens område for særlige  

 affaldstyper, som det vil være uhensigtsmæssigt at anbringe på en  

 eksisterende losseplads eller fyldplads, f.eks. på grund af affaldsmængden  

 eller affaldets særlige karakter.
Bestemmelsen i stk. 2 åbner mulighed for at fastsætte regler om, at  

 sådanne depoter skal drives af den enkelte virksomhed.
Ved fastsættelsen af  

 sådanne regler må der bl.a. tages hensyn til interessen i at undgå hindringer  

 for bl.a. genanvendelsesinitiativer.
Sådanne regler kan f.eks. foreskrive at  

 amtskommunen efter drøftelse med den pågældende kommunalbestyrelse i en  

 godkendelse efter kapitel 5 stiller krav om, at et kraftværk eller lignende  

 selv skal etablere og drive et anlæg for deponering af flyveaske og andre  

 restprodukter.
Bestemmelsen i stk. 3 åbner mulighed for, at der i de regler, der udstedes  

 efter stk. 2, kan fastsættes gebyrer, som skal dække tilsynsmyndighedens  

 senere udgifter til kontrol med forureningen fra det pågældende anlæg, efter  

 at deponeringen er ophørt, samt til eventuelle afværgeforanstaltninger.  

 Endvidere kan der fastsættes regler om sikkerhedsstillelse.
De mest  

 almindelige former for sikkerhed vil være garanti fra et pengeinstitut eller  

 fra et kautionsforsikringsselskab eller deponering af kontanter i et  

 pengeinstitut, værdipapirer eller lignende.
Formålet hermed er at sikre, at  

 der er økonomiske midler til en eventuel oprydning, primært i den situation,  

 hvor den virksomhed, som var ansvarlig for deponeringen, er ophørt.
Det  

 forhold, at en virksomhed har betalt dette gebyr, forhindrer imidlertid ikke,  

 at virksomheden, hvis den stadig eksisterer, når en oprydning bliver aktuel,  

 pålægges at betale de fulde omkostninger med fradrag af gebyret.
Til nr. 12 Denne bestemmelse indebærer, at miljøministeren kan bestemme, at kommuner  

 skal deltage i fælleskommunale løsninger på affaldsbortskaffelsesområdet.
Der  

 kan være tale om såvel deponeringsanlæg som genanvendelsesvirksomheder.  

 Bestemmelsen er en udbygning og præcisering af den gældende lovs § 62 a, stk.  

 6. Præciseringen består i, at kommuner, der har etableret et fælleskommunalt  

 anlæg, kan pålægges at optage andre kommuner i fællesskabet.
Herudover er det  

 i stk. 2 præciseret, at en fælleskommunal virksomhed tillige kan pålægges at  

 modtage affald fra kommuner, som ikke deltager i fællesskabet.
Det bemærkes  

 endvidere, at der i bestemmelsen ligger en forpligtelse for kommunerne til at  

 stille kommunale arealer til rådighed for fælleskommunale virksomheder for  

 affaldsbortskaffelse.
 Som hidtil forudsættes disse bestemmelser kun anvendt i det omfang, det  

 ikke ved forhandling lykkes kommunerne at nå frem til en frivillig aftale  

 herom.
 Placering af sådanne anlæg og andre deponeringsanlæg i øvrigt er et  

 planlægningsanliggende.
Til nr. 13-19 Der henvises til de almindelige bemærkninger.
Til nr. 20-21 Kredsen af klageberettigede i miljøministerens lovforslag fra februar 1990  

 (L 21) udvidedes med Greenpeace, og Dansk Fiskeriforenings klageadgang blev  

 udvidet til også at omfatte anden vandforurening end havforurening.
Denne  

 udvidelse er medtaget her.
Der henvises i øvrigt til de almindelige  

 bemærkninger.
Til nr. 22 Reglen i stk. 1 indebærer, at domstolene ved domfældelse får valget mellem  

 idømmelse af bøde eller samfundstjeneste.
Anvendelse af samfundstjeneste  

 forudsættes typisk at kunne ske, såfremt lovovertrædelsen i særlig grad har  

 været generende for lokalsamfundet i form af lugt eller støjforurening samt i  

 tilfælde af gentagne overtrædelser af forbud eller påbud, f.eks. efter  

 domfældelse.
Brugen af samfundstjeneste bør også kunne ske, såfremt  

 bødestraffen i den konkrete sag ikke findes egnet som sanktionsmiddel på  

 grund af udmålingspraksis, eller fordi den skade, der er indtruffet på  

 miljøet, nok er synlig eller konstaterbar, men ikke af en sådan karakter, at  

 den falder ind under de strengere bestemmelser i stk. 2.
 Der er i øvrigt foretaget en række konsekvensrettelser.
Til § 2 og 3 Der henvises til de almindelige bemærkninger.
