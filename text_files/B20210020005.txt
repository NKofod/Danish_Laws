Bekendtgørelse om forbud mod at lande med passagerer i Grønland I medfør af § 3, stk. 2, i lov om luftfart, jf. lovbekendtgørelse nr. 1149 af 13. oktober 2017, fastsættes:
Forbud mod landing med passagerer § 1. Kommercielle og ikke-kommercielle civile luftfartsoperatører, der flyver fra en lufthavn beliggende uden for Grønland, må ikke lande med passagerer i en lufthavn i Grønland, jf. dog stk. 2.
 Stk. 2. Stk. 1 finder ikke anvendelse for:
 1) Direkte passagerflyvninger, der afgår fra en dansk lufthavn.
 2) Passagerflyvninger til Thule Air Base.
 3) Tekniske mellemlandinger i Kangerlussuaq, Narsarsuaq og Kulusuk, hvor passagererne ikke forlader luftfartøjet.
 4) Landinger i forbindelse med brug af grønlandske lufthavne som alternativ flyveplads.
Straf § 2. Efter luftfartslovens § 149, stk. 8, straffes overtrædelse af § 1, stk. 1, med bøde eller fængsel indtil 2 år.
 Stk. 2. Efter luftfartslovens § 149, stk. 14, kan der pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 3. Bekendtgørelsen træder i kraft den 15. februar 2021.
 Stk. 2. Bekendtgørelsen ophæves den 1. marts 2021.
