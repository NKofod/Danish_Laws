En nu afdød skatteyder var i juli 1987 med tilbagevirkende kraft fra  

 maj 1986 tilkendt førtidspension.
Omkring årsskiftet 1986/87 havde  

 skatteyderen og hans revisor forespurgt i skatteforvaltningen om den skatte-  

 og afgiftsmæssige virkning af ophævelse af en rateforsikring i  

 pensionsøjemed.
Det var oplyst, at ophævelse kunne ske alene mod betaling af  

 40%»s afgift ved opnåelse af invalidepension.
 Landsskatteretten fandt, at det var med rette, at der ved ophævelsen  

 var anset at være både afgifts- og indkomstskattepligt, jf.
 pensionsbeskatningslovens § 29, jf. § 48. Den af skatteforvaltningen  

 givne besvarelse kunne endvidere ikke sidestilles med en egentlig  

 ligningsmæssig stillingtagen til spørgsmålet, og det skatteretlige  

 forventningsprincip kunne derfor ikke medføre andet resultat.
 Boet efter A klagede over, at A's personlige indkomst for indkomståret  

 1987 i forbindelse med ophævelse af rateforsikring var forhøjet med 221.000  

 kr. i medfør af pensionsbeskatningslovens § 29, jf. § 48.
Det fremgik af sagens oplysninger, at afdøde A den 1. december 1978 havde  

 oprettet en rateforsikring i pensionsøjemed i Forsikringsselskabet B.
I 1985  

 fik A en blodprop.
Dette medførte, at han opnåede præmiefritagelse for  

 rateforsikringen.
I 1986 indtrådte der en forværrelse i A's helbred, idet han på ny fik en  

 blodprop.
Ved et møde på sygehuset, hvor familien og overlægen var til stede,  

 oplyste overlægen, at han ville indstille A til invalidepension, hvilket  

 skete i december 1986.
Herefter rettede A og hans revisor telefonisk henvendelse til  

 viceskatteinspektøren i den kommunale skatteforvaltning, og denne meddelte på  

 forespørgsel klageren, at rateforsikringen ved opnåelse af invalidepension  

 kunne ophæves med den virkning, at der alene skulle svares afgift med 40%. I  

 januar 1987 blev rateforsikringen i pensionsøjemed ophævet, medens A stadig  

 var i live.
A var på dette tidspunkt 57 år.
Rateforsikringen blev ophævet  

 under den klare forudsætning, at der udelukkende skulle svares afgift af  

 pensionen, når ophævelsen var velbegrundet og skyldtes berettigelse til  

 førtidspension i lighed med reglerne om kapitalpension i  

 pensionsbeskatningslovens § 25, nr. 2.
 Kommunens socialforvaltning godkendte ansøgningen om førtidspension den 1.  

 juli 1987, og pensionen fik virkning fra og med den 1. maj 1986, dvs. før  

 ophævelsen af rateforsikringen.
 I december 1988 afgik A ved døden.
 Skatterådet henviste ved ansættelsen til, at der ved tilbagekøb eller  

 ophævelse af en rateforsikring i pensionsøjemed skal betales afgift og  

 indkomstskat, jf. pensionsbeskatningslovens § 29, jf. § 48. Afgiften på 40%,  

 der allerede var betalt, fragik herefter i den afgiftspligtiges slutskat, jf.  

 pensionsbeskatningslovens § 48, stk. 3.
 Skatterådet fandt endvidere, at der efter praksis ikke var hjemmel til at  

 anvende bestemmelsen om kapitalforsikringer og opsparinger i pensionsøjemed i  

 pensionsbeskatningslovens § 25, nr. 2, analogt på rateforsikringer.
 For så vidt angik skatteministerens bemyndigelse til at fastsætte regler  

 for fritagelse af indkomstskat ved tilbagekøb i særlige tilfælde, jf.  

 pensionsbeskatningslovens § 48, stk. 1, gjaldt denne bemyndigelse kun de  

 forsikringer, der var omfattet af pensionsbeskatningslovens §§ 2, 5 eller 7.  

 Da rateforsikringer var omfattet af lovens § 8, kunne A efter skatterådets  

 opfattelse ikke fritages for indkomstskat af det udbetalte beløb.
 For så vidt angik den telefoniske forespørgsel til viceskatteinspektøren  

 meddelte de stedlige skattemyndigheder, at det ikke med sikkerhed kunne  

 klarlægges, hvad der dengang havde været forespurgt om, og hvorledes  

 myndighederne havde svaret.
 De stedlige skattemyndigheder henviste imidlertid til, at  

 forsikringsselskabet inden ophævelsen af forsikringen havde oplyst A om de  

 skattemæssige konsekvenser ved ophævelse i utide af rateforsikringer i  

 pensionsøjemed, samt til, at forsikringsselskabet havde gentaget dette i  

 brevet ved fremsendelse af udbetalingen i januar 1987.
 A's revisor nedlagde over for Landsskatteretten påstand om fritagelse for  

 indkomstskat ved A's ophævelse i utide af rateforsikring i pensionsøjemed.
 Revisoren anførte herved bl.a., at klageren, efter samtalen med  

 viceskatteinspektøren, måtte anses at have fået en berettiget forventning om  

 fritagelse for indkomstskat, idet viceskatteinspektøren positivt havde  

 tilkendegivet fritagelse for indkomstskat ved ophævelse i utide af  

 rateforsikringen samt ligeledes havde påpeget unødvendigheden i at få  

 tilkendegivelsen skriftligt.
Efter det oplyste fandt Landsskatteretten, at det var med rette, at A var  

 anset for afgifts- og indkomstskattepligtig ved ophævelse i utide af den  

 omhandlede rateforsikring i pensionsøjemed, jf. pensionsbeskatningslovens §  

 29, jf. § 48. Landsskatteretten fandt endvidere ikke, at den af de stedlige  

 skattemyndigheder givne besvarelse af klagerens forespørgsel om hans  

 skattemæssige status i relation til pensionsbeskatningslovens regler om  

 ophævelse af rateforsikringen kunne sidestilles med en egentlig  

 ligningsmæssig stillingtagen til dette spørgsmål.
Retten fandt derfor ikke,  

 at der var tale om en besvarelse af en sådan karakter, at den faldt inden for  

 området for det skatteretlige forventningsprincip.
Besvarelsen kunne herefter  

 ikke medføre en anden og fordelagtigere skattemæssig stilling, end hvad der  

 var foreskrevet i den gældende lovgivning på området.
 Da skatteansættelsen og skatteberegningen var foretaget i overensstemmelse  

 hermed, blev den trufne afgørelse følgelig stadfæstet.
 LV 1990, I 2.6.2.
