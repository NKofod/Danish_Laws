(Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) Ved lov nr. 243 af 8. juni 1977 er § 14, stk. 1 og 2 i lov nr. 313 af 26.  

 juni 1975 om folkeskolen ændret. Ændringsloven er optrykt som bilag til dette  

 cirkulære.
 Om de enkelte ændringer skal man oplyse følgende:
 1. Forøgelse af det højeste ugentlige timetal for eleverne på 8.-10.  

 klassetrin  (§ 1, nr. 1). Med ændringen af folkeskolelovens § 14, stk. 1  

 er den ramme, inden for hvilken det ugentlige timetal for eleverne på 8.-10.  

 klassetrin kan fastsættes, udvidet, således at det højeste ugentlige timetal  

 for eleverne på disse klassetrin nu er 34 mod hidtil 30 timer.
Ifølge folkeskolelovens § 16, stk. 1, nr. 3 fastsættes det samlede  

 ugentlige timetal på hvert klassetrin på undervisningsplanen for den enkelte  

 skole.
Udnyttelse af muligheden for at tilbyde eleverne flere timer  

 forudsætter derfor en ændring af undervisningsplanen.
 Uanset ændringen vil de gældende vejledende normer for  

 lærerskematimeforbrug pr. elev dog blive opretholdt indtil videre, men  

 ministeriet vil følge udviklingen efter ændringen af loven med henblik på en  

 vurdering af, om denne udvikling bør føre til en ændring af den vejledende  

 norm for lærerskematimeforbruget pr. elev i normalklasserne på 8.-10.  

 klassetrin.
2. Forøgelse af den højeste daglige undervisningstid for eleverne på  

 8.-10. klassetrin  (§1, nr. 2). I konsekvens af forøgelsen af den højeste  

 ugentlige undervisningstid for eleverne på 8.-10. klassetrin er der åbnet  

 mulighed for, at den daglige undervisningstid for eleverne på disse  

 klassetrin må udgøre 8 timer mod hidtil højst 7 timer.
Man har dog herved  

 forudsat, at muligheden kun udnyttes i det omfang, det er nødvendigt for at  

 opfylde elevernes valgønsker, og at det for den enkelte elev kun vil blive  

 aktuelt på enkelte ugedage.
 Ændringsloven har virkning fra 1. august 1977.  Opmærksomheden  

 henledes dog på, at ændringerne, jfr. bestemmelserne i folkeskolelovens § 49,  

 stk. 2, først har virkning for 10. klassetrin fra 1. august 1978, idet  

 bestemmelserne i § 16, stk. 1 i den tidligere folkeskolelov, jfr.  

 lovbekendtgørelse nr. 172 af 8. maj 1972 og pkt. 3 i  

 undervisningsministeriets cirkulære nr. 150 af 25. juni 1970 om ændring af  

 folkeskoleloven, fortsat finder anvendelse for 10. klassetrin i skoleåret  

 1977-78.
 Undervisningsministeriet, den 10. juni  

 1977.
