Ankestyrelsens principafgørelse O-81-98 om kontanthjælp - ansøgningstidspunkt - opfølgning - ansøgningsskema - tidsbestilling - samtale - rimelig frist Resume:
 Ansøgningstidspunktet måtte som udgangspunkt fastsættes til det tidspunkt, hvor ansøger rettede henvendelse til forvaltningen og fik udleveret et ansøgningsskema med påstemplet dato.
 Ankestyrelsen lagde ved afgørelsen vægt på, at det ikke kunne medføre skadevirkning for ansøger, at forvaltningen havde tilrettelagt arbejdsgangen således, at en ansøgning krævede flere henvendelser.
 Ansøgeren måtte imidlertid for at fastholde dette ansøgningstidspunkt følge sin ansøgning op indenfor en rimelig frist.
 Love:
Lov om social bistand - lovbekendtgørelse nr. 110 af 26. februar 1996 - § 37, stk. 1 Sagsfremstilling:
Ansøger henvendte sig den 19. august 1997 i kommunens reception og fik udleveret et ansøgningsskema.
Den 20. oktober 1997 henvendte han sig igen og fik at vide, hvad han skulle have med af dokumentation.
Samtidig bestilte han tid til samtale den 5. november 1997.
Ved samtalen den 5. november 1997 ansøgte han om kontanthjælp, fordi han ikke havde haft indtægter siden maj 1997, hvor han modtog afsluttende sygedagpenge.
I perioden 5. maj 1997 til 31. juli 1997 havde han været rejst ud af landet.
Han var i besiddelse af recept fra egen læge, hvori denne den 13. august 1997 havde anført, at han måtte betragtes som sygemeldt.
Ansøger led af sammenklappede lunger og var opereret 3 gange for denne lidelse.
Han tålte derfor ikke hårdt fysisk arbejde.
På samtaledagen oplyste han, at han fortsat ikke var rask og til rådighed.
Socialforvaltningen udleverede en blanket LÆ 350 til udfyldelse hos lægen.
Ansøger kom igen til samtale den 11. november 1997 medbringende lægeerklæringen, der lød på sygemelding i 14 dage.
Socialforvaltningen meddelte, at han først var berettiget til hjælp fra den 5. november 1997. Ansøgeren mente sig imidlertid berettiget til hjælp fra henvendelsesdagen den 19. august 1997 og i alle tilfælde fra den 20. oktober 1997, hvor han henvendte sig igen for at få at vide, hvad han skulle have med af dokumentation, og hvor han bestilte tid.
I klagebrevet anførte ansøgeren, at han på henvendelsesdagen den 19. august 1997 ikke forstod alt, hvad der blev sagt, da hans dansk var meget mangelfuldt.
Han gik hjem og ventede og regnede med at tingene var i orden, men da han ikke modtog penge, forstod han, at der var noget galt, hvorefter han henvendte sig igen.
Derudover havde han haft mange smerter som følge af sin sygdom.
 Nævnet fandt, at ansøgningstidspunktet som udgangspunkt måtte fastlægges til det tidspunkt, hvor der rettedes henvendelse til forvaltningen med henblik på ansøgning, d.v.s. ved tidsbestillingen.
 Ifølge sagens oplysninger havde ansøger henvendt sig i socialforvaltningen den 19. august 1997, hvor han fik udleveret et ansøgningsskema.
 Han havde efterfølgende den 20. oktober 1997 atter henvendt sig og fik i den forbindelse en tid den 5. november 1997.
 Under henvisning til ovennævnte og socialforvaltningens vejledningsforpligtelse fandt nævnet, at ansøgningstidspunktet i denne sag måtte fastlægges til den 19. august 1997.
I klagen til Ankestyrelsen blev det bl.a anført, at det var socialforvaltningens opfattelse, at ansøgningstidspunktet tidligst kunne fastsættes til den 20. oktober 1997, hvor ansøger rettede henvendelse til forvaltningen for at bestille tid til en samtale.
Den 19. august 1997 var ansøgningsskemaet blot udleveret.
 Det var forvaltningens opfattelse, at en ansøgning om kontanthjælp måtte anses for at være indgivet på det tidligste af de tilfælde, der er nævnt nedenfor:
 Når der er bestilt tid til en samtale, eller når der er indgivet en skriftlig ansøgning, og den er modtaget, eller når den første samtale finder sted.
 Det var endvidere forvaltningens opfattelse, at hovedreglen ovenfor måtte fraviges, hvis skemaet er udleveret og afleveret (2-3 dage) efter udleveringen eller henvendelsen kommer fra et hospital, fordi ansøgeren selv på grund af sygdom er afskåret fra at kontakte forvaltningen.
Forvaltningen har indrettet sin forretningsgang således, at det noteres, når der bliver udleveret et nyt ansøgningsskema.
Det noteres ikke, hvem skemaet udleveres til, og da udleveringen sker i socialforvaltningens reception, foretages ingen vurdering.
Skemaer udleveres på forlangende.
I det konkrete tilfælde var det noteret på ansøgningsskemaet, at det var udleveret den 19. august 1997.
Det noteres ligeledes, hvornår der er bestilt tid til en samtale.
I den konkrete sag var det noteret, at ansøgeren havde rettet henvendelse den 20. oktober 1997, og han fik da en tid til samtale den 5. november 1997.
I den konkrete sag var der ikke forhold som forståelsesproblemer eller indlæggelse på hospital, som forvaltningen burde have taget hensyn til, idet ansøgeren forstod nogenlunde rimelig dansk, og han havde ikke været indlagt og dermed afskåret fra at kontakte socialforvaltningen.
Det var derfor forvaltningens opfattelse, at der tidligst skulle vurderes og eventuelt udbetales kontanthjælp fra den 20. oktober 1997.
 Sagen blev behandlet i principielt møde med henblik på afklaring af om fastlæggelse af et ansøgningstidspunkt skal ske fra tidspunktet for 1) udlevering af ansøgningsskema, 2) modtagelse af ansøgningsskema eller 3) ved 1. samtale.
 Afgørelse:
 Ankestyrelsen fandt, at ansøger måtte anses for at have søgt om kontanthjælp ved sin henvendelse til socialforvaltningen den 19. august 1997, hvor han fik udleveret et ansøgningsskema med påstemplet dato.
 Ankestyrelsen lagde herved vægt på, at det ikke kunne medføre skadevirkning for ansøgeren, at forvaltningen havde tilrettelagt arbejdsgangen således, at en ansøgning krævede flere henvendelser.
 Ankestyrelsen fandt imidlertid, at en ansøger for at fastholde dette ansøgningstidspunkt havde en forpligtelse til at følge sin ansøgning op og indlevere sit ansøgningsskema indenfor en rimelig frist.
 Ankestyrelsen fandt, at 2 måneder fra 19. august til den 20. oktober 1997 ikke kunne betragtes som en rimelig frist, medmindre det blev godtgjort, at der havde foreligget særlige omstændigheder, som havde forhindret ansøger i at kontakte forvaltningen.
 Det forhold, at han havde været sygemeldt, kunne ikke i sig selv betragtes som særlige omstændigheder.
 Ankestyrelsen fandt herefter, at ansøgningstidspunktet måtte fastsættes til den 20. oktober 1997.
 Ankestyrelsen ændrede således nævnets afgørelse.
