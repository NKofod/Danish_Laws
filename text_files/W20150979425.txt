Ligebehandlingsnævnets afgørelse om køn - kommuner - medhold - ej medhold J. nr. 2014-6811-12012 Klagen omhandlede, hvorvidt det var i strid med ligestillngsloven, at en kommune i forbindelse med opskrivning til institutionsplads og indskrivning i skole kun kontaktede barnets mor.
Når det gælder opskrivning til institutionsplads, vælger familien selv hvem, der er førstebetaler og dermed hvilken af forælderene kommunen skal korrespondere med.
Klager fik derfor ikke medhold i denne del af klagen.
I forbindelse med sidste års skoleindskrivning, korresponderede kommunen kun med moderen i de tilfælde, hvor forældrene boede sammen og havde fælles forældremyndighed.
Dette er direkte i strid med ligestillingsloven.
 Klager fik derfor medhold i denne del af klagen.
 Klagen drejer sig om påstået forskelsbehandling på grund af køn i forbindelse med, at en kommune stiler korrespondance om skoleindskrivning og institutionsplads til barnets mor.
Ligebehandlingsnævnets afgørelse Indklagedes praksis i forbindelse med opskrivning til institutionsplads er ikke i strid med ligestillingsloven.
 Indklagedes praksis i forbindelse med indskrivning i skole er i strid med ligestillingsloven.
Sagsfremstilling En far har klaget over, at en kommune sender korrespondance om institutionsplads og indskrivning i skole til barnets mor.
Parternes bemærkninger Klager ønsker, at moderen og faderen som udgangspunkt skal behandles lige i forbindelse med kommunens korrespondance om børnene.
 Klager henviser til, at han er gift med moderen til sine børn, og at de bor på samme adresse, men at kommunen har valgt udelukkende at stile korrespondance i forbindelse med datterens skoleindskrivning og institutionsplads til moderen.
 Det er ikke en enkeltstående fejl, men det sker konsekvent og systematisk i alle sager, der vedrører klagers tre børn, lige fra almindelig korrespondance om skole og institutionsplads til udbetaling af børne- og ungeydelse, der uden særlig begrundelse udbetales til moderens private konto.
Indklagede henviser til, at et barn bliver opskrevet på venteliste til dagtilbud via kommunens fagsystem.
Barnet bliver i almindelighed koblet op til mindst en juridisk person.
Det kan være moderen eller faderen eller en anden person med forældremyndighed/plejetilladelse eller lignende.
Denne person kaldes ofte 1. betaler, og er den person i familien, der foretager opskrivningen.
Det sker typisk digitalt via selvbetjeningsløsninger og ofte af moderen.
 Barnets far eller mor, alt efter hvem der er registreret som 1. betaler, registreres også på sagen, hvis disse oplysninger gives, men som 2. betaler.
Hvis forvaltningen har behov for at kommunikere skriftligt med familien, adresseres henvendelsen til 1. betaler.
Tidligere blev der sendt et brev til husstandens adresse med 1. betalerens navn på rudekuverten.
En stor del af kommunens borgere er overgået til digital post og får kommunens standardbreve via det landsdækkende system E-boks.
E-Boks fungerer på mange måder som den gamle postkasse, men der er nogle væsentlige forskelle i funktionen.
Det forventes, at borgeren tjekker sin E-boks jævnligt.
Til forskel fra den gamle postkasse, der blev tømt, og indholdet lagt på køkkenbordet, er E-boksen i udgangspunktet en personlig postkasse.
Man skal aktivt godkende hinanden for at kunne åbne den andens E-boks.
Der er en række forhold, der gør automatisk kopi til faderen problematisk.
Familiestrukturen er i dag sådan, at det ikke altid er barnets far, der bor sammen med moderen.
Forældremyndighedssager er desuden ofte meget tilspidsede, når det drejer sig om accept og afslag på dagtilbud.
Konflikter af denne type vil ofte være ukendte for forvaltningen, medmindre det konkret oplyses af parterne selv.
 Forvaltningen kommunikerer med den af familien valgte forælder, og forvaltningen henviser forældrene til muligheden for at give hinanden adgang via E-boks.
 Korrespondance vedrørende indskrivning i skole, for eksempel indskrivningsvelkomstbrev, fremsendes via cpr-nummer til forældrenes private digitale postkasse.
Tidligere blev informationen i forbindelse med indskrivning fremsendt pr. post, og var stilet til barnet på konvolutten.
Da kun borgere over 15 år kan have en digital postkasse, sendes det digitale brev nu til et cpr-nummer, som kan være moderens eller faderens, alt efter hvem der har forældremyndigheden.
 I forbindelse med sidste års skoleindskrivning blev orienteringsbrevet samt bekræftelse på indskrivningen sendt til moderen i de tilfælde, hvor forældrene boede sammen og havde fælles forældremyndighed.
Til forældre uden digital postkasse fremsendes korrespondancen som almindelig post.
Dette fremgår via fjernprint, som en del af den digitale løsning, som kommunen anvender til udsendelse af breve til borgerne.
Det er kun muligt at sende breve, enten digitalt eller som fjernprint, ved at oprette brevene som to separate breve.
Dette ville betyde, at forældre, som bor på samme adresse, ville få to breve: enten to digitale breve, et digitalt brev og et fysisk brev, eller to fysiske breve.
Da kommunen fra nationalt hold er pålagt et benytte digitale forsendelser i videst muligt omfang, har forvaltningen valgt kun at sende indskrivningsbrevet til den ene forælder.
 Det har ikke været muligt for forvaltningen at sikre, at indskrivningsbrevet i tilfælde med fælles forældremyndighed og fælles adresse bliver sendt til den forælder, der har foretaget opskrivningen.
 I forbindelse med, at den digitale postkasse bliver obligatorisk for private, vil forvaltningen undersøge muligheden for, at det enten er den forælder, der foretager opskrivningen, der får korrespondancen tilsendt, eller at begge forældre fremadrettet elektronisk får tilsendt korrespondancen vedrørende børns skolegang.
 Indklagede understreger, at begge forældre har samme mulighed for at indskrive barnet i skole, ligesom begge forældre ved skolestart får adgang til Skoleintra, hvor de kan tilgå de samme oplysninger om barnets skolegang.
Ligebehandlingsnævnets bemærkninger og konklusion Det følger af loven om ligestilling af kvinder og mænd (ligestillingsloven), at den indklagede kommune som en offentlig myndighed ikke må udsætte borgerne for direkte eller indirekte forskelsbehandling på grund af køn.
Indklagede har oplyst, at korrespondancen om institutionsplads som udgangspunkt stiles til den forælder, der har foretaget opskrivningen, og dermed er registreret som 1. betaler.
Orienteringsbrevet om skole og indskrivningsbrevet stiles til moderen, hvis forældrene bor sammen og har fælles forældremyndighed.
 Nævnet finder, at kommunens praksis i forbindelse med opskrivning til institutionsplads ikke er udtryk for forskelsbehandling på grund af køn, idet forældrene selv bestemmer, hvem af dem, der skal opskrive barnet til institutionsplads, og dermed bliver registreret som 1. betaler og modtager af korrespondance fra kommunen.
 Denne praksis er derfor ikke i strid med ligestillingsloven.
 Nævnet finder derimod, at der foreligger direkte forskelsbehandling på grund af køn, når kommunen i forbindelse med indskrivning i skole fast sender orienteringsbrevet og indskrivningsbrevet til barnets mor, selvom forældrene bor sammen og har fælles forældremyndighed.
 Nævnet har noteret sig, at ordningen er teknisk begrundet, og at indklagede arbejder på at finde en løsning på problemet.
 Kommunens praksis vedrørende indskrivning i skole er i strid med ligestillingsloven.
 Klager får derfor delvist medhold i klagen.
