Klage over, at der ikke blev foretaget tilstrækkelige undersøgelser og derved fjernet en ellers rask nyre Nævnet fandt grundlag for at kritisere overlæge A, idet han ikke iværksatte yderligere undersøgelser forud for sin ordination af fjernelse af højre nyre.
Nævnet lagde vægt på, at der i en situation som denne skal være to betingelser opfyldt før operation med fjernelse af en nyre kan anses for at være i overensstemmelse med normen for almindelig anerkendt faglig standard.
For det første kan en ultralydsscanning ikke stå alene, men skal suppleres af en CT-scanning, og for det andet skal der foretages undersøgelser, der sandsynliggør, at den tilbageværende nyre er normal.
 Nævnet fandt ligeledes grundlag for at kritisere overlæge B, der foretog operationen, idet nævnet fandt, at han ikke forud for operationen havde foretaget tilstrækkelige undersøgelser til at ordinere den planlagte operation.
 Nævnet oplyste i den forbindelse, at det er den opererendes læges ansvar at vurdere, hvorvidt der er foretaget tilstrækkelige undersøgelse til at ordinere den planlagte operation.
Nævnet fandt endelig grundlag for at kritisere overlæge C, idet han, efter at være blevet forespurgt herom, besluttede at nyren skulle fjernes.
Nævnet lagde i den forbindelse vægt på, at han som afdelingsleder havde ansvaret for at vurdere grundlaget for en planlagt operation og eventuelt stoppe den, såfremt han blev opmærksom på, at der herskede tvivl om, hvorvidt der var foretaget tilstrækkelige undersøgelser forud for operationen.
