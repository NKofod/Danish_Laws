(Til stiftsøvrighederne) Ved arbejdsministeriets bekendtgørelse nr. 456 af 24. oktober 1980 og  

 socialministeriets bekendtgørelse nr. 476 af 30. oktober 1980 er der fastsat  

 ændrede regler om indbetaling af arbejdsgiverbidrag til henholdsvis  

 arbejdsløshedsforsikring og invalidepension.
 De omhandlede bidrag har hidtil været opkrævet i forbindelse med den  

 lovpligtige arbejdsskadeforsikring, men beregnes og indbetales fremtidig af  

 arbejdsgiverne selv i forbindelse med indeholdt kildeskat for de ansatte.  

 Bidragspligten påhviler alle arbejdsgivere, der er omfattet af lov om  

 Arbejdsmarkedets Tillægspension og kildeskatteordningen (eller  

 sømandsskatteordningen). Dog er statslige arbejdsgivere fritaget for  

 bidragspligt.
Spørgsmålet om, i hvilket omfang der for ansatte i folkekirken skal  

 indbetales arbejdsgiverbidrag til invalidepension og  

 arbejdsløshedsforsikring, er af kirkeministeriet forhandlet med  

 sikringsstyrelsen.
Ved skrivelse af 23. februar 1981 har sikringsstyrelsen  

 med tilslutning af arbejdsdirektoratet truffet afgørelse om, at der i lighed  

 med reglerne for statsansatte ikke  skal betales bidrag til invalidepension  

 og  arbejdsløshedsforsikring for ansatte i folkekirken.
Undtagelsen fra  

 bidragspligten omfatter samtlige stillingsgrupper uanset ansættelsesform m.v.  

 og har virkning fra nyordningens ikrafttræden den 1. januar 1981.
 Ovenstående medfører ingen ændring i reglerne om, for hvilke ansatte i  

 folkekirken der skal tegnes arbejdsskadeforsikring, jfr. kirkeministeriets  

 cirkulæreskrivelse af 24. september 1979.
 Nærværende skrivelse bedes bekendtgjort for menighedsråd og provstiudvalg.
