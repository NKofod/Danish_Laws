 Beskæftigelseskrav kunne ikke anses for opfyldt ved fædreorlov den 23.  

 december 1991, idet faderen, der var idømt almindelig karantæne fra den 30.  

 november 1991 - 3. januar 1992, således på tidspunktet for den søgte orlov  

 var midt i en løbende karantæneperiode.
 SM-D nr. 59/91 vedrørte en person, der var sygemeldt 1. dag efter  

 arbejdsophør, hvilket var sammenfaldende med 1. karantænedag.
 Pågældende opfyldte derfor umiddelbart betingelsen i § 4, stk. 1, nr.  

 1 i dagpengeloven om at have været tilknyttet arbejdsmarkedet i de sidste 13  

 uger forud for fraværet på grund af sygdom.
 SAGSFREMSTILLING:
 Det fremgår, at klager var idømt almindelig karantæne fra den 30. november  

 1991 til den 3. januar 1992, og således ikke havde været berettiget til  

 ydelser fra arbejdsløshedskassen umiddelbart forud for orlovsperioden fra den  

 23. december 1991.
 Kommunen har truffet afgørelse om, at klager ikke var berettiget til  

 dagpenge, idet han ikke opfyldte beskæftigelseskravet om 13 ugers tilknytning  

 til arbejdsmarkedet ved orlovs start, jf. dagpengelovens §§ 4, stk. 1 og 17,  

 stk. 1.
 AFGØRELSE:
 Lønmodtageren har ikke ret til dagpenge under fravær på grund af  

 fædreorlov fra den 23. december 1991, idet beskæftigelseskravet ifølge  

 dagpengelovens § 17, stk. 1, jf. § 4, stk. 1 ikke er opfyldt.  

 Dagpengeudvalget har ved afgørelsen lagt vægt på, at lønmodtageren ikke var  

 tilknyttet arbejdsmarkedet i tiden 30. november 1991 - 23. december 1991, og  

 at pågældende ikke den 23. december 1991 ville have været berettiget til  

 arbejdsløshedsdagpenge, hvis han ikke havde været fraværende på grund af  

 fædreorlov.
 Dagpengeudvalget tiltrådte således kommunens afgørelse.
