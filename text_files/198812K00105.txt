Nr LSF 105 Forslag til Lov om ophævelse af lov om et hovedstadsråd Fremsat af indenrigsministeren (Thor Pedersen) den 17. november 1988 Vedtaget ved tredjebehandling den 17. marts 1989 Lov nr. 191 af 29/03/1989 § 1. Lov om et hovedstadsråd, jf. lovbekendtgørelse nr. 315 af 20.
 juni 1984, ophæves.
§ 2. Københavns, Frederiksborg og Roskilde Amtskommuner samt Københavns og  

 Frederiksberg Kommuner overtager fra 1. januar 1990 Hovedstadsrådets aktiver  

 og passiver, herunder garantiforpligtelser m.v., bortset fra de aktiver og  

 passiver, der kan henføres til Hovedstadsområdets Trafikselskab.
Fordelingen  

 af aktiverne og passiverne sker i forhold til de indkomster, af hvilke de  

 nævnte amtskommuner og kommuner får indkomstskat for regnskabsåret 1989,  

 medmindre der er enighed om anden fordeling.
Stk. 2. Amtskommunernes og kommunernes fordeling af Hovedstadsrådets  

 aktiver og passiver efter stk. 1 skal godkendes af indenrigsministeren.
I  

 tilfælde af uenighed om opgørelsen eller fordelingen træffer  

 indenrigsministeren afgørelse herom.
§ 3. Til tidligere formænd for Hovedstadsrådet ydes pension og efterløn i  

 overensstemmelse med de regler, der er fastsat i henhold til lov om  

 kommunernes styrelse.
Udgifterne hertil afholdes efter reglerne i § 2.
 § 4. Det påhviler Københavns, Frederiksborg og Roskilde Amtsråd samt  

 Københavns og Frederiksberg kommunalbestyrelser at sørge for varetagelsen af  

 opgaverne i forbindelse med gennemførelsen af Hovedstadsrådets nedlæggelse.  

 Når årsregnskabet for 1989 er revideret, forelægges det til godkendelse i de  

 nævnte kommunale råd.
 Stk. 2. Udgifterne ved varetagelsen af de opgaver, der er nævnt i stk. 1,  

 afholdes efter reglerne i § 2.
§ 5. Indenrigsministeren kan fastsætte nærmere regler om gennemførelsen af  

 Hovedstadsrådets nedlæggelse.
Indenrigsministeren træffer afgørelse om  

 eventuelle tvivlsspørgsmål i forbindelse med nedlæggelsen af Hovedstadsrådet.
 § 6. Loven træder i kraft den 1. januar 1990.
Oprindeligt fremsat forslag § 1. Lov om et hovedstadsråd, jf. lovbekendtgørelse nr. 315 af 20.
 juni 1984, ophæves.
§ 2. Københavns, Frederiksborg og Roskilde Amtskommuner samt Københavns og  

 Frederiksberg Kommuner overtager fra 1. januar 1990 Hovedstadsrådets aktiver  

 og passiver, herunder garantiforpligtelser mv., bortset fra de aktiver og  

 passiver, der kan henføres til Hovedstadsområdets Trafikselskab.
Fordelingen  

 af aktiverne og passiverne sker i forhold til de indkomster, af hvilke de  

 nævnte amtskommuner og kommuner får indkomstskat for regnskabsåret 1989,  

 medmindre der er enighed om anden fordeling.
Stk. 2. Amtskommunernes og kommunernes fordeling af Hovedstadsrådets  

 aktiver og passiver efter stk. 1 skal godkendes af indenrigsministeren.
I  

 tilfælde af uenighed om opgørelsen eller fordelingen træffer  

 indenrigsministeren afgørelse herom.
§ 3. Til tidligere formænd for Hovedstadsrådet ydes pension og efterløn i  

 overensstemmelse med de regler, der er fastsat i henhold til lov om  

 kommunernes styrelse.
Udgifterne hertil afholdes efter reglerne i § 2.
 § 4. Det påhviler Københavns, Frederiksborg og Roskilde Amtsråd samt  

 Københavns og Frederiksberg Kommunalbestyrelser at sørge for varetagelsen af  

 opgaverne i forbindelse med gennemførelsen af Hovedstadsrådets nedlæggelse.  

 Når årsregnskabet for 1989 er revideret, forelægges det til godkendelse i de  

 nævnte kommunale råd.
 Stk. 2. Udgifterne ved varetagelsen af de opgaver, der er nævnt i stk. 1,  

 afholdes efter reglerne i § 2.
§ 5. Indenrigsministeren kan fastsætte nærmere regler om gennemførelsen af  

 Hovedstadsrådets nedlæggelse.
Indenrigsministeren træffer afgørelse om  

 eventuelle tvivlsspørgsmål i forbindelse med nedlæggelsen af Hovedstadsrådet.
 § 6. Loven træder i kraft den 1. januar 1990.
Bemærkninger til lovforslaget Almindelige bemærkninger 1. Baggrunden for lovforslaget Forslaget om at nedlægge Hovedstadsrådet er begrundet i et ønske om at  

 forenkle den kommunale struktur og dermed afbureaukratisere den kommunale  

 organisation og opgavevaretagelse.
Med forslaget gennemføres en decentralisering.
Den kommunale overbygning  

 fjernes, således at der i hovedstadsområdet kun er to kommunale niveauer.  

 Dette vil skabe grundlag for en mere smidig opgaveløsning tættere på  

 borgerne.
Samtidig vil borgerne opnå mere overskuelige kompetenceforhold.
Da  

 Hovedstadsrådet er indirekte valgt og ikke selv er ansvarlig for  

 tilvejebringelsen af de midler, som rådet disponerer over, vil en nedlæggelse  

 af rådet også betyde, at der skabes den nødvendige sammenhæng mellem  

 kompetence og ansvar.
Med forslaget opnås det, at opgaver, som i dag løses af Hovedstadsrådet,  

 bringes i sammenhæng med tilgrænsende opgaver, som løses af amtskommunerne og  

 kommunerne.
Inden for miljøområdet er der allerede gennem frikommuneforsøg  

 sket en overførsel af dele af Hovedstadsrådets opgaver til amtskommunerne.
På  

 et andet område - sygehusplanlægningen - har Hovedstadsrådet over for  

 Indenrigsministeriet peget på, at der reelt ikke længere er opgaver for  

 rådet.
Det skal understreges, at forslaget om at nedlægge Hovedstadsrådet ikke  

 skal tages som udtryk for, at der ikke også i hovedstadsområdet er væsentlige  

 tværgående problemer, som må løses i samarbejde mellem amtskommunerne og  

 kommunerne.
Disse problemer har imidlertid stort set samme karakter som dem,  

 der findes uden for hovedstadsområdet.
Regeringen finder derfor, at amtskommuner og kommuner i hovedstadsområdet  

 i videst muligt omfang bør have samme beføjelser som i det øvrige land.
Det  

 nødvendige samarbejde vil kunne etableres med en vekslende deltagerkreds og  

 således, at samarbejdets form, indhold og omfang afpasses opgavens karakter  

 og de lokale forhold.
 En nedlæggelse af Hovedstadsrådet vil derfor medføre en forenkling af  

 opgavefordelingen.
 Når regeringen har fundet det rigtigt at fremsætte lovforslaget nu, er det  

 for at skabe en afklaring af rådets fremtid inden kommunevalget af hensyn til  

 planlægningen af afviklingen og af hensyn til rådets politikere og personale.
2. Betænkning nr. 1123/1987 Udvalget om amtskommunalt udgiftspres og styringsmuligheder foreslog i sin  

 betænkning, at det overvejes i forbindelse med indeværende valgperiodes udløb  

 at overføre Hovedstadsrådets opgaver til områdets amtskommuner og Københavns  

 og Frederiksberg Kommuner, og at regionplanopgaver og den kollektive trafik  

 varetages af (amts)kommunale fællesskaber.
Efter udvalgets opfattelse ville Hovedstadsrådets øvrige opgaver i henhold  

 til sektorlovgivningen for så vidt uden problemer kunne overføres direkte til  

 de 3 hovedstadsamtskommuner og Københavns og Frederiksberg Kommuner.
Der  

 ville nok være grænseoverskridende problemer, men de ville i karakter svare  

 til tilsvarende problemer andre steder i landet, som løses i et  

 ikke-formaliseret samarbejde.
 Et flertal af de kommunalbestyrelser, der har udtalt sig over  

 betænkningen, har nu tilsluttet sig betænkningens forslag om at nedlægge  

 Hovedstadsrådet.
3. Hovedstadsrådets oprettelse og senere lovrevisioner Hovedstadsrådet blev etableret med virkning fra den 1. april 1974. Loven  

 om Hovedstadsrådet blev vedtaget af Folketinget i folketingssamlingen 1972/73  

 som en del af et lovkompleks på yderligere 4 love, der omfattede udligning i  

 hovedstadsområdet, sygehusplanlægning, regionplanlægning og den kollektive  

 personbefordring.
 Grundlaget for Folketingets behandling af lovkomplekset var  

 Hovedstadsreformudvalgets betænkning fra april 1971, hvori et flertal af  

 udvalgsmedlemmerne foreslog, at der som en overbygning over de eksisterende  

 amtskommuner og kommuner etableredes et indirekte valgt fællesorgan, et  

 hovedstadsråd.
Den daværende regering havde i folketingsårene 1971/72 og 1972/73 fremsat  

 forslag til lov om en amtskommune for hovedstadsområdet (den såkaldte  

 »storamtsløsning«), men der havde ikke kunnet samles flertal for  

 denne løsning.
Vedtagelsen af hovedstadsrådsordningen var således resultatet  

 af et kompromis.
 Efter hovedstadsrådsloven omfattede hovedstadsordningen Københavns og  

 Frederiksberg Kommuner samt Københavns, Frederiksborg og Roskilde  

 Amtskommuner, der er sekundærkommuner for 50 primærkommuner.  

 Hovedstadsordningen berørte hermed ca. 1/3 af landets befolkning.  

 Hovedstadsordningen var derfor en væsentlig undtagelse fra det almindelige  

 kommunale system for det øvrige land.
 Da ordningen med en 3-leddet kommunal struktur kunne indebære risiko for  

 koordinations- og kompetenceproblemer og en forøgelse af  

 administrationsudgifterne blev det ved vedtagelsen bestemt, at  

 hovedstadsrådsloven skulle tages op til revision i 1976/77.
 Om Folketingets behandling af hovedstadsrådslovforslaget henvises til  

 Folketingstidende 1972/73, sp. 6229, 6621, 7249 og 7636, tillæg A sp. 6081,  

 tillæg B sp. 2465 og 2589 samt tillæg C sp. 1847.
 I folketingssamlingen 1976/77 blev revisionen af hovedstadsrådsloven  

 udskudt til folketingssamlingen 1980/81. Der henvises til Folketingstidende  

 1976/77, 1. samling, sp. 2410 og 3740, samt tillæg A sp. 2413.
I folketingssamlingen 1980/81 vedtog Folketinget på ny at udskyde  

 revisionen.
Grundlaget for Folketingets behandling af lovforslaget var dels  

 et udvalgsarbejde (Bet.nr. 888/1979 om Hovedstadsrådets struktur og opgaver),  

 dels indenrigsministerens redegørelse af 7. maj 1980 om hovedstadsområdet  

 (Folketingstidende 1979/80, sp. 8890 og 9507). Der henvises til  

 Folketingstidende 1980/81, sp. 307, 605, 7504 og 7884 samt tillæg A sp. 505,  

 tillæg B sp. 451 og tillæg C sp. 393.
I folketingssamlingen 1983/84 vedtog Folketinget at ophæve  

 revisionsbestemmelsen i hovedstadsrådsloven.
Dette var i overensstemmelse med  

 ønsket hos et flertal af de kommunalbestyrelser, der havde udtalt sig over  

 bet. nr. 988/1983 om »Hovedstadsrådet-Hovedstadsområdet«, der var  

 afgivet af Kommissionen om Hovedstadsrådet.
Der henvises til  

 Folketingstidende 1983/84, 2. samling, sp. 109, 452, 2109 og 2364, tillæg A  

 sp. 533, tillæg B sp. 167, og tillæg C sp. 75.
4. Hovedstadsrådet, dets opgaver og administration Hovedstadsrådet har 37 medlemmer, der vælges ved indirekte valg blandt  

 medlemmerne af kommunalbestyrelserne og amtsrådene i hovedstadsområdet.  

 Udpegelsen til pladserne i rådet sker af de forskellige partiers grupper i  

 Københavns Borgerrepræsentation, Frederiksberg Kommunalbestyrelse samt  

 Københavns, Frederiksborg og Roskilde Amtsråd.
Hovedstadsrådet har i dag 10  

 medlemmer fra Københavns Kommune, 2 fra Frederiksberg Kommune, 13 fra  

 Københavns Amtskommune, 7 fra Frederiksborg Amtskommune og 5 fra Roskilde  

 Amtskommune.
 Under Hovedstadsrådet er der nedsat et planlægnings- og økonomiudvalg, et  

 miljøbeskyttelsesudvalg og et trafikudvalg, hvert bestående af 13 medlemmer  

 (det tidligere sygehusplanlægningsudvalg blev ophævet den 1. januar 1986).
I hovedstadsrådsloven, som i det væsentligste indeholder styrelsesregler,  

 er i § 14 angivet rammerne for rådets virksomhed.
Herefter skal  

 Hovedstadsrådet - varetage regionplanlægning, - varetage samordning, udbygning og drift af kollektiv lokaltrafik og  

 medvirke til en samlet trafikplanlægning, - medvirke ved planlægning og gennemførelse af en samlet miljøbeskyttelse, - varetage planlægning af vandforsyning og - forestå en overordnet sygehusplanlægning.
 De nærmere regler for varetagelsen af disse opgaver findes i  

 speciallovgivningen inden for de forskellige fagministeriers områder.
Ud over de nævnte opgaver kan Hovedstadsrådet alene varetage opgaver, som  

 ikke ved lovgivningen er henlagt til kommunerne, amtskommunerne, staten eller  

 andre, og kun med indenrigsministerens samtykke.
I praksis har det særligt  

 været forskellige tilskudsordninger, som Hovedstadsrådet har fået godkendt i  

 henhold til denne bestemmelse, jf. bemærkningerne til lovforslagets § 2.
På de opgaveområder, der er angivet i hovedstadsrådslovens § 14, og som er  

 blevet udfyldt i efterfølgende lovgivning, varetager Hovedstadsrådet som  

 hovedregel de opgaver, som varetages af amtsrådene i det øvrige land.
Bortset  

 fra opgaverne vedrørende regionplanlægning, kollektiv trafik og  

 sygehusplanlægning, er Hovedstadsrådets beføjelser og amtsrådenes beføjelser  

 i det øvrige land på de pågældende områder de samme.
På regionplanområdet har  

 Hovedstadsrådet enkelte styringsmidler, som amtsrådene ikke har i det øvrige  

 land.
 I øvrigt er der ved frikommuneforsøg sket en overførsel til amtsrådene af  

 Hovedstadsrådets sagsbehandling og tilsynsopgaver i henhold til  

 miljøbeskyttelsesloven og vandforsyningsloven.
Hovedstadsrådets administration er indrettet med en centralforvaltning og  

 en særlig forvaltning, Hovedstadsområdets Trafikselskab (HT). I  

 centralforvaltningen er der ansat ca. 180 personer.
I HT er der ansat ca.  

 4.500 personer, heraf ca. 3.700 chauffører.
Til dækning af udgifterne til den kollektive trafik og til  

 Hovedstadsrådets virksomhed i øvrigt udskriver Hovedstadsrådet bidrag på  

 Københavns og Frederiksberg Kommuner samt Københavns, Frederiksborg og  

 Roskilde Amtskommuner.
Udgifterne fordeles efter udskrivningsgrundlag.
 Efter Hovedstadsrådets budget for 1989 udgør nettodriftsudgifterne 1.178  

 mill. kr. og nettoanlægsudgifterne 374 mill. kr.
5. Hovedpunkterne i en ændret struktur og opgavefordeling inden for  

 hovedstadsområdet En nedlæggelse af Hovedstadsrådet vil medføre, at der på en række  

 lovgivningsområder skal gennemføres konsekvensændringer.
I de fleste tilfælde  

 vil lovændringerne dog blot bestå i, at særordningerne for hovedstadsområdet  

 ophæves, således at der herefter gælder samme regler som i det øvrige land på  

 de pågældende områder.
 På Miljøministeriets område vil man ved en nedlæggelse af Hovedstadsrådet  

 opnå, at en række administrative opgave og beføjelser samt en række  

 planlægningsopgaver lægges ud til de fem sekundærkommuner.
 Herved skabes der overensstemmelse imellem de regler, der gælder for  

 amtskommunerne i den øvrige del af landet og de amtskommuner, der hidtil har  

 været underlagt Hovedstadsrådet, idet der lægges op til, at  

 samordningsproblemer løses ved dialog amtskommunerne imellem.
De to store kommuner i hovedstadsområdet, København og Frederiksberg, er  

 ikke, som landets øvrige kommuner, underlagt en amtskommune.
Da plansystemet  

 er baseret på en primær og sekundær myndighed, medfører nedlæggelsen af  

 Hovedstadsrådet, at disse kommuners kommuneplaner gives status som  

 regionplaner.
 Kommunalbestyrelserne i de to kommuner skal således varetage de opgaver og  

 beføjelser, som i det øvrige land er henlagt til amtsrådene.
Hovedstadsrådets hidtidige funktion har været at samordne  

 hovedstadsområdets overordnede planlægning i een regionplan.
Hovedstrukturen  

 i den eksisterende regionplan for hovedstadsområdet forudsættes fastholdt som  

 en ramme for udviklingen.
 De fremtidige regionplaner og regionplantillæg for hver af de 5  

 sekundærkommuner forudsættes tilvejebragt ved koordination myndighederne  

 imellem.
 Nedlæggelse af Hovedstadsrådet vil på Miljøministeriets område medføre  

 ændringer i miljølovgivningen, planlægningslovgivningen,  

 naturfredningslovgivningen og råstoflovgivningen.
Efter den gældende trafikordning har Hovedstadsrådet ansvaret for den  

 lokale og regionale kollektive persontrafik i hovedstadsområdet med både tog  

 og bus.
Nedlæggelsen af Hovedstadsrådet gør det derfor nødvendigt at finde  

 frem til en ny ordning for denne trafik.
Regeringen vil benytte lejligheden til samtidig at foretage en  

 administrativ forenkling og økonomisk effektivisering af tilrettelæggelsen af  

 den kollektive trafik i området.
Dette skal ske gennem en klarere  

 opgavefordeling, hvor beslutningskompetencen følger det økonomiske ansvar,  

 indførelse af virksomhedsøkonomiske ledelsesformer og en større grad af  

 konkurrence med øget privat buskørsel.
 Trafikalt set er hovedstadsområdet et sammenhængende bysamfund, især når  

 det gælder den daglige transport mellem boliger og arbejdspladser, og den  

 kollektive trafik har på grund af byområdets størrelse, omfattende 1/3 af  

 landets befolkning, og dets tæthed, en større betydning end i det øvrige  

 land.
 Når Hovedstadsrådet nedlægges, er det derfor både nødvendigt og ønskeligt  

 at opretholde et sammenhængende kollektivt trafiksystem og at fastholde de  

 særlige kvaliteter, som er opnået i hovedstadsområdet, især passagerernes  

 frie omstigningsret mellem tog og bus, som beror på det fælles takstsystem og  

 den koordinerede planlægning.
 Samtidig lægger regeringen vægt på, at der sker en administrativ  

 forenkling og en økonomisk mere effektiv løsning af de nødvendige opgaver.
 Et udvalg under trafik- og kommunikationsministeren om hovedstadsområdets  

 trafik pegede i sin redegørelse fra juni 1988 på, at den gældende  

 trafikordning er administrativt tung og ikke giver en klar opgavefordeling og  

 placering af det økonomiske ansvar.
 Regeringens forslag til en ny trafikordning vil derfor indebære en klarere  

 opgavefordeling, idet S-togene føres tilbage til staten, som herved får  

 ansvaret for en styrkelse af den investeringstunge grundstamme i den  

 kollektive trafik, mens bustrafikken fortsat skal drives af  

 Hovedstadsområdets Trafikselskab (HT) og finansieres af Københavns og  

 Frederiksberg Kommuner og Københavns, Frederiksborg og Roskilde Amtskommuner  

 i fællesskab.
For at sikre, at bustrafikken drives så økonomisk effektivt som muligt,  

 gives HT en ny ledelsesform, idet de fem (amts)kommuner udpeger en  

 bestyrelse, som skal fastlægge de overordnede mål og budgetter, men overlade  

 den daglige ledelse til en direktion efter samme principper, som gælder for  

 private selskaber.
Det betyder, at den tunge politiske detailstyring fjernes,  

 og at der gives større frihed til en rationel virksomhedsledelse også i  

 personalemæssig henseende.
Som incitament til større produktivitet og øget omkostningsbevidsthed vil  

 der desuden blive indført en licitationsordning, således at en vis andel af  

 buskørslen skal udbydes i offentlig licitation.
Dette vil give mulighed for,  

 at en større andel af bustrafikken køres af private busvirksomheder.
Samtidig  

 vil den øgede konkurrence kunne påvirke produktiviteten og  

 omkostningsniveauet også for den del af buskørslen, der fortsat drives af  

 selskabet med egne busser.
6. Lovforslagets økonomiske konsekvenser Det er vanskeligt at skønne over, hvilke besparelser der opnås ved en  

 nedlæggelse af Hovedstadsrådet.
Omfanget heraf beror dels på, hvordan rådets  

 hidtidige opgaver inden for miljøområdet, planlægning mm. indpasses i  

 sekundærkommunernes forvaltning, dels på resultaterne af et mindre  

 bureaukratisk ledet trafikselskab.
Selve nedlæggelsen af Hovedstadsrådet og  

 dets sekretariat må forventes at medføre besparelser på ca. 15-20 mill. kr.
Bemærkninger til lovforslagets enkelte bestemmelser Til § 1 Loven om et hovedstadsråd indeholder i det væsentligste regler om  

 styrelsen af rådet.
I lovens § 14 er alene angivet rammerne for rådets  

 virksomhed, og disse rammer er udfyldt i speciallovgivningen.
Samtidig med,  

 at hovedstadsrådsloven ophæves, må der derfor gennemføres konsekvensændringer  

 i en lang række love, hvor Hovedstadsrådet er blevet tillagt beføjelser, som  

 i det øvrige land er tillagt amtsrådene.
Der henvises til afsnit 5 i de  

 almindelige bemærkninger.
Til § 2 Hovedstadsrådets formuemasse pr. 31. december 1989 overtages af  

 Københavns, Frederiksborg og Roskilde Amtskommuner samt Københavns og  

 Frederiksberg Kommuner, der hidtil har valgt medlemmer til rådet og  

 finansieret dets virksomhed.
 Der sker en overtagelse af samtlige aktiver og passiver mv., bortset fra  

 sådanne, der vedrører Hovedstadsområdets Trafikselskab (HT). I et særskilt  

 lovforslag om hovedstadsområdets kollektive persontrafik vil det blive  

 foreslået, at dette selskab videreføres af de nævnte amtskommuner og  

 kommuner, med henblik på varetagelsen af busdriften.
Som fordelingsnøgle er foreslået samme fordelingsnøgle, som efter  

 hovedstadsrådslovens § 16 gælder med hensyn til bidragsbetaling til rådet og  

 dets virksomhed.
Dog kan denne fordelingsnøgle fraviges, hvis de berørte 3  

 amtskommuner og 2 kommuner er enige om en anden fordeling, fx som følge af  

 overtagelse af forpligtelser over for tjenestemænd, tilskudsforpligtelser  

 eller garantiforpligtelser.
Det bemærkes herved, at Hovedstadsrådet ved sin oprettelse besluttede at  

 fortsætte den frivillige udbetaling af tilskud til forskellige institutioner,  

 som de 3 amtskommuner og 2 kommuner i fællesskab havde ydet tilskud til.
I  

 dag yder Hovedstadsrådet tilskud til følgende institutioner: Zoologisk Have,  

 Ny Carlsberg Glyptotek, Louisiana Museet i Humlebæk, Danmarks Tekniske Museum  

 i Helsingør, Arkæologisk Forsøgscenter i Lejre og Vikingeskibshallen i  

 Roskilde.
Det er i stk. 2 foreslået, at indenrigsministeren skal godkende  

 fordelingen og træffe afgørelse herom i tilfælde af uenighed.
Dette svarer  

 til, hvad der gælder ved ophævelse af kommunale fællesskaber, jf. § 60 i den  

 kommunale styrelseslov.
Til § 3 Hovedstadsrådets første formand, der fungerede fra 1974 til 1986, er  

 pensionsberettiget.
Den nuværende formand har ikke haft en funktionstid på  

 mindst 8 år, som er betingelsen for at opnå pension.
Derimod er den  

 pågældende berettiget til efterløn, når hvervet ophører med udgangen af 1989.
Til § 4 Hovedstadsrådets virksomhed fortsætter stort set uændret i hele 1989. Dog  

 skal Hovedstadsrådet ikke udarbejde budget for 1990. Endvidere forudsættes  

 det, at det personale i centralforvaltningen, der ikke er nødvendigt for  

 afviklingen af Hovedstadsrådet, afskediges med virkning senest fra den 31.  

 december 1989. Når rådets virksomhed er ophørt med udgangen af 1989,  

 udarbejdes regnskab for 1989.
Afviklingen af Hovedstadsrådets virksomhed og udskillelsen af HT må  

 nødvendigvis strække sig over nogle måneder.
Amtskommunerne og kommunerne,  

 der overtager rådets rettigheder og forpligtelser, er tillige ansvarlige for  

 afviklingen, herunder for udarbejdelsen af årsregnskabet for 1989, der skal  

 danne grundlag for fordelingen af formuemassen.
Regnskabet forventes  

 udarbejdet i Hovedstadsrådets hidtidige centralforvaltning, i  

 HT-forvaltningen eller i en af de 5 amtskommuner og kommuner.
Når regnskabet  

 er udarbejdet, undergives det på sædvanlig måde revision, og det reviderede  

 regnskab godkendes derefter af hvert af de kommunale råd i de 5 amtskommuner  

 og kommuner.
Til § 5 Efter denne bestemmelse bemyndiges indenrigsministeren til at træffe  

 afgørelse om konkrete tvivlsspørgsmål og til at fastsætte nærmere regler om  

 afviklingen af Hovedstadsrådet og udskillelsen af HT, fx om  

 regnskabsaflæggelsen, tidsfrister for afviklingen, opbevaringen af rådets  

 arkivalier mv.
Til § 6 Efter § 8 i hovedstadsrådsloven er Hovedstadsrådets medlemmer valgt for  

 den kommunale valgperiode, og Hovedstadsrådet nedlægges således med udløbet  

 af valgperioden 1. januar 1986 - 31. december 1989.
