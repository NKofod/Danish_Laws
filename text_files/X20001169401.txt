Voldgiftsretten udtaler, at eftersom klager alene har lavet en indirekte  

 henvisning til AB 92, findes det betænkeligt at fastslå at der er  

 aftalt voldgiftsbehandling.
Den omstændighed at indklagede har haft  

 sagkyndig bistand, fører ikke til andet resultat.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører voldgiftsaftale.
 Ved klageskrift modtaget af Voldgiftsnævnet den 7.  

 september 2000 har klagers advokat på vegne af klager, indklaget  

 indklagede, der under sagen er repræsenteret af sin advokat, for en  

 voldgiftsret, der er nedsat i henhold til "Regler for behandling af sager ved  

 de af Voldgiftsnævnet for bygge- og anlægsvirksomhed nedsatte  

 voldgiftsretter".
 Voldgiftsretten består af landsdommer Poul  

 Lodberg.
 Klageren har nedlagt påstand om, at indklagede  

 tilpligtes at betale 63.250 kr., subsidiært 58.250 kr. med tillæg  

 af nærmere angivne renter.
Indklagede har i første række  

 påstået afvisning af sagen under angivelse af, at der ikke mellem  

 parterne er aftalt voldgiftsbehandling.
Vedrørende sagens realitet har  

 indklagede påstået frifindelse.
 Parterne har aftalt, at afvisningspåstanden  

 behandles særskilt.
 Mundtlig forhandling fandt sted den 1. marts 2001.
 Af sagen fremgår, at klageren i skrivelse af 11.  

 april 2000 til indklagedes rådgiver afgav tilbud om modernisering af  

 badeværelse for et beløb på 85.625 inkl. moms.
 I ordrebekræftelse af 11. april 2000, stilet til  

 indklagedes rådgiver er bl.a. anført:
 "Det bekræftes herved, at der mellem Dem og vort  

 firma er indgået aftale om udførelse af modernisering af  

 badeværelse i henhold til vort tilbud af 11.04.2000.
 ..
 Standardforbehold af november 1995, Faglige forbehold  

 VVS-arbejde, er gældende for denne aftale.
.." Ordrebekræftelsen er underskrevet af indklagede den  

 13. april 2000.
Det af Bygge- og Boligstyrelsen godkendte  

 "Standardforbehold af november 1995" indeholder i pkt. 1 en bestemmelse om  

 "For tilbudet gælder "Almindelige betingelser for arbejder og  

 leverancer i bygge- og anlægsvirksomhed" af 10. december 1992 (AB  

 92)." Ved skrivelse af 18. april 2000 fra klageren til  

 indklagedes rådgiver fremsatte klageren tilbud om ekstraarbejder  

 (gipsloft) for 6.100 kr. inkl. moms.
Tilbudet blev underskrevet af indklagede  

 den 19. april 2000. Dette bekræftede tilbud indeholdt ikke henvisning  

 til Standardforbehold af november 1995.
 Moderniseringsarbejdet blev gennemgået ved en  

 afleveringsforretning den 30. maj 2000. Under mødet deltog indklagede,  

 dennes datter og søn, indklagedes rådgiver og klageren.
I skrivelse af 31. maj 2001 fra klageren til indklagede  

 refererede klageren det på mødet skete, herunder enighed om  

 konstaterede mangler til en opgjort værdi på 5.000 kr.
Klageren  

 gjorde i skrivelsen indsigelse mod, at indklagede ikke ville underskrive "en  

 almindelig standardafleveringsprotokol", og at indklagede ikke havde betalt  

 2. rate på 45.000 kr., der forfaldt 10. maj 2000. Klageren meddelte, at  

 "arbejdet på nuværende tidspunkt er indstillet".
 Da beløbet fortsat ikke blev betalt, tog klagerens  

 advokat kravet til inkasso, og klageren har ved klageskrift af 6. september  

 2000 indbragt sagen for Voldgiftsnævnet.
Klager har forklaret, at han telefonisk var blevet  

 kontaktet af indklagedes rådgiver, der havde udarbejdet et projekt til  

 renovering af et badeværelse.
Indklagedes rådgiver sendte ham  

 nogle tegninger og på baggrund heraf afgav han tilbud.
Det var på  

 grund af tidligere dårlige erfaringer ham magtpåliggende at sikre  

 sig, at AB 92 var gældende for entreprisen.
Han vedlagde derfor med  

 ordrebekræftelsen en udskrift af Standardforbehold af november 1995,  

 som han samtidig henviste til.
Han har ikke med indklagede drøftet  

 indholdet af standardforbeholdet eller over for ham udtalt, at AB 92 var  

 gældende.
Det fandt han ikke nødvendigt, når indklagede  

 havde en rådgiver.
Indklagede har forklaret, at han havde købt  

 ejerlejligheden med henblik på, at den kunne tjene som bolig for hans  

 børn.
I forbindelse med købet havde han benyttet sin  

 rådgiver som bygningssagkyndig.
De var blevet enige om, at  

 badeværelset skulle renoveres, og rådgiveren påtog sig at  

 indhente tilbud.
Indklagede, der er læge og uden kendskab til byggeri  

 m.v., underskrev ordrebekræftelsen uden at gøre sig  

 nærmere tanker om henvisningen til "Standardforbehold af november  

 1995". Han har ikke modtaget teksten hertil, og han har ikke drøftet  

 standardforbeholdet med nogen.
Han forestillede sig slet ikke, at det kunne  

 have betydning ved behandling af en tvist.
Han er generelt utryg ved, at  

 sager behandles andre steder end domstolene.
Indklagede har gjort gældende, at der ikke mellem  

 klager som professionel entreprenør og indklagede som forbruger var  

 aftalt voldgiftsbehandling, idet det må forudsætte en klar  

 aftale.
En skjult henvisning til voldgiftsbehandling via "Standardforbehold  

 af november 1995" er ikke tilstrækkelig til at binde indklagede til at  

 underkaste sig voldgiftsbehandling.
Hvis indklagede var blevet gjort  

 opmærksom på, at han skulle undergive sig voldgift, ville han  

 ikke have underskrevet ordrebekræftelsen med det af klageren ensidigt  

 indføjede standardforbehold.
Indklagede er ikke i forhold til  

 almindelig domstolsbehandling tryg ved andre tvistighedsorganer.
Det kan ikke  

 tillægges betydning, at indklagede i forbindelse med sin renovering af  

 badeværelset har benyttet en teknisk rådgiver.
Klageren har gjort gældende, at AB 92 efter  

 ordrebekræftelsen gælder for entreprisen.
Han henviser til, at  

 indklagede under byggesagen har været repræsenteret af en  

 rådgiver, der må formodes at være bekendt med reglerne i AB  

 92. Det kan ikke komme klageren til skade, at indklagede ikke gør sig  

 bekendt med "Standardforbehold af november 1995", eller at rådgiveren  

 ikke rådgiver indklagede ordentligt.
 Voldgiftsretten skal udtale:
Aftalen mellem indklagede og klageren angik en relativt  

 begrænset arbejdsopgave, renovering af et badeværelse i en  

 ejerlejlighed til en pris på ca. 85.000 kr.
Det findes  

 betænkeligt at fastslå, at indklagede i et tilfælde som det  

 foreliggende ved sin underskrift på en ordrebekræftelse, der  

 indeholder en indirekte henvisning til AB 92, har påtaget sig  

 voldgiftsbehandling af en eventuel tvist.
Den omstændighed at  

 indklagede har haft sagkyndig bistand ved projektets udformning og  

 iværksættelse kan ikke føre til andet resultat.
 Med sagens omkostninger forholdes som nedenfor  

 anført.
 Thi bestemmes:
 Sagen afvises fra voldgiftsnævnet for bygge- og  

 anlægsvirksomhed.
 I sagsomkostninger skal klageren til indklagede betale  

 5.000 kr.
 De omkostninger, der har været forbundet med  

 Voldgiftsnævnets behandling af sagen, skal efter opgørelse og  

 påkrav fra nævnet betales af klageren.
 Kendelsen opfyldes inden 14 dage fra dens afsigelse.
