Fremsat den 24. marts 2010 af socialministeren (Benedikte Kiær) Forslag til Lov om ændring af lov om dag-, fritids- og klubtilbud m.v. til børn og unge (dagtilbudsloven) og lov om ændring af lov om folkeskolen (Afbureaukratisering af reglerne om pædagogiske læreplaner, sprogvurderinger og børnemiljøvurderinger m.v.) § 1 I lov nr. 501 af 6. juni 2007 om dag-, fritids- og klubtilbud m.v. til børn og unge (dagtilbudsloven), som ændret ved lov nr. 1148 af 3. december 2008, § 142 i lov nr. 1336 af 19. december 2008 og lov nr. 1098 af 30. november 2009, foretages følgende ændringer:
 1. I § 8 indsættes efter stk. 4 som nyt stykke:
»Stk. 5. Det skal endvidere fremgå af den pædagogiske læreplan, hvordan arbejdet med et godt børnemiljø, jf. § 7, stk. 1, bliver en integreret del af det pædagogiske arbejde.
Børnemiljøet skal vurderes i et børneperspektiv, og børns oplevelser af børnemiljøet skal inddrages under hensyntagen til børnenes alder og modenhed.« 2. § 9, stk. 1 og 2, affattes således:
»Lederen af dagtilbuddet er ansvarlig for at udarbejde og offentliggøre den pædagogiske læreplan, herunder at revidere læreplanen, hvis væsentlige ændringer i dagtilbuddet eller evalueringen efter stk. 2 tilsiger dette.
Tilsvarende gælder, hvis kommunalbestyrelsens drøftelser efter § 10, stk. 2, tilsiger dette.
Stk. 2. Lederen af dagtilbuddet er ansvarlig for, at den pædagogiske læreplan evalueres mindst hvert andet år.
Lederen er i den forbindelse ansvarlig for at dokumentere, om de valgte pædagogiske metoder og aktiviteter, jf. § 8, stk. 3-4, samt børnemiljøet, jf. § 8, stk. 5, fører til opfyldelse af de opstillede mål inden for de temaer, der er nævnt i § 8, stk. 2. Lederen skal angive, hvordan dagtilbuddet vil følge op på resultaterne.« 3. § 10, stk. 2, affattes således:
»Stk. 2. Kommunalbestyrelsen skal mindst hvert andet år drøfte evalueringerne af de pædagogiske læreplaner, jf. § 9, stk. 2. Kommunalbestyrelsen skal på baggrund af drøftelsen tage stilling til, om evalueringerne giver anledning til yderligere handling fra kommunalbestyrelsens side.« 4. § 11 affattes således:
 »§ 11. Kommunalbestyrelsen har ansvaret for, at der gennemføres en sprogvurdering af børn i alderen omkring 3 år, der er optaget i et dagtilbud, hvis der er sproglige, adfærdsmæssige eller andre forhold, der giver formodning om, at barnet kan have behov for sprogstimulering.
Stk. 2. Kommunalbestyrelsen har ansvaret for, at der gennemføres en sprogvurdering af alle børn i alderen omkring 3 år, der ikke er optaget i et dagtilbud.
Kommunalbestyrelsen har endvidere ansvaret for, at forældre i forbindelse med sprogvurderingen gøres opmærksomme på muligheden for, at deres barn kan blive optaget i et dagtilbud.
Stk. 3. Kommunalbestyrelsen har ansvaret for, at der gives sprogstimulering til børn, som på baggrund af en sprogvurdering efter stk. 1 og 2 vurderes at have behov for sprogunderstøttende aktiviteter.
Tosprogede børn, som på baggrund af en sprogvurdering efter stk. 2 vurderes at have behov for opfølgning, skal modtage sprogstimulering af en varighed på 15 timer ugentligt.
 Stk. 4. Forældre har pligt til at lade deres børn deltage i en sprogvurdering efter stk. 1 og 2 samt sprogstimulering efter stk. 3.
 Stk. 5. Sprogvurdering efter stk. 1 og 2 og sprogstimulering efter stk. 3 varetages af personer, der har særlige kvalifikationer til at varetage opgaven.
 Stk. 6. Kommunalbestyrelsen har ansvaret for at sikre, at barnets forældre inddrages i forbindelse med sprogvurderingen og sprogstimuleringen efter stk. 1-3, samt at forældrene får vejledning i selv at understøtte deres barns sproglige udvikling.
Stk. 7. Kommunalbestyrelsen skal udarbejde og offentliggøre en plan for kommunens mål og rammer for sprogvurdering og sprogstimulering.« 5. § 12 og § 13 ophæves.
 6. I kap. 2 indsættes efter § 18:
»§ 18 a.
Dagtilbud kan søge rådgivning vedrørende børnemiljø hos Dansk Center for Undervisningsmiljø, jf. lov om elevers og studerendes undervisningsmiljø.« 7. § 21 affattes således:
 »§ 21. Dagtilbud kan etableres som dagpleje i dagplejerens eller børnenes private hjem eller i andre lokaler i børnenes hjemlige miljø. Dagpleje, der anvendes til midlertidig pasning af børn, kan dog etableres i andre lokaler end dagplejerens hjem, børnenes hjem eller børnenes hjemlige miljø. I dette tilfælde er det et krav, at pasningen sker som følge af midlertidigt fravær af kortere varighed hos børnenes egen dagplejer.
 Stk. 2. Dagpleje efter stk.1 kan drives af kommunen som kommunal dagpleje.
Stk. 3. Dagpleje efter stk. 1 kan efter aftale med kommunalbestyrelsen drives af en privat leverandør som privat dagpleje.« 8. I § 93 indsættes som stk. 3:
»Stk. 3. Socialministeren fastsætter efter forhandling med skatteministeren nærmere regler om kommunens opkrævning af tilbagebetalingsbeløbet.
Det kan herunder fastsættes, at en betalingsaftale bortfalder, hvis skyldneren trods påkrav udebliver med ydelser.« § 2 I lov om folkeskolen, jf. lovbekendtgørelse nr. 593 af 24. juni 2009, foretages følgende ændringer:
 1. § 4 a ophæves.
 2. § 29 a ophæves.
§ 3 Loven træder i kraft den 1. juli 2010.
Bemærkninger til lovforslaget Almindelige bemærkninger Indholdsfortegnelse 1. Indledning og baggrund Regeringen vil give kommunerne og regionerne, ledere og ansatte, der er tættest på borgerne, større frihed til selv at beslutte, hvordan opgaverne skal løses.
 Regeringen har på den baggrund i Aftale om Finanslov for 2008 (Regeringen, Dansk Folkeparti og Liberal Alliance) og i aftale med kommunerne om økonomien for 2009 iværksat et afbureaukratiseringsprogram, som med konkrete forenklingsinitiativer i forhold til den statslige regulering skal skabe grundlag for afbureaukratisering i den kommunale sektor.
På dagtilbudsområdet ønsker regeringen, at kommuner og dagtilbud skal have større frihed til at tilrettelægge det pædagogiske arbejde i dagtilbuddene.
Der skal være færre krav til måden, man lokalt vælger at dokumentere på, og kommunerne skal have bedre muligheder for at prioritere ressourcerne  til gavn for både børn og medarbejdere.
Målet er, at det pædagogiske personale skal have mere tid til at være sammen med børnene.
For at finde frem til, hvor reglerne på dagtilbudsområdet kan forenkles, har regeringen gennemført en udførlig proces, hvor ledere og medarbejdere i dagtilbud og kommuner er kommet med forslag til, hvordan reglerne kan forenkles.
De har samtidig medvirket i en omfattende kortlægning af, hvordan de bruger deres arbejdstid.
Med afsæt i de indkomne forslag og kortlægningen, har regeringen fremlagt en plan for forenkling med i alt seks initiativer på dagtilbudsområdet.
Forslagene indgår i Mere tid til velfærd.
Regeringens plan for mindre bureaukrati på det kommunale og regionale område og udmønter aftale om Finansloven for 2010 af november 2009 mellem regeringen, Dansk Folkeparti og Liberal Alliance.
Forslagene indgår samtidig som et element i regeringens opfyldelse af flerårsaftalen fra 2008 med KL om frigørelse af ressourcer til borgernær service i kommunerne i 2009-2013.
 Fire af de i alt seks initiativer skal gennemføres ved en ændring af lov om dag- fritids- og klubtilbud m.v. og fremlægges med dette lovforslag.
 Lovforslaget indeholder følgende ændringer, der skal bidrage til at forenkle reglerne på dagtilbudsområdet:
 1) Enklere krav til pædagogiske læreplaner.
 2) Enklere regler for børnemiljøvurderinger.
 3) Målrettede sprogvurderinger.
 4) Mere fleksible regler for gæstedagpleje.
 Samtidig foreslås det, i § 93 stk. 3, at indføre en hjemmel til, at socialministeren i samråd med skatteministeren kan fastsætte nærmere regler for kommunernes opkrævning af tilbagebetalingsbeløb efter dagtilbudslovens § 93, stk. 1. Bestemmelsen er identisk med den tilsvarende bemyndigelsesbestemmelse i § 165, stk. 1, i lov om social service, som utilsigtet ikke blev videreført til dagtilbudsloven i forbindelse med dagtilbudsområdets overgang fra serviceloven til regulering i dagtilbudsloven.
Indholdet i dagtilbud og kvaliteten heraf er i stigende grad i fokus.
Ca. 97 pct. af alle børn mellem 3-5 år går i et dagtilbud, og forskning viser, at gode dagtilbud betyder meget i forhold til at give socialt udsatte børn en bedre livsbane, og alle børn en god overgang til skolen.
Dagtilbuddene er således ikke blot en pasningsmæssig foranstaltning, der giver forældrene mulighed for at indgå i arbejdsmarkedet.
Det er samtidig stedet, hvor langt hovedparten af børn mellem 0-5 år gennem leg og læring udvikler sig i dagtimerne.
Det er i dagtilbuddene, at der opleves forpligtende fællesskaber, at der leges med tal, ord og bogstaver, og det er her, børnene udfordres fysisk og mentalt.
Regeringen har derfor også stort fokus på at understøtte kvalitetsudviklingen i dagtilbud og har bl.a. indført tre større kvalitetsunderstøttende tiltag.
For det første de pædagogiske læreplaner, der bidrager til, at mål, metoder og aktiviteter i forhold til børns læring er i centrum i dagtilbuddet, for det andet børnemiljøvurderingen, der forpligter ledere og medarbejdere til at inddrage børnemiljøet i de pædagogiske overvejelser, og for det tredje sprogvurderinger, der giver viden om børnenes sproglige udvikling.
Regeringen er fortsat meget optaget af at sikre et højt fagligt niveau i dagtilbuddene til gavn for børnene, og i den forbindelse er arbejdet med læring, sprog og børnemiljø centralt.
Afbureaukratiseringsprogrammet har vist, at der er behov for at justere rammerne for disse vigtige elementer i den pædagogiske hverdag.
Kvalitetssikringen og -udviklingen af indholdet i dagtilbud skal fremover i højere grad afspejle den lokale organisering og prioritering.
Derfor fjernes en del af kravene til formen, mens ambitionen om et højt niveau i forhold til bl.a. læring, sprog og børnemiljø fastholdes.
 Den foreslåede forenkling af reglerne på dagtilbudsområdet skal ses i dette lys og afspejler vigtigheden af, at forenkling går hånd i hånd med et fortsat højt fokus på kvalitetssikring og kvalitetsudvikling af indholdet i dagtilbuddene.
2. Gældende ret 2.1 Pædagogiske læreplaner Dagtilbudslovens § 8, stk. 1, stiller krav om, at alle dagtilbud skal udarbejde en skriftlig pædagogisk læreplan.
Formålet med den pædagogiske læreplan er bl.a. at understøtte alle børns læring, herunder børn med særlige behov.
Målrettet arbejde med at understøtte børns kompetencer i dagtilbud bidrager samtidig til at lette overgangen til skolen.
Lederen er ansvarlig for, at den pædagogiske læreplan indeholder dagtilbuddets mål, metoder og eksempler på aktiviteter i forhold til børnenes læring inden for de seks temaer: Alsidig personlig udvikling, sociale kompetencer, sproglig udvikling, krop og bevægelse, naturen og naturfænomener samt kulturelle udtryksformer og værdier.
Lederen af dagtilbuddet er ansvarlig for årligt at evaluere, om de valgte metoder og aktiviteter opfylder de opstillede mål i læreplanen.
Kommunalbestyrelsen skal godkende den pædagogiske læreplan og årligt drøfte evalueringerne.
På baggrund af denne drøftelse skal kommunalbestyrelsen tage stilling til, om evalueringerne giver anledning til yderligere handling fra kommunalbestyrelsens side.
2.2 Børnemiljøvurderinger Efter § 12, stk. 1, i dagtilbudsloven skal alle dagtilbud udarbejde en skriftlig børnemiljøvurdering, som skal kortlægge dagtilbuddets fysiske, psykiske og æstetiske børnemiljø. Børnemiljøvurderingen skal endvidere beskrive evt. børnemiljøproblemer samt indeholde en handlingsplan.
Børnemiljøvurderingen skal som minimum revideres hvert tredje år.
2.3 Sprogvurderinger Reglerne om vurdering og stimulering af 3-årige børns sprog er i dag reguleret i to love, henholdsvis lov nr. 501 af 6. juni 2007 om dag-, fritids- og klubtilbud m.v. til børn og unge (dagtilbudsloven) og lovbekendtgørelse nr. 593 af 24. juni 2009 om folkeskolen (folkeskoleloven). Reglerne om sprogvurdering blev indført i dagtilbudsloven og folkeskoleloven med det formål at sætte yderligere fokus på behovet for at understøtte børns dansksproglige udvikling allerede fra en tidlig alder.
2.3.1 Dagtilbudsloven Siden 1. august 2007 har kommunalbestyrelsen således, som følge af reglerne om sprogvurdering i dagtilbudslovens § 11, været forpligtet til at tilbyde 3-årige børn en sprogvurdering, dog ikke tosprogede børn, der efter folkeskolelovens § 4 a, skal tilbydes en sagkyndig vurdering, jf. afsnit 2.3.2. Det er de enkelte forældre, der beslutter, om deres barn skal have foretaget en sprogvurdering.
I tilfælde, hvor sprogvurderingen viser, at der er behov for opfølgning, har kommunalbestyrelsen ansvaret for, at der tilbydes sprogunderstøttende aktiviteter eller anden bistand (sprogstimulering). Sprogstimuleringen skal gives ud fra det enkelte barns behov i forhold til både omfang og varighed af indsatsen.
Det er kommunalbestyrelsen, der beslutter, hvordan sprogvurderingen samt den opfølgende sprogstimuleringsindsats skal organiseres og udføres i kommunen.
Der er ikke fastsat krav til, hvordan sprogvurderingen skal foretages.
Socialministeriet stiller et sprogvurderingsmateriale til rådighed, som kommunerne kan anvende som støtte til at opfylde deres forpligtelse til at tilbyde 3-årige børn en sprogvurdering.
Som følge af dagtilbudslovens § 98, om finansiering af dagtilbud m.v. afholdes udgiften til sprogvurdering af kommunen.
Sprogstimulering for børn, der er optaget i et dagtilbud, kan indgå i grundlaget for den bruttodriftsudgift, der lægges til grund for fastsættelse af forældrenes egenbetaling for en plads i dagtilbud, såfremt sprogstimuleringen indgår som en integreret del af dagtilbuddets almindelige drift.
I tilfælde hvor sprogstimuleringen har karakter af individuel behandling, afholdes den fulde udgift af kommunen.
2.3.2 Folkeskoleloven Siden 1. august 1999 har kommunalbestyrelsen efter reglerne i folkeskolelovens § 4 a, været forpligtet til at tilbyde alle tosprogede småbørn støtte til fremme af den sproglige udvikling med henblik på tilegnelsen af dansk, hvis børnene efter en sagkyndig vurdering har behov for sprogstimulering.
Fra 1. januar 2003 har kommunerne haft pligt til at give sprogstimuleringen senest, når barnet er 3 år.
Sprogstimuleringen af tosprogede småbørn skal varetages af pædagoger, der har uddannelse vedrørende tosprogede børn, eller som på anden måde har kvalificeret sig til opgaven.
Tosprogede børn, der er optaget i en daginstitution, skal tilbydes sprogstimulering, hvis børnenes sproglige udvikling ikke i tilstrækkelig grad kan fremmes indenfor institutionens egne pædagogiske muligheder.
Et tosproget barn, der ikke er optaget i et dagtilbud, skal modtage 15 timers sprogstimulering ugentligt, hvis der efter en sagkyndig vurdering er behov herfor.
De 15 timer er en nedre såvel som en øvre grænse for omfanget af den sprogstimuleringsindsats, der skal tilbydes børnene.
Støtteindsatsen kan tildeles barnet indtil skolestart.
 Forældre til tosprogede børn har siden 2004 haft pligt til at lade deres børn deltage i den sagkyndige vurdering og den efterfølgende sprogstimulering.
Det er kommunalbestyrelsen, der efter folkeskolelovens regler beslutter, hvordan den sagkyndige vurdering samt den opfølgende indsats skal organiseres og udføres i kommunen.
Der er ikke fastsat krav til, hvordan sprogvurderingen skal foretages.
Undervisningsministeriet stiller et sprogvurderingsmateriale til rådighed, som kommunerne kan anvende som støtte til at opfylde deres forpligtelse til at give tosprogede børn en sagkyndig vurdering.
 Det er de kommunale skolemyndigheder, der skal afholde alle udgifter til den sagkyndige vurdering og den opfølgende sprogstimuleringsindsats til alle børn.
2.4 Dagpleje Efter dagtilbudslovens § 21, stk. 1, etableres dagpleje i dagplejerens private hjem eller i andre velegnede lokaler i børnenes hjemlige miljø. Efter gældende ret omfatter sidstnævnte eksempelvis et af børnenes hjem, boligbebyggelse eller bofællesskaber.
Samtidig forudsættes det, at dagplejeren eller børnene har tilknytning til de lokaler, der benyttes til dagplejen.
2.5 Tilbagebetaling Efter dagtilbudslovens § 93, stk. 1, kan kommunalbestyrelsen i to situationer kræve tilbagebetaling af tilskud ydet efter dagtilbudsloven.
Tilskud ydet efter dagtilbudsloven kan eksempelvis være et søskendetilskud eller et økonomisk fripladstilskud efter hhv. dagtilbudslovens § 43, stk. 1, nr. 1 og 2. Den ene situation, hvor tilskud kan kræves tilbagebetalt, er tilfælde, hvor modtageren af tilskuddet mod bedre vidende har undladt at give oplysninger som krævet i lov om retssikkerhed og administration på det sociale område.
Den anden situation er tilfælde, hvor en person mod bedre vidende har modtaget tilskud efter dagtilbudsloven uden at være berettiget til det.
I begge tilfælde kræves det således, at modtageren af tilskuddet var i ond tro.
Kravet på tilbagebetaling bortfalder, når der er gået fem år efter tilskuddets ophør, uden at der har været økonomisk mulighed for at gennemføre kravet.
3. Den foreslåede ordning 3.1 Pædagogiske læreplaner I forbindelse med afbureaukratiseringsprogrammet har ledere, medarbejdere og kommunale repræsentanter peget på, at de pædagogiske læreplaner forbedrer det pædagogiske arbejde.
En landsdækkende evaluering af arbejdet med de pædagogiske læreplaner (NIRAS Konsulenterne, 2008) viser også, at læreplanerne er en succes.
Ifølge ledere og medarbejderne har arbejdet med læreplanerne kvalificeret det pædagogiske arbejde i dagtilbuddene, hævet den pædagogiske faglighed og understøttet arbejdet med børns udvikling.
 Der er således generelt tilfredshed med de pædagogiske læreplaner, dog har kommunerne i afbureaukratiseringsprojekterne efterspurgt større fleksibilitet i forbindelse med tilrettelæggelsen af arbejdet med bl.a. evalueringen af læreplanerne.
Det foreslås, jf. forslagets § 1, nr. 2 og 3, at forpligtelsen i forhold til den årlige evaluering af den pædagogiske læreplan i dagtilbuddene og den årlige drøftelse af evalueringerne i kommunalbestyrelsen for begges vedkommende ændres til mindst hvert andet år.
Det vil fortsat være kommunalbestyrelsen, der tilrettelægger grundlaget og rammerne for drøftelsen af evalueringerne.
Kommunalbestyrelsen kan for at kvalificere og målrette kommunalbestyrelsens drøftelse inddrage dagtilbuddene og forældre i forhold til at fastlægge de nærmere rammer for f.eks. dagtilbuddenes evaluering af læreplanerne samt form og indhold for kommunalbestyrelsens orientering om evalueringerne, herunder f.eks. rammer for tilbagemeldinger fra dagtilbuddene.
Hermed tydeliggøres, at kommunalbestyrelsen kan tage højde for, hvilken viden og dokumentation, der vurderes at være tilstrækkelig målrettet og relevant, og hvordan denne viden og dokumentation meningsfuldt kan udveksles mellem dagtilbud og kommunal myndighed. .
Med de foreslåede forenklinger bevares formålet med de pædagogiske læreplaner.
I forhold til de indholdsmæssige krav til de pædagogiske læreplaner vil børnemiljøet blive integreret, derudover ændres de indholdsmæssige krav ikke.
Læreplanerne vil således fortsat understøtte et højt fagligt niveau i alle dagtilbud, samtidig med at ændringerne vil frigøre ressourcer i dagtilbuddene og give både medarbejdere i dagtilbud og i kommunerne mere frihed i tilrettelæggelsen af arbejdet med de pædagogiske læreplaner.
3.2 Børnemiljøvurderinger Regeringens afbureaukratiseringsprogram har vist, at det pædagogiske personale i dagtilbuddene vurderer, at arbejdet med børnemiljøet kan sættes i fokus på andre måder end via en selvstændig skriftlig børnemiljøvurdering.
Samtidig har det pædagogiske personale og kommuner efterspurgt bedre muligheder for at tilrettelægge arbejdet med dokumentation på området, ligesom de har efterlyst bedre sammenhæng mellem de forskellige krav til dokumentation.
De har peget på, at en bedre sammenhæng mellem krav og tilrettelæggelsesmuligheder vil bidrage til, at der opnås mere direkte tid til at arbejde med børnene.
For at give kommuner og dagtilbud bedre muligheder for at tilrettelægge arbejdet med dokumentation, skabe sammenhæng mellem de forskellige kvalitetsudviklingsredskaber og frigive tid til at arbejde med børnene foreslås det, jf. forslagets § 1, nr. 6, at ophæve lovkravet om, at dagtilbuddene skal udarbejde en selvstændig børnemiljøvurdering, som skal indeholde en kortlægning af det fysiske, psykiske og æstetiske børnemiljø, en beskrivelse af evt. børnemiljøproblemer samt en handlingsplan.
Børnemiljøet foreslås, jf. forslagets § 1, nr. 1, i stedet integreret i bestemmelsen om pædagogiske læreplaner, så arbejdet med børnemiljøet bliver en del af det pædagogiske arbejde, hvor det er relevant.
Det sker ved, at den pædagogiske læreplan fremover skal beskrive, hvordan børnemiljøet, hvor det er relevant, aktivt indtænkes i relation til de pædagogiske mål, metoder og aktiviteter, som dagtilbuddet opstiller i forhold til børnene læring  herunder de udfordringer og muligheder, dette giver.
Det videreføres, at børnemiljøet omfatter det fysiske, psykiske og æstetiske børnemiljø, at det skal vurderes i et børneperspektiv, og at børnenes oplevelser af børnemiljøet inddrages i den samlede vurdering af børnemiljøet afhængigt af børnenes alder og modenhed.
I dag har dagtilbud, jf. dagtilbudslovens § 13, stk. 3, mulighed for at søge inspiration og vejledning hos Dansk Center for Undervisningsmiljø (DCUM), som er et uafhængigt, statsligt videnscenter, der bl.a. arbejder for at sikre et godt børnemiljø i alle dagtilbud og fritidshjem.
Denne mulighed bibeholdes ved at videreføre den eksisterende § 13, stk. 3, i en ny § 18 a i dagtilbudsloven, jf. forslagets § 1, nr. 6. Ophævelsen af dagtilbudslovens §§ 12 og 13, om udarbejdelse af en selvstændig børnemiljøvurdering ændrer således ikke på Dansk Center for Undervisningsmiljøs opgaver med at vejlede i forhold til børnemiljø på dagtilbuds- og fritidshjemsområdet.
DCUM skal dog i deres arbejde tage højde for den foreslåede lovændring om en tættere sammenhæng mellem dagtilbuddenes og kommunernes arbejde med børnemiljø og læring i de pædagogiske læreplaner.
 Kravet i dagtilbudslovens § 46, om udarbejdelse af en børnemiljøvurdering i fritidshjem fastholdes, idet dette krav er sammenfaldende med kravet om, at der i SkoleFritidsOrdninger (SFO) - som en del af skolen - er krav om, at der udarbejdes en undervisningsmiljøvurdering, som kortlægger det fysiske, psykiske og æstetiske undervisningsmiljø. Ved at fastholde kravet om en børnemiljøvurdering i fritidshjem opnås således, at der er sammenfaldende lovkrav til de to forskellige tilbud til aldersgruppen.  Samtidig gælder der ikke krav om pædagogiske læreplaner i fritidshjemmene, hvorfor der ikke her er samme behov og mulighed for at forenkle arbejdsprocesserne ved at samle og integrere kravene til dokumentation og skiftlighed.
3.3 Sprogvurderinger Indførelsen af sprogvurdering og sprogstimulering af såvel et- som tosprogede børn har sat fokus på betydningen af, at alle børn udvikler de nødvendige sproglige kompetencer.
I afbureaukratiseringsprogrammet har kommuner og dagtilbud dog peget på, at det opleves som tidskrævende og unødvendigt, at der skal foretages vurderinger af sprogligt velfungerende børn, samt at det er uhensigtsmæssigt, at reglerne om sprogvurdering og sprogstimulering er delt op i to love.
På den baggrund ønsker regeringen at skabe større fleksibilitet for kommunerne i forhold til hvilke børn, der skal modtage sprogvurdering.
Konkret foreslår regeringen, jf. forslagets § 1, nr. 4, at give dagtilbud og kommuner mulighed for at målrette deres ressourcer og indsatser mod de børn, hvor der er en formodning om, at de har behov for hjælp i deres sproglige udvikling samt de børn, der ikke dagligt oplever kontakt til pædagogisk personale i et dagtilbud.
Med forslaget har kommunalbestyrelsen fremover således alene pligt til at gennemføre en sprogvurdering af børn omkring 3 år, der går i dagtilbud, hvis der på baggrund af sproglige, adfærdsmæssige eller andre forhold hos børnene, er en formodning om, at børnene kan have behov for støtte i deres sproglige udvikling.
Med børn omkring 3 år menes børn i alderen fra 2 år og 10 måneder til 3 år og 4 måneder.
I formodningen for om barnet kan have behov for sprogstimulering, skal der anlægges et bredt syn på barnet og de forhold, der kan give anledning til bekymring for barnets sproglige udvikling.
Ved dagtilbud forstås daginstitutioner efter § 19, stk. 2-4, og dagpleje efter den foreslåede § 21, stk. 2 og 3, jf. forslagets § 1, nr. 7.
Herudover betyder forslaget, at kommunerne fremover skal gennemføre en sprogvurdering af børn omkring 3 år, der ikke er optaget i et dagtilbud.
Sprogvurderingen af børn, der ikke dagligt oplever kontakt til pædagogisk personale, skal sikre, at et barns eventuelle sproglige vanskeligheder opdages så tidligt som muligt og ikke først, når barnet begynder i skole.
Den enkelte kommune kan fortsat vælge at prioritere at give alle forældre til 3-årige børn et tilbud om en sprogvurdering.
Kommunen skal, såfremt den vælger at tilbyde alle børn en sprogvurdering, gøre det klart overfor forældrene, hvorvidt der er tale om et tilbud, som forældrene kan afvise at modtage, eller om det er en sprogvurdering, som barnet skal modtage, fordi der på baggrund af sproglige, adfærdsmæssige eller andre forhold kan være formodning om, at barnet har behov for hjælp i sin sproglige udvikling.
I tilfælde, hvor det på baggrund af en sprogvurdering vurderes, at et barn har behov for sprogstimulering, foreslås det, at de nugældende regler videreføres.
Dette indebærer, at børn fremover skal modtage sprogstimulering, der er fastsat ud fra det enkelte barns behov.
Tosprogede børn, der ikke er optaget i et dagtilbud, skal dog som i dag have 15 timers sprogstimulering om ugen.
Forslaget indebærer, at målgruppen for det lovbestemte krav om sprogvurdering ændres.
Det er dog ikke dermed hensigten, at færre børn fremover skal modtage sprogstimulering, da det antages, at antallet af børn, der fremover vil have behov for sprogstimulering, vil være det samme som efter de gældende regler i dagtilbudslovens § 11, samt folkeskolelovens § 4 a.
Udover at give kommunerne mere frihed og fleksibilitet i tilrettelæggelsen af sprogindsatsen, så ønsker regeringen også at samle og harmonisere reglerne om sprogvurdering og sprogstimulering for alle børn omkring 3 år i dagtilbudsloven.
Regeringens formål med forslaget er dels at imødekomme kommunernes ønsker, dels at bidrage til en sammenhængende sprogindsats for børn i alderen omkring 3 år i kommunerne.
Endelig er det hensigten, at forslaget skal bidrage til at understøtte den pædagogiske faglighed ved, at der fremover skal foretages en faglig vurdering af, om et barn har behov for en sprogvurdering.
Denne ændring skal bidrage til at sikre, at børn, hvor der er en formodning om, at børnene kan have behov for støtte i deres sproglige udvikling, rent faktisk også skal modtage en sprogvurdering.
Lovforslaget indebærer, at reglerne om sprogvurdering og sprogstimulering af tosprogede småbørn i folkeskoleloven ophæves, da reglerne bliver en del af dagtilbudsloven.
Som led i at reglerne om sprogvurdering samles i dagtilbudsloven, foretages også en sproglig harmonisering og forenkling af de begreber, der anvendes.
Sprogvurdering og sprogstimulering efter den foreslåede § 11, jf. forslagets § 1, nr. 4, er omfattet af dagtilbudslovens § 98, stk. 2. Det følger heraf, at kommunalbestyrelsen skal afholde udgiften til sprogvurdering af alle børn.
Sprogstimulering for børn, der er optaget i et dagtilbud, kan indgå i grundlaget for den bruttodriftsudgift, der lægges til grund for fastsættelse af forældrenes egenbetaling for en plads i dagtilbud, såfremt sprogstimuleringen indgår som en integreret del af dagtilbuddets almindelige drift.
I tilfælde, hvor sprogstimuleringen har karakter af individuel behandling, afholdes den fulde udgift af kommunen.
For børn, der ikke er optaget i dagtilbud afholdes alle udgifter til sprogvurdering og sprogstimulering af kommunalbestyrelsen.
Dette gælder ligeledes i tilfælde, hvor sprogstimuleringen fysisk er placeret indenfor rammerne af et dagtilbud.
 Socialministeriet vil følge implementeringen af den foreslåede ordning vedrørende sprogvurdering og sprogstimulering, herunder udviklingen for tosprogede børn.
3.3.1 Kvalifikationskrav til personale der varetager sprogvurdering og sprogstimulering For at sikre at personalet har de nødvendige kvalifikationer til at udføre sprogvurdering og sprogstimulering, ønsker regeringen, at det fremover skal fremgå direkte af dagtilbudsloven, at sprogvurdering og sprogstimulering skal udføres af personale, der har særlige kvalifikationer til at udføre opgaven.
Dette kvalifikationskrav er i overensstemmelse med de nugældende regler i folkeskoleloven samt den nuværende praksis omkring sprogvurdering og sprogstimulering efter reglerne i dagtilbudsloven.
3.4 Dagpleje I regi af afbureaukratisering har flere kommuner m.fl. udtrykt ønske om en klar adgang til at etablere dagpleje i andre lokaler end dagplejerens hjem, børnenes hjem eller hjemlige miljø, i de tilfælde, hvor dagplejen skal fungere som såkaldt gæstedagpleje.
Det vil sige i tilfælde, hvor pasningen alene finder sted på grund af midlertidigt fravær hos barnets egen dagplejer.
Baggrunden er blandt andet, at dagplejen kan opleves som sårbar i forbindelse med den faste dagplejers sygdom, kurser, ferie m.v.
I disse tilfælde kan det særlige, der kendetegner dagplejen såsom en lille kendt børnegruppe, ét kendt dagplejehjem og én kendt dagplejer, opleves som dagplejens akilleshæl, fordi den alternative pasning ikke altid kan tilbydes i tilsvarende velkendte rammer.
Efter de gældende regler, jf. § 21, stk. 1, i dagtilbudsloven, etableres dagpleje i dagplejerens private hjem, børnenes hjem eller i andre lokaler i børnenes hjemlige miljø. Der har i flere kommuner været søgt løsninger til at gøre dagplejen mere fleksibel og mindre sårbar for børn og forældre, når den faste dagplejer ikke kan passe børnene.
Blandt andet har der været anvendt såkaldte gæstedagplejehuse med faste dagplejere tilknyttet.
Gæstedagplejehusenes formål har været at fungere som alternativt pasningssted for børn, hvis egen dagplejer er fraværende.
Fordelene har været, at børnene fra et dagplejehjem samlet kan passes et sted, og at det er muligt fast at tilbyde alternativ pasning ét sted, hvor dagplejepersonale og rammerne er kendte for børnene og forældrene.
 Regeringen ønsker at bidrage til, at der kan skabes de bedst mulige rammer for dagplejen som et fleksibelt og attraktivt pasningstilbud, også i tilfælde af dagplejerens midlertidige fravær ved sygdom, ferie, kurser m.v.
 Det foreslås derfor, jf. forslagets § 1, nr. 7, at sikre et klart hjemmelsgrundlag for, at dagpleje til brug for pasning af børn, når den faste dagplejer er midlertidigt fraværende af kortere varighed pga. almindeligt sygefravær, ferie, kursusdeltagelse el. lign. , kan etableres i andre lokaler end dagplejerens hjem, børnenes hjem eller børnenes hjemlige miljø.
Formålet er at understøtte mulighederne for, at der kan tilbydes forskellige og fleksible dagplejeløsninger til brug for pasning af dagplejebørn, når den faste dagplejer ikke kan passe børnene.
Samtidig sikres en præcisering af, i hvilket omfang dagpleje kan etableres i andre lokaler end dagplejerens hjem, børnenes hjem eller lokaler i børnenes hjemlige miljø. Præciseringen bidrager til at skabe sammenhæng med praksis.
3.5 Tilbagebetaling Det foreslås, jf. forslagets § 1, nr. 8, at der indsættes en bemyndigelse i § 93, stk. 3, i dagtilbudsloven til, at socialministeren i samråd med skatteministeren kan fastsætte nærmere regler for kommunernes opkrævning af tilbagebetalingsbeløb efter dagtilbudslovens § 93, stk. 1. Bestemmelsen er identisk med den tilsvarende bemyndigelsesbestemmelse i lov om social service § 165, stk. 1, jf. lovbekendtgørelse nr. 941 af 1. oktober 2009, som utilsigtet ikke blev videreført til dagtilbudsloven i forbindelse med dagtilbudsområdets overgang fra serviceloven til regulering i dagtilbudsloven.
Indførelsen af bemyndigelsesbestemmelsen i serviceloven skete ved § 56, nr. 1, i lov nr. 430 af 5. juni 2005 om samling af inddrivelse i Skatteministeriet.
På daværende tidspunkt var bemyndigelsesreglerne indeholdt i servicelovens § 120, jf. lovbekendtgørelse nr. 708 af 29. juni 2004, som ændret ved § 1 i lov nr. 1450 af 22. december 2004. Af afsnit 1 i de almindelige bemærkninger til loven, jf.
L 113 af 24. februar 2005, jf.
Folketingstidende 2004-05, 2. samling, tillæg A, side 4708, 1. spalte fremgår, at forslaget er et led i udmøntningen af regeringens aftale fra juni 2004 med Dansk Folkeparti om en strukturreform og den efterfølgende aftalte udmøntningsplan fra september 2004. Forslaget om opkrævning og inddrivelse af visse fordringer var første trin i bestræbelserne på at skabe et enstrenget inddrivelsessystem, som sikrer en ensartet og retssikker inddrivelse.
Den foreslåede § 93, stk. 3, afgrænses, jf. nedenfor, i overensstemmelse med afgrænsningen af den tilsvarende bestemmelse i serviceloven, jf. § 165, stk. 1, (tidligere § 120) som den fremgår af bemærkningerne til § 56, nr. 1, i lov nr. 430 af 5. juni 2005 om samling af inddrivelse i Skatteministeriet.
Snitfladen mellem opkrævning og inddrivelse er nu fastsat i lov nr. 1333 af 19. december 2008 om inddrivelse af gæld til det offentlige.
Opkrævningsopgaven indebærer opgørelse af kravet, udsendelse af opkrævninger, kontrol med at betalingen sker og rykkerprocedurer, jf. bemærkningerne til den nu ophævede lov nr. 429 af 6. juni 2006 om opkrævning og inddrivelse af visse fordringer, der er videreført i lov om inddrivelse af gæld til det offentlige.
 Det følger af lov nr. 430 af 5. juni 2005 om samling af inddrivelse i Skatteministeriet, at der kan fastsættes forenklede/skematiske regler vedrørende proceduren i forbindelse med opkrævningen af tilbagebetalingspligtige beløb med udgangspunkt i skyldnerens nettoindkomst.
For at forenkle sagsgangen er det hensigten med den foreslåede bemyndigelsesbestemmelse, at der med udgangspunkt i kontanthjælpsniveauet efter skat skal fastsættes nedre nettoindkomstgrænser for, hvornår der normalt skal iværksættes opkrævning.
Indkomstgrænserne vil være identiske med den graduering, der også vil finde anvendelse i forhold til den automatiserede sagsbehandling, der finder sted i restanceinddrivelsesmyndigheden.
Hvis indkomsten ikke overstiger de fastsatte indkomstgrænser, herunder hvis der fortsat modtages hjælp, vil udgangspunktet være, at der ikke stilles forslag om tilbagebetaling.
Overstiger indkomsten derimod indkomstgrænserne, udarbejder opkrævningsmyndigheden på baggrund af de skematiske regler et forslag til en betalingsaftale.
Hvis skyldneren kan acceptere forslaget, eller hvis der på baggrund af skyldnerens eventuelle forslag til en modificeret betalingsaftale kan opnås enighed, indgår opkrævningsmyndigheden aftalen med skyldneren.
 Alene såfremt skyldnere ikke kan tiltræde opkrævningsmyndighedens forslag, eller hvis denne aftale efterfølgende misligholdes, oversendes hele fordringen til restanceinddrivelsesmyndigheden.
 Den beskrevne procedure udelukker ikke, at kommunen på baggrund af nye oplysninger om skyldner eller på baggrund af opdaterede indkomstoplysninger kan udtage en sag til fornyet behandling med henblik på fastsættelse af en revideret betalingsaftale.
 Endelig vil der naturligvis være mulighed for, at skyldneren  uanset at indkomsten ligger under de fastsatte grænser  frivilligt kan indgå aftale med opkrævningsmyndigheden om betaling af det tilbagebetalingspligtige beløb.
 De nærmere regler for opkrævning vil for dagtilbudsområdet blive fastsat gennem en ændring af bekendtgørelse nr. 1383 af 12. december 2009 om kommunalbestyrelsens opkrævning af tilbagebetalingskrav efter lov om social service, lov om social pension og lov om højeste, mellemste, forhøjet almindelig og almindelig førtidspension m.v., til også at omfatte krav efter lov om dag-, fritids- og klubtilbud m.v.
4. Økonomiske og administrative konsekvenser for det offentlige Forslaget skønnes i 2011 og de efterfølgende år årligt at frigøre 204,6 mio. kr. inkl. forældrebetaling i dagtilbud, samt at give mulighed for at lette administrative opgaver for kommunen, idet medarbejderne får mere frihed i tilrettelæggelsen af arbejdet.
Af det frigjorte beløb vedrører 79,5 mio. kr. ændringerne i bestemmelserne om børnemiljø, 15,1 mio. kr. ændringer i bestemmelserne om sprogvurdering og 110,0 mio. kr. ændringer i bestemmelserne om pædagogiske læreplaner.
I 2010, hvor forslaget har halvårseffekt, skønnes forslaget at frigøre 102,3 mio. kr. inkl. forældrebetaling.
Opgørelsen af det frigjorte beløb er baseret på en kortlægning blandt medarbejderne i daginstitutioner og dagplejen af den nuværende samlede arbejdstid fordelt på opgaver, herunder af arbejdstiden anvendt på børnemiljøvurdering, sprogvurdering og pædagogiske læreplaner.
I opgørelsen indgår herudover et mindre skønsmæssigt frigørelsespotentiale ved ændringerne i folkeskoleloven.
Forslaget indgår som et element i regeringens opfyldelse af flerårsaftalen fra 2008 med KL om frigørelse af ressourcer til borgernær service i kommunerne i 2009-2013. Drøftelserne med KL om udmøntning af flerårsaftalen vil ske i forbindelse med de årlige drøftelser om kommunernes økonomi.
Finansministeren vil i forlængelse af de årlige drøftelser med KL om kommunernes økonomi fremlægge et bloktilskudsaktstykke, hvori der søges om bemyndigelse til at kunne fravige § 14, stk. 2, i lov nr. 499 af 7. juni 2006 om kommunal udligning og generelle tilskud til kommuner med senere ændringer, så kommunernes statstilskud ikke nedsættes med de kommunale mindreudgifter, som følger af lovforslaget.
Dette skal ses i sammenhæng med formålet med lovforslaget, nemlig at give kommunerne større frihed og frigøre ressourcer til borgernær service.
5. Økonomiske og administrative konsekvenser for erhvervslivet Forslaget har ikke økonomiske og administrative konsekvenser for erhvervslivet.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Forslaget har ikke miljømæssige konsekvenser.
8. Forholdet til EU-retten Forslaget indeholder ikke EU-retlige aspekter.
 9. Hørte myndigheder og organisationer m.v.
 Lovforslaget har været sendt i høring hos følgende organisationer og myndigheder m.v.: Ankestyrelsen, Børne- og Ungdomspædagogernes Landsforbund (BUPL), Børnerådet, Børne- og Kulturchefforeningen (BKF), Daginstitutionernes Lands Organisation (DLO), Danmarks Evalueringsinstitut (EVA), Danmarks Lærerforening, Dansk Center for Undervisningsmiljø (DCUM), Det Centrale Handicapråd, Danske Handicaporganisationer (DH), Dokumentations- og rådgivningscenteret om racediskrimination, FOKUTO - folkeskolens konsulenter for tosprogede børn og unge, FOA - Fag og Arbejde, Foreningen af Socialchefer i Danmark, Foreningen for tosprogede småbørns vilkår, Funktionærernes og Tjenestemændenes Fællesråd (FTF), Institut for menneskerettigheder, Landsforeningen af forældre til børn i dagtilbud (FOLA), Socialpædagogernes Landsforbund (SL),  Kommunernes Landsforening (KL).
Bemærkninger til lovforslagets enkelte bestemmelser Til nr. 1 For at imødekomme dagtilbud og kommuners ønske om bedre mulighed for lokal tilrettelæggelse af kvalitetsudvikling og for at skabe større sammenhæng mellem arbejdet med børnemiljøet og arbejdet med læring i dagtilbuddene, ophæves dagtilbudslovens krav om, at alle dagtilbud skal udarbejde en skriftlig  børnemiljøvurdering, jf. herom i bemærkninger til nr. 5 i dette lovforslag.
Det er dog afgørende, at der i de enkelte dagtilbud fortsat er fokus på og arbejdes med, hvordan børnemiljøet bedst muligt udnyttes og udvikles, da et godt børnemiljø har stor betydning for børnenes mulighed for at trives, udvikles og lære, ligesom børnemiljøet indgår i formålet for dagtilbud, jf. dagtilbudslovens § 7, stk. 1. Det foreslås på den baggrund, at der i dagtilbudslovens § 8, indsættes et nyt stk. 5, hvorefter det af den pædagogiske læreplan skal fremgå, hvordan arbejdet med børnemiljøet, hvor det er relevant, er eller kan blive en integreret del af det pædagogiske arbejde.
Betegnelsen Det pædagogiske arbejde refererer til de mål, metoder og aktiviteter, som det enkelte dagtilbud arbejder med for at fremme børns læring.
Det er således hensigten med bestemmelsen, at børnemiljøet ikke forstås isoleret fra dagtilbuddets arbejde med børns læring, men at de to dele betragtes og forstås i tæt sammenhæng.
F.eks. vil dagtilbuddets fysiske børnemiljø bl.a. kunne understøtte arbejdet med læreplanstemaet Krop og bevægelse og Naturen og naturfænomener, det psykiske børnemiljø vil bl.a. kunne understøtte arbejdet med læreplanstemaerne Alsidig personlig udvikling og Sociale kompetencer, mens det æstetiske børnemiljø bl.a. kan understøtte arbejdet med læreplanstemaet Kulturelle udtryksformer og naturfænomener.
Forslaget skal ses i sammenhæng med dagtilbudslovens formålsbestemmelse i § 7, stk. 1, hvoraf det fremgår, at børn i dagtilbud skal have et fysisk, psykisk og æstetisk børnemiljø, som fremmer deres trivsel, sundhed, udvikling og læring.
Nærværende forslag understøtter således formålsbestemmelsen i dagtilbudslovens § 7, stk. 1, og har samtidig til formål at sikre, at indsatser for at sikre et godt børnemiljøet aktivt anvendes i forbindelse med det pædagogiske arbejde.
Børnemiljø anvendes som et samlet begreb for det fysiske, psykiske og æstetiske børnemiljø i dagtilbuddet.
Det fysiske, psykiske og æstetiske børnemiljø skal forstås bredt.
 Det fysiske børnemiljø omhandler f.eks. støjniveau, indeklima, plads til fysisk udfoldelse og stille aktiviteter, gode hygiejneforhold, lysforhold, garderobe, legeplads og udearealer, stuernes indretning og størrelse m.v.
 Det psykiske børnemiljø omhandler f.eks. samspillet mellem børn og voksne, herunder om samspillet er kendetegnet ved gensidig respekt og tolerance, børnenes indbyrdes samspil herunder, om børnene i deres sprog og handlinger indbyrdes respekterer hinanden, om der blandt børn og personale er plads til og accept af menneskers forskellighed, om der finder mobning sted blandt børnene mv.
 Det æstetiske børnemiljø omhandler f.eks., hvorvidt stuernes indretning og udsmykning virker stimulerende og inspirerende på børnene, samt hvorvidt omgivelserne indenfor og udenfor er udformet på en måde, som fremmer børnenes lyst til at bevæge og udfolde sig, fordybe sig, have stille lege mv.
De nævnte eksempler skal ikke forstås som udtømmende eller som en oplistning af forhold, dagtilbuddet skal forholde sig til.
De forhold, som dagtilbuddet finder relevante i forhold til det pædagogiske arbejde med børns læring, kan medtages i den pædagogiske læreplan.
Det foreslås i § 8, stk. 5, jf. forslagets § 1, nr. 1, at det af den pædagogiske læreplan skal fremgå, hvordan arbejdet med et godt børnemiljø, hvor det er relevant, integreres i det pædagogiske arbejde.
Det kan f.eks. fremgå , hvordan der i relation til det pædagogiske arbejde igangsættes indsatser med henblik på at ændre eller fremme børnemiljøet i forhold til at understøtte det pædagogiske arbejde med børn herunder de mål, metoder og aktiviteter, som er beskrevet i forhold til læreplanstemaerne.
Dagtilbuddet kan i den pædagogiske læreplan eksempelvis også anføre, hvordan pædagogikken kan fremme et bedre børnemiljø f.eks. ved at opdele børnegruppen i mindre grupper, aktivt anvende legeplads, gangarealer eller lignende i hverdagen med henblik på at skabe et bedre børnemiljø i form af et reduceret støjniveau i dagtilbuddet  og dermed styrke læring og trivsel hos børnene.
Dagtilbuddene kan også have en bevidst pædagogisk tilgang til f.eks. håndvask eller brugen af hjemmesko med henblik på at hæve hygiejneniveauet, reducere sygdom og dermed skabe bedre rammer for læring hos børnene.
Er der udfordringer i børnemiljøet, som betyder, at børnemiljøet vanskeliggør det pædagogiske arbejde i relation til de opstillede mål i den pædagogiske læreplan, kan dagtilbuddet forholde sig til, hvordan forskellige indsatser i relation til børnemiljøet kan understøtte et bedre børnemiljø og dermed understøtte det pædagogiske arbejde med børnene.
Et eksempel herpå kan være, at dagtilbuddet har opstillet et mål om, at børnene skal blive bedre til at koncentrere sig i længere tid, men at støjniveauet eller indeklimaet i dagtilbuddet udgør et børnemiljøproblem, der vanskeliggør opnåelsen af de pædagogiske mål.
Her kan dagtilbuddet f.eks. beskrive, hvordan det vil søge at opnå et bedre børnemiljø ved at vælge nogle aktiviteter, der dels pædagogisk fremmer målet, dels reducerer støjen og forbedrer indeklimaet - f.eks. ved at opfordre børnene til stillelege søg og erstat (koncentrationsspil som puslespil, tegning m.v.), samtidig med at der systematisk luftes ud på stuen flere gange om dagen.
I forbindelse med evalueringen efter den foreslåede § 9, stk. 2, i dagtilbudsloven, jf. forslagets § 1, nr. 1,vil dagtilbuddet kunne bruge evalueringen som et redskab til at belyse, om udfordringerne er håndteret.
Dagplejens arbejde med børnemiljøet jf. den foreslåede § 8, stk. 6, i dagtilbudsloven, jf. forslagets § 1, nr. 1, integreres i den pædagogiske læreplan for dagplejen, Integrationen af arbejdet med børnemiljø i de pædagogiske læreplaner indeholder ikke nye krav til sikkerheds- og sundhedsmæssige forhold i dagtilbud.
Evt. udfordringer i børnemiljøet og indsatser i relation hertil skal således løses inden for allerede gældende krav og regler samt de mål og rammer, som kommunalbestyrelsen har fastlagt.
 Det er ikke hensigten at igangsætte merudgiftskrævende initiativer, men alene at skabe synlighed og opmærksomhed på sammenhængen og betydning af et godt børnemiljø i relation til læring hos børnene.
Det foreslås, at videreføre dagtilbudslovens § 12, stk. 2. Det fremgår således, at børnemiljøet skal vurderes i et børneperspektiv, hvilket vil sige, at børnemiljøet skal ses med børnenes øjne, og at børnenes oplevelser af børnemiljøet inddrages i vurderingen af børnemiljøet afhængigt af børnenes alder og modenhed.
Der lægges hermed vægt på, at børnene inddrages i forhold, der vedrører dem selv jf.
FNs Børnekonvention artikel 12 om barnets ret til at give udtryk for sin mening og krav på, at denne mening respekteres.
Til nr. 2 Det fremgår af den eksisterende § 9, stk. 1, at lederen af dagtilbuddet er ansvarlig for at udarbejde og offentliggøre den pædagogiske læreplan.
Det fremgår ikke tydeligt, hvornår den pædagogiske læreplan skal revideres.
I forbindelse med regeringens afbureaukratiseringsprojekt er det kommet frem, at der er en vis usikkerhed omkring kravene til revisionen af læreplanerne.
Med forslaget præciseres det derfor, at der ikke er særlige lovkrav om, hvor ofte læreplanerne skal revideres, således som der f.eks. er i forhold til evalueringen af læreplanen.
Læreplanen skal således ikke nødvendigvis revideres hvert andet år som konsekvens af evalueringen.
Det er dog vigtigt, at der tages initiativ til at revidere læreplanen, såfremt der er væsentlige ændringer, der tilsiger dette.
Revisionen af læreplanen er netop en forudsætning for, at læreplanen kan anvendes som et aktivt kvalitetsudviklingsredskab til at skabe den bedste læring og udvikling for børn.
Derfor foreslås det præciseret, at lederen af dagtilbuddet er ansvarlig for at revidere den pædagogiske læreplan, hvis væsentlige ændringer i dagtilbuddet eller evalueringerne af læreplanen tilsiger dette.
Væsentlige ændringer er f.eks., at dagtilbuddets evaluering af læreplanen viser, at der er metoder eller aktiviteter, der ikke har den ønskede virkning, eller at der er en markant ændret sammensætning af børn eller større fysiske ændringer i dagtilbuddet.
Endvidere kan kommunalbestyrelsens drøftelse af evalueringerne hvert andet år også betyde, at der er behov for at justere i læreplanerne, der henvises til den foreslåede § 9, stk. 2, 2. pkt., i. forslagets § 1, nr. 3.
Det fremgår af den eksisterende § 9, stk. 2, 1. pkt., at den pædagogiske læreplan skal evalueres årligt.
Dette foreslås ændret til hvert andet år.
Forslaget imødekommer dermed de ønsker, som ledere og medarbejdere fra dagtilbud samt kommunerepræsentanter har tilkendegivet i forbindelse med afbureaukratiseringsprojektet, hvor der i forhold til evalueringen af de pædagogiske læreplaner er et ønske om en mere fleksibel tilrettelæggelse af arbejdet.
Det vil fortsat være muligt at evaluere læreplanen årligt, hvis det passer bedre til tilrettelæggelsen af læreplansarbejdet i dagtilbuddet eller kommunen.
Det fremgår af den eksisterende § 9, stk. 2, 2. pkt., at lederen er ansvarlig for at evaluere læreplanen og for at dokumentere, om de valgte metoder og aktiviteter fører til opfyldelse af de opstillede mål.
Efter gældende ret omfatter de valgte metoder og aktiviteter både krav til temaer, mål, aktiviteter og metoder, jf. § 8, stk. 2 og 3, og metoder, aktiviteter og mål i forhold til børn med særlige behov, jf. § 8, stk. 4. Dette vil fortsat være gældende, og det foreslås tydeliggjort ved i den foreslåede § 9, stk. 2, 2. pkt., jf. forslagets § 1, nr. 1, at henvise til den foreslåede § 8, stk. 4, jf. forslagets § 1, nr. 1. Den foreslåede § 8, stk. 5, jf. forslagets § 1, nr. 1, om børnemiljøets integration i de pædagogiske læreplaner, vil også være en del af evalueringen, hvorfor henvisningen også vil omfatte stk. 5. Herudover videreføres gældende ret for så vidt angår § 9, stk. 1 og 2, i lov nr. 501 af 6. juni 2007. Det indebærer, at  lederen i dagtilbuddet er ansvarlig for, at den pædagogiske læreplan bliver udarbejdet og skal i dette arbejde inddrage forældrene.
Børnene i dagtilbuddet kan på forskellig vis med fordel inddrages i arbejdet med den pædagogiske læreplan.
Den pædagogiske læreplan skal være offentlig tilgængelig.
Lederen i dagtilbuddet er ansvarlig for, at den gøres tilgængelig på f.eks. dagtilbuddets hjemmeside eller på anden måde i dagtilbuddet.
Den pædagogiske læreplan er et af de elementer, kommunerne og andre leverandører skal oplyse om i Sammenlignelig Brugerinformation i forbindelse med dagtilbud.
Lederen er endvidere ansvarlig for evalueringen af den pædagogiske læreplan.
Det er lederens ansvar, at det fremgår af læreplanen, hvordan det dokumenteres, evalueres og følges op på, at målene for arbejdet med læring nås, og at samtlige disse opgaver også konkret varetages.
I evalueringen skal der tages stilling til, om den pædagogiske læreplans angivne metoder og læringsaktiviteter leder frem imod de læringsmål, der er opstillet, og eventuelt hvilke fremtidige forandringer, der er nødvendige for bedre at nå læringsmålene.
Det er således ikke det enkelte barn, der skal evalueres, men den pædagogiske proces i forhold til at nå målene i læreplanen.
Det er derfor vigtigt at have fokus på, om de pædagogiske processer, herunder metoder og aktiviteter, fører til det ønskede udbytte hos børnene.
Evalueringen vil med fordel kunne inddrage børnene, personalet i dagtilbuddet, forældrene og/eller forvaltningen.
Til nr. 3 Efter den eksisterende § 10, stk. 2, skal kommunalbestyrelsen årligt drøfte dagtilbuddenes evalueringer af de pædagogiske læreplaner efter § 9, stk. 2. Det foreslås ændret til, at kommunalbestyrelsen drøfter evalueringerne mindst hvert andet år.
Forslaget skal ses i sammenhæng med forslaget om, at læreplanerne fremover skal evalueres mindst hvert andet år.
En evaluering (november 2009) fra Danmarks Evalueringsinstitut viser, at håndteringen af evalueringerne af læreplanerne i forhold til kommunalbestyrelsens årlige drøftelse efter § 10 varetages meget forskelligt.
Næsten halvdelen af kommunerne indsamler således ikke evalueringerne og lidt over en tredjedel af kommunerne behandler evalueringerne på politisk niveau.
Aktiviteterne i den forbindelse er lavere på dagplejeområdet end på daginstitutionsområdet.
Det vil fortsat være kommunalbestyrelsen, der tilrettelægger rammerne for drøftelsen af evalueringerne af læreplanerne.
Kommunalbestyrelsens tilrettelæggelse af rammerne kan f.eks. bestå i, at forvaltningen i samarbejde med dagtilbud og forældre på forhånd har defineret en ramme for dagtilbuddenes evalueringer og orienteringen af kommunalbestyrelsen, herunder f.eks. at de primære dele af dagtilbuddenes evalueringer, som formidles til forvaltning og politikere, skal have fokus på bestemte kommunale indsatsområder, såsom f.eks. sprog, trivsel eller krop og bevægelse, og/eller at evalueringsresultaterne til brug for kommunalbestyrelsens drøftelse skal være kvantitative, eller at en skriftlig orientering fra dagtilbuddet skal suppleres med en mundtlig drøftelse mellem f.eks. dagtilbud, forældre, forvaltning og politikere.
Der kan også være en interesse fra kommunalbestyrelsens side i at målrette dagtilbuddenes tilbagemeldinger fra læreplansevalueringerne i form af, at evalueringsresultaterne skal bidrage til at belyse kommunens børne- og ungepolitikker eller kvalitetskontrakter, eller at de skal afgives i forbindelse med budgetforhandlingerne, så resultaterne kan indgå i den forbindelse.
 Formålet med den foreslåede ændring og præcisering er at imødekomme kommunernes ønske om større fleksibilitet i tilrettelæggelsen af arbejdet med læreplanerne.
Gældende ret videreføres i øvrigt, hvilket betyder, at kommunalbestyrelsen skal drøfte dagtilbuddenes evalueringer for at vurdere, om dagtilbuddene arbejder tilfredsstillende med metoder og aktiviteter inden for de seks temaer i forhold til at nå de opstillede mål.
Hvis kommunalbestyrelsen vurderer, at evalueringerne giver anledning til yderligere handling, skal kommunalbestyrelsen afgøre hvilke yderligere tiltag, der skal igangsættes.
Det kan f.eks. være, at dagtilbuddet opfordres til i højere grad at have fokus på tosprogede børns sprogudvikling, at dagtilbuddet bliver nødt til at prioritere anderledes, en kommunal beslutning om ansættelse af flere pædagoger generelt eller i bestemte områder, igangsættelse af efteruddannelse eventuelt i forhold til bestemte kvalifikationer eller lignende.
Den konkrete sagsbehandling i forbindelse med kommunalbestyrelsens forpligtelse til at godkende de pædagogiske læreplaner og drøfte evalueringen af læreplanerne kan delegeres til forvaltningen og forelægges kommunalbestyrelsen som en samlet sag.
Kommunalbestyrelsen skal dog fortsat foretage den endelige godkendelse og drøftelse af evalueringerne af læreplanerne samt tage stilling til, hvorvidt evalueringerne giver anledning til yderligere handling.
Til nr. 4 Den foreslåede § 11, stk. 1, er ny.
Bestemmelsen indebærer, at reglerne om sprogvurdering i den gældende § 11 i dagtilbudsloven til 3-årige børn og reglerne i den gældende § 4 a i folkeskoleloven om sagkyndig vurdering af tosprogede børn samles i dagtilbudsloven.
Som følge heraf ophæves folkeskolelovens § 4 a, om sagkyndig vurdering af tosprogede børn, jf. § 2, stk. 1. I folkeskoleloven har betegnelsen sagkyndig vurdering hidtil været anvendt som betegnelse for vurderingen af børns sprog.
Som følge af forslaget erstattes begrebet sagkyndig vurdering af begrebet sprogvurdering.
Det foreslås i stk. 1, at sprogvurderingen målrettes, så kommunalbestyrelsen fremover har ansvaret for, at der gennemføres en sprogvurdering af børn omkring 3 år, der er optaget i dagtilbud, når der på baggrund af sproglige, og adfærdsmæssige eller andre forhold er en formodning om, at et barn kan have behov for sprogstimulering.
Med børn i alderen omkring 3 år menes børn i alderen 2 år og 10 mdr. til 3 år og 4 mdr.
Afgrænsningen har udgangspunkt i den nuværende praksis for sprogvurderingerne af 3-årige børn, da det sprogvurderingsmateriale, som hovedparten af kommunerne anvender, tager udgangspunkt i denne aldersmæssige afgrænsning.
Aldersafgrænsningen skal sikre, at sprogvurderingen foretages, når børnene er omkring 3 år samtidig med, at der tages hensyn til, at kommunerne får fleksibilitet til at organisere og tilrettelægge sprogvurderingerne.
Aldersafgrænsningen skal samtidig medvirke til, at sprogvurderingen foretages umiddelbart omkring barnets overgang fra f.eks. vuggestue, til børnehave.
Endvidere har afgrænsningen til formål at bidrage til, at børnenes eventuelle sproglige udfordringer identificeres tidligt i barnets liv, så den efterfølgende sprogstimulering kan medvirke til at sikre barnets generelle trivsel her og nu samt styrke barnets overgang til skolen.
 Ved dagtilbud forstås daginstitutioner efter § 19, stk. 2-4, og dagpleje efter den foreslåede § 21, stk. 2-3, jf. forslagets § 1, nr. 7.
Med forslaget vil det være en faglig vurdering af, om et barn har behov for sprogstimulering, der har betydning for, om kommunen er forpligtet til at foretage en sprogvurdering.
Hvis der er bekymring for barnets sproglige udvikling, er der pligt til at foretage en sprogvurdering af barnet med henblik på at afdække eventuelle sproglige udfordringer samt omfanget heraf.
Udgangspunktet er, at der skal være en formodning om, at barnet kan have behov for sprogstimulering, men der skal ikke på forhånd kunne identificeres specifikke sproglige udfordringer hos barnet.
 Der vil ikke være krav om forudgående accept fra forældrene i forbindelse med sprogvurderingen, jf. stk. 4, hvilket allerede er gældende for tosprogede børn.
 Sproglige forhold, der kan give anledning til bekymring for barnets sproglige udvikling, kan være åbenlyse sproglige udfordringer hos barnet, der umiddelbart kan konstateres, men det kan også være mere skjulte forhold, som andre ikke umiddelbart lægger mærke til hos barnet.
Adfærdsmæssige forhold, der kan give anledning til formodning om, at et barn kan have behov for sprogstimulering, kan være kontaktproblemer hos barnet, hvis barnet er aggressivt, uroligt, forstyrrende, tilbagetrukket, eller at der ses koncentrations- og forståelsesproblemer hos barnet.
Et højt konfliktniveau og aggressiv adfærd kan hænge sammen med sproglige udfordringer hos barnet, hvis barnet ikke er i stand til på tilstrækkelig vis at gøre sig sprogligt forståelig overfor andre børn og voksne og derfor benytter andre kommunikationsformer.
Tilbagetrukket adfærd kan ligeledes være udtryk for sproglige udfordringer, som blot resulterer i manglende kommunikation og deltagelse fra barnets side.
Forståelses- og/eller koncentrationsproblemer kan give sig til udtryk ved, at barnet ikke forstår en kollektiv besked og derved bliver urolig og forstyrrende eller ikke reagerer på de beskeder, der gives.
Der skal være fokus på, om der kan være andre forhold, der kan give anledning til bekymring for barnets sproglige udvikling.
Viden om forhold i barnets hjemlige miljø, som kan begrænse eller forsinke barnets sproglige udvikling, kan skabe en formodning om, at barnet har behov for sprogstimulering.
En række af de faktorer, som kan have betydning for barnets sproglige udvikling, tager sit udgangspunkt i familien.
Derfor bør kommunalbestyrelsen sikre, at forældrene inddrages i forbindelse med en afklaring af, om et barn kan have behov for sprogstimulering.
Ved at inddrage forældrenes viden om barnet og familiens baggrund sikres et mere helhedsorienteret billede af barnet, ligesom inddragelsen af forældrene også kan bidrage til at sikre et tæt samarbejde omkring den fremadrettede understøttelse af barnets sprogudvikling.
Det vil fortsat være naturligt, at sprogvurderingen og sprogstimuleringen i forhold til børn omkring 3 år, der er optaget i et dagtilbud, finder sted i barnets dagtilbud, så barnet oplever sprogvurderingen og sprogstimuleringen som en del af de almindelige aktiviteter i dagtilbuddet.
Sprogvurderingen skal bruges som afsæt for at identificere børnenes ressourcer, der også skal være i fokus i forhold til, hvordan det enkelte barn på bedst mulig vis tilegner sig dansksproglige kompetencer.
Tosprogede børn kan således allerede have opbygget en sproglig viden og ballast på deres modersmål, som barnet anvender i forbindelse med tilegnelsen af dansksproglige kompetencer, der kan inddrages i forbindelse med sprogvurderingen og sprogstimuleringen.
Arbejdet med at stimulere og udvikle børnenes sproglige kompetencer er centralt i ethvert dagtilbuds indsats overfor såvel børnegruppen som det enkelte barn, jf. også de pædagogiske læreplaner.
Såfremt sprogvurdering og sprogstimulering finder sted i andet regi end dagtilbuddet, er det derfor en forudsætning, at dagtilbuddene inddrages i arbejdet med børnenes sproglige udvikling, så der bl.a. sikres en koordineret og samordnet indsats i forhold til det enkelte barn.
Det er hensigten, at sprogvurderingen og sprogstimuleringen indgår i grundlaget for det daglige pædagogiske arbejde med børnenes sproglige udvikling.
Sprogvurdering og sprogstimulering, jf. den foreslåede § 11 stk. 1-3, retter sig mod børn, der har behov for at beherske det danske sprog her og nu eller senere i livet, f.eks. i skoleregi og arbejdsliv.
Når det er åbenbart, at et barn ikke har behov for dansksproglige kompetencer her og nu i et dagtilbud eller senere i livet, er det naturligt, at et barn som udgangspunkt ikke skal modtage en sprogvurdering.
Dette vil primært dreje sig om børn af udenlandske forældre, der fungerer som diplomater eller på anden vis er udstationerede for en kortere periode her i landet, og hvor barnet samtidig er optaget i et dagtilbud, hvor kommunalbestyrelsen har fraveget kravet om, at hovedsproget i institutionen er dansk.
Den foreslåede § 11, stk. 2, er dels en videreførelse af folkeskolelovens § 4 a, stk. 1, og dels ny.
Bestemmelsens stk. 2 indebærer, at kommunalbestyrelsen fremover er forpligtet til at give en sprogvurdering til alle børn omkring 3 år børn, der ikke er optaget i et dagtilbud.
Med børn omkring 3 år forstås som udgangspunkt børn i alderen 2 år og 10 mdr. til 3 år og 4 mdr.
Der henvises i øvrigt til forslagets stk. 2, for afgrænsning af begrebet børn omkring 3 år.
Forslaget medfører ikke ændringer i den gældende retsstilling for tosprogede børn, der ikke er optaget i dagtilbud.
Efter gældende regler i folkeskolelovens § 4 a, som nu ophæves, jf. forslagets § 4, skal alle tosprogede børn, der ikke er optaget i et dagtilbud, modtage en sagkyndig vurdering.
Børn, der ikke er tosprogede og ikke er optaget i dagtilbud, skal efter gældende regler i dagtilbudslovens § 11, alene have et tilbud om en sprogvurdering.
Som noget nyt foreslås det, at alle børn omkring 3 år, der ikke er optaget i dagtilbud, og som i dag får et tilbud om sprogvurdering efter de gældende regler i dagtilbudslovens § 11, fremover skal modtage en sprogvurdering.
Der vil ikke være krav om forudgående accept fra forældrene i forbindelse med sprogvurderingen, jf. den foreslåede § 11, stk. 4, hvilket i dag gælder i forhold til de tosprogede børn.
 Efter stk. 2 skal kommunalbestyrelsen i forbindelse med sprogvurderingen af børn omkring 3 år, der ikke anvender dagtilbud, gøre familierne opmærksomme på muligheden for en plads i et dagtilbud.
Den foreslåede § 11, stk. 3, 1. pkt., er en videreførelse af dagtilbudslovens § 11, stk. 1, for så vidt angår den opfølgende indsats samt folkeskolelovens § 4 a, stk. 4, med sproglige og redaktionelle ændringer.
Forslagets stk. 3, 2. pkt., er en videreførelse af folkeskolelovens § 4 a, stk. 3, 1. pkt., med sproglige ændringer.
Forslaget indebærer ikke ændringer i den gældende retsstilling vedrørende sprogstimulering for tosprogede børn, jf. folkeskolelovens § 4 a, stk. stk. 3, 1. pkt., som foreslås ophævet, jf. lovforslagets § 4. Forslaget indebærer ligeledes ikke ændringer i den gældende retsstilling vedrørende sprogstimulering for ikke-tosprogede børn, jf. dagtilbudslovens § 11, stk. 1. Børn, der ikke er optaget i et dagtilbud og børn, der er optaget i et dagtilbud, skal have støtte til barnets sproglige udvikling, hvis en sprogvurdering viser, at der et behov for sprogstimulering.
Sprogstimuleringen tildeles således på baggrund af en sprogvurdering af det enkelte barn, dvs. en konkret vurdering af, om barnet har behov for sprogstimulering til fremme af dansksproglige kompetencer.
Det foreslås, at børn, der er optaget i et dagtilbud, skal tildeles sprogstimulering efter behov.
Det foreslås, at andre børn end tosprogede børn, der ikke er optaget i et dagtilbud og har behov for sprogstimulering, skal tildeles sprogstimulering efter barnets behov.
Det foreslås i 2. pkt., at tosprogede børn, der ikke er optaget i et dagtilbud og har behov for sprogstimulering, skal have sprogstimulering 15 timer om ugen.
Bestemmelsens 1. pkt. omfatter børn, der er optaget i et dagtilbud samt ikke-tosprogede børn, der ikke er optaget i et dagtilbud.
Bestemmelsens 1. pkt., indebærer, at den enkelte kommune skal vurdere det konkrete omfang af den opfølgende sprogstimuleringsindsats.
Det er afgørende, at der tages udgangspunkt i en konkret vurdering af børnenes behov for sprogstimulering, så børnene modtager sprogstimulering, der modsvarer deres konkrete behov.
Ved vurdering af barnets behov for sprogstimulering skal der tages udgangspunkt i de udfordringer, som fremkommer på baggrund af sprogvurderingen.
Den foreslåede stk. 3, 2. pkt., indebærer, at tosprogede børn, der ikke er optaget i et dagtilbud og som på baggrund af en sprogvurdering vurderes at have behov for en opfølgende indsats, skal modtage 15 timers sprogstimulering om ugen.
Sprogstimuleringsindsatsen må ikke overstige 15 timer ugentligt.
Ved tosprogede børn forstås, som hidtil, børn, der har et andet modersmål end dansk, og som først ved kontakt med det omgivende samfund lærer dansk.
Tosprogede børn, der er optaget i et dagtilbud, skal tildeles sprogstimulering efter behov, da disse børn drager nytte af de særlige muligheder for dansktilegnelsen, der ligger i, at det tosprogede barn er omgivet af andre børn og voksne, der har dansk som modersmål eller behersker dansk på modersmålsniveau.
For at tosprogede børn kan blive integreret her i landet med samme muligheder som andre børn, er det en forudsætning, at de får de samme muligheder og forudsætninger for at gennemføre skolegang.
Det forudsætter, at tosprogede børn har de nødvendige dansk sproglige kompetencer til at kunne deltage i den almindelige undervisning fra skolestart.
Dansk er til forskel fra andre børn andetsproget for tosprogede børn.
Tosprogede børn defineres ved, børn der har et andet modersmål end dansk, og som først ved kontakt med det omgivende samfund lærer dansk.
Tosprogede børn, der ikke går i dagtilbud og først møder det omgivende samfund ved f.eks. skolestart, får således ikke i særlig høj grad dansksproglige kompetencer gennem en hverdag i hjemmet, hvor der ikke i særlig vidt omfang er personer, der har dansk som modersmål eller behersker dansk på modersmålsniveau.
Det betyder, at tosprogede børn har brug for egentlig sprogundervisning for at tilegne sig dansksproglige kompetencer.
For at sprogstimuleringen skal have den fornødne effekt er det centralt, at den har et vist omfang.
I de gældende regler i folkeskolelovens § 4 a er dette omfang fastsat til 15 timer, hvilket videreføres med denne bestemmelse.
 Sprogstimuleringstilbuddet på 15 timer skal opretholdes indtil formålet er opfyldt, dvs. indtil barnet behersker dansk sproglige kompetencer på niveau med jævnaldrende børn.
Den foreslåede § 11, stk. 4, er en videreførelse af folkeskolelovens § 4 a, stk. 5, 2. pkt., der vedrører forældrenes pligt til at lade deres børn deltage i sprogstimulering.
For børn, der er omfattet af den nugældende § 11 i dagtilbudsloven, er bestemmelsen ny.
Dette skyldes, at det efter gældende regler er et tilbud om en sprogvurdering af 3-årige børn, som forældrene kan afslå at modtage.
 Forslaget indebærer, at forældre fremover skal lade deres børn deltage i en sprogvurdering, hvis der er formodning om, at deres barn kan have behov for sprogstimulering jf. bestemmelsens stk. 1 og 2. Ligeledes indebærer forslaget, at forældre fremover skal lade deres børn deltage i sprogstimulering, hvis deres barn efter en sprogvurdering, vurderes at have behov for opfølgning, jf. bestemmelsens stk. 3.
 I tilfælde, hvor forældrene modsætter sig barnets deltagelse i sprogvurderingen og sprogstimuleringen, og hvor der samtidig er bekymring for barnets udvikling, har kommunalbestyrelsen efter § 50 i lov om social service, pligt til at undersøge barnets forhold med henblik på at iværksætte eventuelle støtteforanstaltninger efter servicelovens § 52.
 Den foreslåede § 11, stk. 5, er en videreførelse og sammenskrivning af den del af folkeskolelovens § 4 a og § 29 a, der vedrører kvalifikationskrav for det personale, der udfører sprogvurderinger og sprogstimulering af tosprogede børn, samt en videreførelse af gældende praksis for sprogvurdering og sprogstimulering efter dagtilbudslovens § 11. Indholdsmæssigt adskiller bestemmelsen sig fra folkeskolelovens § 29 a, derved, at det ikke længere er fastsat ved lov, at lærere kan varetage sprogstimuleringsaktiviteter efter dagtilbudsloven.
 Der er med forslaget ikke tilsigtet en ændring i kvalifikationsniveauet for det personale, der udfører sprogvurdering og sprogstimulering.
I bestemmelsen præciseres det, at sprogvurdering og sprogstimulering skal udføres af personer, der har særlige kvalifikationer for at varetage sprogvurderingen og sprogstimuleringen.
Det er den enkelte kommune, der har ansvaret for at sikre, at personalet, der forestår sprogvurderingen og sprogstimuleringen, har de fornødne kvalifikationer til opgaven.
Med personer, der har særlige kvalifikationer for at varetage sprogvurdering og sprogstimulering, menes personer, der er uddannede pædagoger, jf. lov nr. 315 af 19. april 2006 med senere ændringer om uddannelsen til professionsbachelor som pædagog, eller personer, der på anden vis er kvalificeret til opgaven, som f.eks. pædagogisk personale med en Pædagogisk Grunduddannelse (PGU)/Pædagogisk Assistentuddannelse efter lov om erhvervsuddannelser, jf. lovbekendtgørelse nr. 1244 af 23. oktober 2007, der har et særligt kendskab til eller efteruddannelse i børns sprogudvikling.
Med personer, der har særlige kvalifikationer for at varetage sprogvurdering og sprogstimulering i forhold til tosprogede børn, menes, ud over ovenstående, personer, der har erhvervet sig den nødvendige faglige viden om andetsprogstilegnelse og tosprogede børns sprogudvikling gennem uddannelse vedrørende tosprogede børn, eller på anden vis gennem erfaring særligt har erhvervet den nødvendige faglige viden om dansk som andetsprog og tosprogede børns sprogudvikling.
For tosprogede børn indebærer dette, at sprogvurdering fortsat f.eks. kan foretages af medarbejdere ved Pædagogisk Psykologisk Rådgivning (PPR), som har kendskab til tosprogede børn.
Den foreslåede § 11, stk. 6, er en sammenskrivning af dagtilbudslovens § 11, stk. 3, samt folkeskolelovens § 4 a, stk. 5, 1. pkt., med redaktionelle og sproglige ændringer.
Bestemmelsen indebærer ikke indholdsmæssige ændringer i forhold til den nuværende retsstilling for forældre til tosprogede børn, der i dag er omfattet af folkeskolelovens § 4 a, stk. 5, og forældre til 3-årige børn, der er omfattet af dagtilbudslovens § 11, stk. 3.
Efter gældende regler i dagtilbudslovens § 11, stk. 3, har forældre, der tager imod tilbuddet om en sprogvurdering, ret til at blive inddraget i processen omkring sprogvurderingen og den efterfølgende indsats i tilfælde, hvor barnet har behov for sprogstimulering.
Derudover har forældrene ret til at få vejledning i, hvordan de i hjemmet selv kan understøtte deres barns sproglige udvikling.
Efter gældende regler i folkeskolelovens § 4 a, stk. 5, har forældre til tosprogede børn ret til orientering om tilbuddene i henhold til § 4 a, stk. 3 og 4, samt om betydningen af, at deres barn deltager i sprogstimuleringen.
Bestemmelsen indebærer, at kommunalbestyrelsen skal sikre, at barnets forældre inddrages i processen omkring sprogvurderingen og den opfølgende indsats samt modtager vejledning i, hvordan de kan understøtte deres barns sproglige udvikling.
Inddragelsen af forældrene har til hensigt at sikre dialog med forældrene om baggrunden for og betydningen af, at deres barn modtager en sprogvurdering, og en eventuel opfølgning i form af sprogstimulering.
Som led i dialogen med forældrene skal de oplyses om pligten til at lade deres barn deltage i sprogvurderingen og en eventuel sprogstimulering, såfremt sprogvurderingen viser, at der er behov herfor, jf. bestemmelsens stk. 4.
Den foreslåede § 11, stk. 7, er en videreførelse af den nugældende § 11, stk. 4, i dagtilbudsloven, med redaktionelle ændringer.
Bestemmelsen indebærer, at kommunalbestyrelsen skal udarbejde og offentliggøre en plan for kommunens mål og rammer for sprogvurderinger og den sprogunderstøttende pædagogiske indsats.
Der er ikke indholdsmæssige ændringer i bestemmelsen.
Kommunalbestyrelsen skal i deres mål og rammer tage hensyn til mangfoldigheden i børnegruppen.
Kommunalbestyrelsen skal beskrive sammenhængen til pædagogiske læreplaner, hvor der også er krav om at arbejde med sprog og løbende evaluering og opfølgning.
Det ville være naturligt, at disse elementer blev integreret.
Planen skal endvidere beskrive sammenhængen til den socialpædagogiske bistand efter folkeskoleloven § 4, herunder, hvordan vurderinger af og opfølgning i forhold til de børn, der modtager bistand efter folkeskoleloven, håndteres.
Sammenhængen til skolen og det arbejde, der foregår i indskolingen vedrørende sprogstimulering og modtagelse af børn med behov for en ekstra indsats, skal beskrives, og endelig skal planen redegøre for forældrenes inddragelse.
 I udarbejdelsen af planen skal der især være fokus på sikring af sammenhæng og kontinuitet mellem indsatser og tilbud samt beskrivelse af kommunens samlede sprogindsats.
Til nr. 5 Det foreslås, jf. forslagets § 1, nr. 5, at § 12 og § 13, i dagtilbudsloven, hvorefter alle dagtilbud skal udarbejde en skriftlig børnemiljøvurdering, ophæves.
Det betyder, at der fremover ikke er krav om, at alle dagtilbud skal udarbejde en skriftlig børnemiljøvurdering, som indeholder en kortlægning af det fysiske, psykiske og æstetiske børnemiljø, beskrivelse af evt. børnemiljøproblemer samt en handlingsplan.
Til nr. 6 Som konsekvens af ophævelsen af § 13, foreslås det gennem en ny § 18 a, jf. forslagets § 1, nr. 6, at videreføre den eksisterende § 13, stk. 3, om dagtilbuddenes mulighed for at søge inspiration og vejledning om børnemiljø hos Dansk Center for Undervisningsmiljø (DCUM), som er et uafhængigt, statsligt videnscenter, der bl.a. arbejder for at sikre et godt børnemiljø i alle dagtilbud og fritidshjem.
Bestemmelsen skal sikre, at dagtilbud fortsat kan søge rådgivning og vejledning om børnemiljø hos DCUM, ligesom ophævelsen af dagtilbudslovens § 12 og § 13, om udarbejdelse af en selvstændig børnemiljøvurdering ikke ændrer på Dansk Center for Undervisningsmiljøs opgaver med at vejlede i forhold til børnemiljø på dagtilbuds- og fritidshjemsområdet.
DCUM skal dog i deres arbejde tage højde for den foreslåede lovændring om en tættere sammenhæng mellem dagtilbuddenes og kommunernes arbejde med børnemiljø og læring i de pædagogiske læreplaner.
 Der henvises i bestemmelsen til lov om elevers og studerendes undervisningsmiljø, jf. lov nr. 166 af 14. marts 2001, der i § 2, stk. 3, regulerer Dansk Center for Undervisningsmiljøs opgaver på dagtilbudsområdet.
 Placeringen af bestemmelsen i forlængelse af reglerne om Danmarks Evalueringsinstitut, sker med henblik på at samle reglerne om rådgivningsfunktionerne m.v. ét sted i loven og derved tydeliggøre, hvor dagtilbuddene kan hente rådgivning i forhold til evaluering og kvalitetsudvikling samt børnemiljø.
Til nr. 7 Den foreslåede § 21, jf. forslagets § 1, nr. 7, er en delvis videreførelse af den gældende § 21.
I den foreslåede § 21, stk. 1, 1. pkt., er der foretaget redaktionelle ændringer og sproglige præciseringer med henblik på, at bestemmelsen om etablering af dagpleje følger samme struktur som bestemmelsen om etablering af daginstitutioner i lovens § 19. Ligeledes præciseres det i overensstemmelse med gældende ret, at betegnelsen privat hjem omfatter dagplejerens hjem eller et af børnenes hjem.
Herudover videreføres gældende ret for så vidt angår § 21, stk. 1, i dagtilbudsloven, jf. lov nr. 501 af 6. juni 2007 om dag-, fritids- og klubtilbud m.v. til børn og unge (dagtilbudsloven) Således fastsætter bestemmelsen, at dagtilbud kan etableres som dagpleje.
Dagpleje adskiller sig fortrinsvis fra daginstitutioner ved, at pasningen omfatter et mindre antal børn, og at pasningen som oftest foregår i private hjem.
Dagpleje kan etableres i dagplejerens private hjem, børnenes private hjem eller i andre velegnede lokaler i børnenes hjemlige miljø, eksempelvis i boligbebyggelse, bofællesskaber.
Det forudsættes, at dagplejeren eller barnet har tilknytning til de lokaler, der benyttes til dagplejen.
I § 21, stk. 1, foreslås som noget nyt at indsætte et 2. pkt. , der under nærmere betingelser giver adgang til, at dagpleje kan foregå i lokaler, der ikke er dagplejerens hjem, børnenes hjem eller andre lokaler i børnenes hjemlige miljø. Adgangen foreslås afgrænset til ét tilfælde: dagpleje, der anvendes til pasning af børn, hvis faste dagplejer er midlertidigt fraværende af kortere varighed.
Heri ligger, at følgende betingelser skal være opfyldt for at bestemmelsen kan finde anvendelse:
 Dagplejen efter den foreslåede § 21, stk. 1, 2. pkt., skal anvendes til pasning af børn, der allerede er optaget i en dagpleje oprettet efter bestemmelsens 1. pkt.
 Dagplejen efter den foreslåede § 21, stk. 1, 2. pkt., skal være etableret med det formål at drive midlertidig pasning af børn, der ikke kan passes af egen dagplejer, fordi dagplejeren er midlertidigt fraværende af kortere varighed.
Ved midlertidigt fravær af kortere varighed forstås eksempelvis fravær som følge af almindeligt sygefravær, ferie eller kursusdeltagelse.
Eksemplerne er ikke udtømmende.
Efter forslaget kan dagpleje efter § 21, stk. 1, 2. pkt., alene anvendes til midlertidig pasning, hvorfor der ikke kan optages og indskrives børn i dagpleje efter § 21, stk. 1, 2. pkt.
Dvs. at et barn ikke kan få anvist en plads i dagpleje efter § 21, stk. 1, 2. pkt., som led i opfyldelse af forsyningsforpligtelsen og pasningsgarantien efter dagtilbudslovens § 4, stk. 1, og § 23.
De øvrige krav til dagplejen, der følger af dagtilbudslovens § 22, herunder kravet om, at der maksimalt kan modtages 5 børn og op til 10 børn i den enkelte dagpleje, hvis dagplejen varetages af flere personer, jf. § 22, stk. 2, kan således ikke fraviges, og gælder derfor også for dagpleje, der etableres efter den forslåede § 21, stk. 1, 2. pkt.
Dagpleje, der fungerer som midlertidig pasning af børn i børnenes egen dagplejers midlertidige fravær af kortere varighed, skal samtidig opfylde de krav til dagpleje, der følger af dagtilbudsloven.
Den foreslåede § 21, stk. 1, 2 pkt., ændrer ikke ved muligheden for at oprette gæstedagpleje, der opfylder betingelserne for dagpleje efter den foreslåede stk. 1, 1. pkt.
Forslaget ændrer ikke ved aktiviteter integreret i dagplejen, såsom ophold i legestuer, på legepladser m.v.
Disse anses fortsat som en naturlig del af dagpleje omfattet af § 21, stk. 1, 1. pkt.
 For en beskrivelse af formålet med bestemmelsen henvises til afsnit 3. 4 i forslagets almindelige bemærkninger.
Den foreslåede § 21, stk. 2, er en videreførelse af § 21, stk. 2, dog med en teknisk præcisering af, at bestemmelsen vedrører dagpleje efter den foreslåede § 21, stk. 1. Dette sker for at skabe ensartethed mellem den struktur og retorik, der anvendes i bestemmelsen om etablering og drift af dagpleje og bestemmelsen om etablering og drift af daginstitutioner, jf. hhv. den foreslåede § 21, og dagtilbudslovens § 19. Herudover videreføres gældende ret for så vidt angår § 21, stk. 2, i dagtilbudsloven, jf. lov nr. 501 af 6. juni 2007, hvorefter kommuner kan etablere og drive kommunal dagpleje som led i opfyldelsen af kommunalbestyrelsens forsyningsforpligtelse og pasningsgaranti.
Den kommunale dagpleje skal leve op til dagtilbudslovens formålsbestemmelser, jf. dagtilbudslovens §§ 1 og 7, reglerne om pædagogisk læreplan, jf. dagtilbudslovens §§ 8-10, samt reglerne om forældrebestyrelse, jf. dagtilbudslovens §§ 14-16.
Den foreslåede § 21, stk. 3, er en videreførelse af § 21, stk. 3, dog med en teknisk præcisering af, at bestemmelsen angår dagpleje efter den foreslåede § 21, stk. 1. Dette sker for at skabe ensartethed mellem den struktur og retorik, der anvendes i bestemmelsen om etablering og drift af dagpleje og bestemmelsen om etablering og drift af daginstitutioner, jf. hhv. den foreslåede § 21, og dagtilbudslovens § 19. Herudover videreføres gældende ret for så vidt angår § 21, stk. 3, i dagtilbudsloven, jf. lov nr. 501 af 6. juni 2007. Således baseres privat dagpleje på en aftale om drift mellem kommunalbestyrelsen og den private dagpleje.
Der stilles ikke krav til, hvem kommunalbestyrelsen skal indgå aftaler om drift med.
Det er kommunalbestyrelsen, der afgør, om den vil indgå en aftale med en privat dagpleje, og kommunalbestyrelsen er ikke forpligtet til at indgå aftale alene på grund af, at den tidligere har indgået en tilsvarende aftale med en anden privat dagpleje.
Kommunalbestyrelsen kan f.eks. inddrage hensynet til den samlede forsyning af tilbud i kommunen.
 Privat dagpleje skal leve op til formålsbestemmelser, jf. dagtilbudslovens § 1 og § 7, krav om pædagogisk læreplan, jf. §§ 8-10. I forhold til reglerne om forældrebestyrelser er privat dagpleje særskilt reguleret i dagtilbudslovens § 14, stk. 4, hvorefter kommunalbestyrelsen i forbindelse med indgåelsen af aftalen om drift skal sikre forældrene indflydelse på den private dagplejes arbejde med børnene.
 Aftalen mellem den private dagpleje og kommunalbestyrelsen skal som minimum indeholde følgende:
 Den juridisk ansvarlige for modtagelse af tilskud  Antal børn og alderssammensætning  Personalemæssige forhold, herunder beregning og udbetaling af løn  Åbningstid, herunder forhold ved lukkedage, ferie og sygdom  Tilskuddets størrelse og udbetaling  Eventuelle børn med særlige behov  Visitation/optagelse, herunder skal det fremgå af aftalen, om den private dagpleje selv træffer afgørelse om optagelse, eller om det foregår gennem kommunens pladsanvisning eller begge i fællesskab  Betaling, herunder anføres forældrebetaling  Forhold i lokale og dagplejehjem, herunder bygnings-, sikkerheds- og sundhedsmæssige krav  Opsigelse af aftalen  Forældrenes indflydelse på arbejdet i den private dagpleje  Ordningens ophør, herunder redegørelse for eventuel formue, jf. retssikkerhedslovens § 43, stk. 1, 1. pkt.
 Aftalens udløb Herudover bør de krav, som kommunalbestyrelsen stiller ved godkendelsen, indføjes i driftsaftalen, jf. bemærkningerne til dagtilbudslovens § 22, stk. 1.
 Privat dagpleje, der drives efter aftale med en kommune, er omfattet af forvaltningsloven og offentlighedsloven, når de udfører opgaver for kommunalbestyrelsen, jf. retssikkerhedslovens § 43, stk. 3.
Til nr. 8 Det foreslås, at der indsættes en bemyndigelse i § 93, stk. 3, til, at socialministeren i samråd med skatteministeren kan fastsætte nærmere regler for kommunernes opkrævning af tilbagebetalingsbeløb efter dagtilbudslovens § 93, stk. 1. Bestemmelsen er identisk med den tilsvarende bemyndigelsesbestemmelse i servicelovens § 165, stk. 1, som utilsigtet ikke er videreført til dagtilbudsloven i forbindelse med dagtilbudsområdets overgang fra serviceloven til regulering i dagtilbudsloven.
De nærmere regler for opkrævning vil blive gennem en ændring af bekendtgørelse nr. 1383 af 12. december 2009 om kommunalbestyrelsens opkrævning af tilbagebetalingskrav efter lov om social service, lov om social pension og lov om højeste, mellemste, forhøjet almindelig og almindelig førtidspension m.v., til også at omfatte krav efter lov om dag-, fritids- og klubtilbud m.v.
Dagtilbudsområdet var, før området overgik fra serviceloven til dagtilbudsloven, omfattet af denne bekendtgørelse.
§ 2 Bestemmelsen fastslår, hvilke bestemmelser i lov om folkeskolen, jf. lovbekendtgørelse nr. 1195 af 30. november 2006, der ophæves som konsekvens af lovforslaget.
Folkeskolelovens § 4 a om sprogstimulering og sagkyndig vurdering af tosprogede børn foreslås ophæves som følge af, at reglerne om sprogstimulering samles i dagtilbudsloven, jf. forslagets § 11. Efter § 4 a skal alle tosprogede børn, der endnu ikke har påbegyndt skolegangen, støtte til at fremme den sproglige udvikling med henblik på tilegnelsen af dansk, hvis de efter en sagkyndig vurdering har behov for det.
Tosprogede børn, der ikke er optaget i et dagtilbud, skal have et 15 timers sprogstimuleringstilbud senest fra 1. august i det kalenderår barnet fylder tre år.
Tosprogede børn, der er optaget i et dagtilbud skal tilbydes særlig støtte, hvis det skønnes, at børnene sproglige udvikling ikke i tilstrækkelig grad kan fremmes indenfor institutionens egne pædagogiske muligheder.
Kommunalbestyrelsen skal orientere om tilbuddet og at forældrene har pligt til at lade deres barn deltage i den tilbudte sprogstimulering.
Folkeskolelovens § 29 a, som foreslås ophævet, omhandler kvalifikationskrav til personer, der skal varetage aktiviteter i førskoletilbud efter folkeskolelovens § 4 a.
Efter bestemmelsen skal sprogstimulering foretages af pædagoger, der har uddannelse vedrørende tosprogede børn, eller på anden vis har kvalificeret sig til opgaven.
Aktiviteterne kan ligeledes forestås af lærere med tilsvarende forudsætninger.
Bestemmelsen foreslås ophævet som følge af, at reglerne samles i dagtilbudslovens, jf. forslagets § 11, stk. 5.
§ 3 Det foreslås, at loven træder i kraft den 1. juli 2010.
