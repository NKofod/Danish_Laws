Nr BTL 200 Betænkning over Forslag til lov om støtte til visse  

 strukturforanstaltninger inden for fiskeriet m.v.   

 Nr L 200 1986-87, 1. samling Blad nr 676 Afgivet af landbrugs- og fiskeriudvalget Afgivet: 19870202 Udvalget har behandlet lovforslaget i nogle møder og har i den forbindelse stillet spørgsmål til fiskeriministeren, som denne har besvaret dels i samråd og dels skriftligt.
To af disse spørgsmål og ministerens svar herpå er optrykt som bilag til denne betænkning.
Der er af fiskeriministeren og af et mindretal stillet ændringsforslag, hvorom henvises til de ledsagende bemærkninger.
Fiskeriministeren har tilkendegivet, at lovens § 9, stk. 2, som hjemler mulighed for at yde støtte til foranstaltninger, der ikke er støtteberettigede fra EF, bl.a. vil blive anvendt til støtteforanstaltninger til små fartøjer, dvs. fartøjer, som normalt er under 12 m.
Der arbejdes i den forbindelse med en målsætning om at anvende 4 mill. kr. i 1987 og 4 mill. kr. i hvert af de følgende år af de midler, som er afsat til modernisering, nybygning, opdræt og forsøgsfiskeri.
Desuden vil man ikke på forhånd udelukke mindre fartøjer fra ophørsstøtte, idet det dog bemærkes, at det er hensigten at opretholde et stort fiskeri fra de mindre fartøjer.
Fiskeriministeren afgiver hvert år inden den 1. april en skriftlig redegørelse til Folketingets landbrugs- og fiskeriudvalg om lovens administration i det foregående år og om udviklingen i den danske fiskerflådes struktur samt om strukturudviklingen i de øvrige EF-lande.
Herefter indstiller et »flertal§ (udvalget med undtagelse af Socialistisk Folkepartis medlemmer) lovforslaget til »vedtagelse§ med de af ministeren stillede og af flertallet tiltrådte ændringsforslag.
Et »mindretal inden for flertallet§ (Socialdemokratiets medlemmer af udvalget) konstaterer med tilfredshed, at fiskeriministeren har taget mindretallets bemærkninger ved lovforslagets 1. behandling om kystfiskeriets og de mindre fartøjers vilkår til efterretning og har optaget forhandling med Dansk Fiskeriforening.
Resultatet af disse forhandlinger er udformningen af et program til forbedring af vilkårene for kystfiskeriet i de indre danske farvande.
 Forslaget om, at der i årene 1987-91 vil blive anvendt 20 mill. kr.
til strukturforanstaltninger til fartøjer under 12 m, er i overensstemmelse med mindretallets indstilling, hvorimod man må konstatere, at det ikke under udvalgsarbejdet har været muligt at finde flertal for at sætte en overgrænse for størrelsen af de fartøjer, der kan opnå tilskud.
Et »mindretal§ (Socialistisk Folkepartis medlemmer af udvalget) indstiller lovforslaget til »vedtagelse§ med de af mindretallet stillede eller tiltrådte ændringsforslag.
Mindretallet er af den opfattelse, at det i det foreliggende lovforslag ikke er gjort klart, at det er nødvendigt at begrænse kapaciteten i fiskeriet, så den svarer til de reelle fiskemuligheder.
Der er i stedet brug for nu kun at gennemføre ophørsstøtten og moderniseringsstøtten.
Folketinget skal derefter fastlægge hovedretningslinierne for nytilgang til fiskerflåden, således at der kan gennemføres en regulering af fiskeriet, som klart tager hensyn også til det kystnære fiskeri, og som reguleres geografisk efter bådtyper og bådstørrelser.
Når hovedlinierne er vedtaget, kan en eventuel støtte til nybygning komme på tale, og først i den situation kan der eventuelt lovgives om en sådan støtte.
Af miljømæssige grunde ønsker mindretallet ikke at give mulighed for støtte til etablering af bl.a. havbrug, før udvalgsarbejdet mellem Fiskeriministeriet og Miljøministeriet er afsluttet.
Mindretallet er tilfreds med, at det nu præciseres, at der også kan gives støtte til arbejdsmiljøformål, og mindretallet tilslutter sig, at der gives støtte til hjælp til udskiftning af bundgarnspæle.
Mindretallet påskønner desuden, at støtte til både under 12 m gennemføres som ønsket af Dansk Fiskeriforening.
Ændringsforslag Af »fiskeriministeren,§ tiltrådt af »udvalget:§ Til § 4 Ý1)¨ I »stk. 2, nr. 4,§ ændres ordene »fremme af sikkerhed om  

 bord« til: »fremme eller forbedring af besætningernes arbejdsvilkår og sikkerhed om bord«.
 Af et »mindretal§ (SF):
Til § 5 Ý2)¨ »Paragraffen§ og »overskriften§ hertil affattes således:
»»Nytilgang§ Ý§ 5.¨ Fiskeriministeren fremsætter forslag til hovedretningslinier for nytilgang til flåden reguleret geografisk og efter bådstørrelse og bådtyper inden den 15. oktober 1987.« Til § 7 Ý3)¨ »Paragraffen§ og »overskriften§ hertil udgår.
Af »fiskeriministeren,§ tiltrådt af »udvalget:§ Til § 9 Ý4)¨ Efter stk. 2 indsættes som nyt stykke:
»»Stk. 3.§ Fiskeriministeren kan i 1987 yde støtte til ekstraordinære udskiftninger af bundgarnspæle med indtil 30 pct.
af de dokumenterede udgifter.« BEMÆRKNINGER Til nr. 1 Ved den ændrede formulering bliver der fuldstændig overensstemmelse med art. 9, stk. 3, i Rådets forordning nr. 4028/86 af 18.
 december 1986, hvorefter der kan ydes EF-støtte til bl.a.
 arbejdsmiljøforanstaltninger om bord.
Til nr. 2 Efter forslagsstillernes opfattelse er der ikke nu brug for at udvide fiskerflåden, men tværtimod behov for at nedskære flåden, så den er i bedre overensstemmelse med fiskerimulighederne i EFs fiskeripolitik.
En forudsætning for, at Danmark får den rigtige strukturudvikling i fiskeriet, så der kan sikres et bredt sammensat fiskeri med geografisk spredning, er, at der tilrettelægges en tilfredsstillende regulering af nytilgangen til fiskerflåden, herunder en nedsættelse af den samlede fangstkapacitet.
For forslagsstillerne er det afgørende, at disse hovedlinier fastlægges i Folketinget, så der kan skabes sikkerhed for, at der sker den nødvendige tilpasning af kapaciteten til fordel for erhvervet.
Først derefter bør det drøftes, om der er brug for en eventuel støtte til nybygning.
Til nr. 3 Idet forslagsstillerne henviser til fiskeriministerens svar på spørgsmål 10 og 11, der er optrykt som bilag til betænkningen, vil forslagsstillerne ikke fremkalde forventninger om, at der vil blive givet store tilskud til opdræt, inden det udvalgsarbejde, der er iværkst i samarbejde mellem Fiskeriministeriet og Miljøministeriet, er afsluttet.
Hvis dette udvalgsarbejde giver grundlag for det, kan der eventuelt blive tale om at foreslå støtte til bestemte miljøvenlige produktioner.
Til nr. 4 De tre på hinanden følgende isvintre har medført, at det har været nødvendigt i flere på hinanden følgende år at foretage omkostningskrævende udskiftninger af bundgarnspæle.
Bundgarnsfiskeriets økonomi har desuden været præget af tilbagegangen i især ålebestanden.
Det foreslås derfor, at der som en ekstraordinær foranstaltning ydes støtte til den udskiftning af bundgarnspæle, som ligger ud over den normale udskiftning.
Støttesatsen på 30 pct. svarer til den højeste sats, der i øvrigt er gældende vedrørende modernisering og nybygning.
Udgifterne, som forventes at udgøre ca. 3 mill. kr., afholdes inden for den ramme, der er afsat til modernisering, nybygning, opdræt og forsøgsfiskeri.
»Grove (KF)§ fmd. »Carl Martin Christensen (KF) Collet (KF) Rønholt (KF) Povl Brøndsted (V) Sønderby (V) Steffensen (KRF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) §nfmd.» Gade (SF) Inger Harms (SF) Larsen-Ledet (RV)§ Partierne CD, FP og VS havde ikke medlemmer i udvalget.
Bilag ÝTo af udvalgets spørgsmål til fiskeriministeren og dennes svar herpå:¨ »Spørgsmål 10:§ Er det ministerens opfattelse, at der skal åbnes op for etablering af havbrug ved udløbet af det nuværende etårige stop? »Spørgsmål 11:§ Hvordan vurderer ministeren udviklingen i antallet af havbrug i de næste 10 år? »sSvar:§ I forbindelse med dagsordenen om begrænsning af forureningen af havet, som Folketinget vedtog den 18. november 1986, indførtes et 1-årigt stop for etableringen af nye og udvidelse af eksisterende havbrug.
Som følge af regeringens handlingsplan for havet omkring Danmark har Miljøstyrelsen taget initiativ til udarbejdelse af en samlet plan for en fremtidig miljømæssig acceptabel og forsvarlig produktion fra havbrug.
Udarbejdelsen af planen sker i samarbejde med amterne og Fiskeriministeriet.
Udviklingen af havbrugserhvervet - herunder antallet af anlæg og disses placering - vil således ske inden for i forvejen fastlagte rammer, som i løbet af 1987 vil blive fastlagt med hensyntagen til farvandenes beskaffenhed og den aktuelle miljømæssige belastning.
Det er min opfattelse, at en vurdering af udviklingen i antallet af havbrug i de næste 10 år må afvente udarbejdelsen af den nævnte plan.
