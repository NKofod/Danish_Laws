Fremsat den 14. marts 2023 af Pia Kjærsgaard (DF), Alex Ahrendtsen (DF), Mikkel Bjørn (DF), Peter Kofod (DF), Morten Messerschmidt (DF), Mette Thiesen (DF) og Nick Zimmermann (DF) Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år Folketinget pålægger regeringen inden udgangen af folketingsåret 2022-2023, at fremsætte lovforslag, der sikrer, at alle ægtefæller, der kommer til Danmark, og hvor den ene eller begge parter er under 18 år, automatisk bliver adskilt.
Bemærkninger til forslaget Forslaget er en revideret genfremsættelse af beslutningsforslag nr.
B 84, folketingsåret 2021-22. Der henvises til www.folketingstidende.dk, Folketingstidende 2021-22, Tillæg A, B 84 som fremsat, tillæg B, betænkning over B 84, og tillæg F, møde 84, kl. 12:43, og møde 122, kl. 13:16.
Siden februar 2017 har det ikke været muligt for personer under 18 år at indgå ægteskab i Danmark.
Folketinget sendte med vedtagelsen af lov nr. 81 af 24. januar 2017 et stærkt signal om, at ægteskab ikke skal kunne indgås med personer, der endnu ikke er myndige.
 I takt med at forskellige flygtninge og migranter kommer til landet, opleves det, at der blandt dem er ægtefolk, hvor den ene part  som oftest pigen  endnu ikke er myndig (Udlændinge- og Integrationsudvalget, alm. del  svar på spørgsmål 278, folketingsåret 2020-21).
Praksis er, at hvis den ene part er under 15 år, bliver de automatisk adskilt.
Er begge parter over 15 år, er det kun muligt at adskille parret efter en individuel vurdering (Udlændinge- og Integrationsudvalget, alm. del  svar på spørgsmål 271, folketingsåret 2020-21, og Udlændinge- og Integrationsudvalget, alm. del  bilag 75, folketingsåret 2016-17). Denne praksis skal sikre, at Danmark overholder internationale konventioner.
 Forslagsstillerne finder ikke denne praksis rimelig, for helt grundlæggende bør man slet ikke som samfund acceptere et ægteskab  uanset hvor det er indgået  hvor den ene part er under 18 år, heller ikke når det er indgået mellem udlændinge i fremmede lande, der sidenhen er kommet til Danmark.
 Derfor foreslås det, at regeringen fremsætter den nødvendige lovgivning for at få ændret denne praksis og om nødvendigt ændrer eller udtræder af den eller de konventioner, som er til hinder for automatisk adskillelse.
 Vi kan ikke som samfund med rimelighed vedtage love, som tilsiger, at man her i landet ikke kan indgå ægteskab, medmindre man er over 18 år, og så samtidig acceptere udlændinges ægteskab, når deres ægteskab er indgået inden deres 18. år.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om adskillelse af asylpar i asylsystemet, når mindst den ene ægtefælle er under 18 år.
(Beslutningsforslag nr.
B 49) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
