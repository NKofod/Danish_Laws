 En dansk statsborger, der var chef på en campingplads her i landet i  

 sommerhalvåret, og som sådan havde tjenestebolig til rådighed i denne  

 periode, blev anset for fortsat at være fuldt skattepligtig her til landet,  

 selv om han på helårsbasis havde lejet bolig i Spanien, hvor han boede det  

 andet halvår.
 A klagede over den af Ligningsrådet som bindende forhåndsbesked trufne  

 afgørelse, hvorefter han ville blive anset som fuldt skattepligtig til den  

 danske stat i medfør af kildeskattelovens § 1, nr. 1, selv om han i  

 vinterhalvåret hovedsagelig ville bo i Spanien, hvor han havde lejet et hus  

 på helårsbasis.
Det var oplyst, at klageren og hans hustru var ansat som lejrchefpar på en  

 campingplads, hvor de havde en mindre bolig til rådighed i campingpladsens  

 driftsperiode.
Boligen lå i forbindelse med campingpladsens butik, og bestod  

 af en kombineret køkken- og opholdsstue på 18 (m2), 2 køjerum på henholdsvis  

 4 og 5 (m2), samt et toilet med brus på 3 (m2). Det øvrige personale havde  

 adgang til at benytte boligens ene køjerum samt køkkenet og toilettet.  

 Boligen måtte i henhold til den givne tilladelse til drift af campingpladsen  

 kun benyttes i perioden fra den 1. april til den 30. september.
Klageren og hans hustru havde siden fraflytningen til Spanien den 30.  

 september 1983 ikke haft anden bolig til rådighed her i landet.
I Spanien  

 havde klageren lejet et hus på helårsbasis.
Klageren og hans hustru rejste  

 aldrig til Danmark i vinterhalvåret, og de opholdt sig stort set lige så  

 meget i Spanien som i Danmark.
De havde opholdstilladelse i Spanien, men ikke  

 arbejdstilladelse.
Klageren havde ved F 54-erklæring dokumenteret, at han var  

 fuldt skattepligtig til Spanien fra den 1. januar 1984. Klageren og hans  

 hustru blev gift den 10. april 1984. De havde ingen mindreårige børn.
 Klagerens revisor anførte over for Landsskatteretten, at den omstændighed,  

 at klageren i sommerhalvåret havde tjenestebolig til rådighed her i landet,  

 ikke var tilstrækkeligt til at begrunde en statuering af fuld skattepligt her  

 til landet i medfør af kildeskattelovens § 1, nr. 1, når han havde en  

 helårsbolig i Spanien.
 De omstændigheder, at klageren havde bolig til rådighed her i landet i  

 sommerhalvåret, at det dermed forbundne arbejde udgjorde eksistensgrundlaget  

 for familien, samt at vinteropholdet i Spanien måtte antages at have en mere  

 passiv og feriemæssig karakter, selv om der der var lejet en helårsbolig,  

 måtte efter Landsskatterettens opfattelse have til følge, at klageren måtte  

 være fuldt skattepligtig her til landet efter kildeskattelovens § 1, nr. 1.  

 Ligningsrådets forhåndsbesked blev derfor stadfæstet.
 LV 1987, A 1.1.3.
 (* 1) Afgørelsen er offentliggjort i Skat 1988, nr. 7, side 401.
