Skriftlig fremsættelse (6. oktober 2010) Klima- og energiministeren (Lykke Friis) :
 Herved tillader jeg mig for Folketinget at fremsætte:
Forslag til lov om ændring af lov om et Energiteknologisk Udviklings- og Demonstrationsprogram og lov om statstilskud til dækning af udgifter til kuldioxidafgift i visse virksomheder med stort energiforbrug) (Lovforslag nr.
L 22).
Lovforslaget tilvejebringer det nærmere hjemmelsgrundlag for Green Labs DK-programmets gennemførelse.
Som led i regeringens Erhvervsklimastrategi og Aftale om fordeling af globalise-ringsreserven 2009 oprettes tilskudsprogrammet Green Labs DK, der skal yde tilskud til etablering af faciliteter, hvor virksomheder kan demonstrere og teste nye klimateknologier.
Herudover indeholder forslaget indsættelse af en supplerende målsætning om at understøtte regeringens langsigtede mål om at gøre Danmark uafhængig af fossile brændsler.
Som opfølgning på Klimakommissionens anbefalinger, vil regeringen komme med en plan for, hvordan Danmark kan gøre sig uafhængig af fossile brændsler.
Der er i den forbindelse behov for konkrete virkemidler, som kan fremme udviklingen hen mod et fossiluafhængigt samfund på en omkostningseffektiv måde.
Efter lovændringen vil EUDP i højere grad kunne understøtte denne udvikling.
Forslaget indeholder desuden en lempelse af EUDP-lovens krav om, at alle tilskudsmodtagere skal have hjemsted i Danmark.
Eftersom EUDP-støttede projekter har til formål at fremme teknologiudviklingen i Danmark, er der ofte ikke tilstrækkelig tilskyndelse for udenlandske universiteter og virksomheder til at deltage i projekterne uden støtte fra EUDP.
Endelig sikrer forslaget, at der fortsat kan indgås aftaler og gives tilskud i forbindelse med indgåelse af aftaler om energieffektivisering med energiintensive virksomheder efter juni 2011, hvor Europa-Kommissionens godkendelse af den nuværende ordning udløber.
Med forslaget tilpasses tilskudsordningen i videst muligt omfang EUs forordning om generel gruppefritagelse, hvilket indebærer, at tilskudsordningen for de fleste virksomheders vedkommende godkendes automatisk, dvs. uden først at skulle anmeldes.
 Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
