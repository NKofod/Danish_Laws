 Udtalt, at en kirkegårdsbestyrelse havde været uberettiget til imod en  

 gravstedsejers ønske at overdrage brugerretten til gravstedet til et andet  

 familimedlem, efter at fredningstiden var udløbet.
 Kirkeministeriets skrivelse af 7. april 1971 til stiftsøvrigheden over  

 Århus stift.
 I den med stiftsøvrighedens erklæring af 15. februar 1971 hertil  

 tilbagefulgte sag har P.A. for sin moder fru B.B. klaget over, at gravsted  

 nr. 361-62 på A. kirkegård med derpå værende monument og beplantning - i  

 hvilket gravsted hans fader H.A.'s urne blev nedsat den 14. januar 1958 -  

 efter fredningsperiodens udløb pr. 31. december 1968 af kirkegårdens  

 bestyrelse blev overdraget til afdødes søster fru L.C., uanset at fru B.B.,  

 der var dispositionsberettiget med hensyn til gravstedet, havde begæret dette  

 sløjfet.
 Det fremgår af sagen, at fru B.B. på derom fra kirkegårdsbestyrelsen  

 modtaget forespørgsel har givet sin fuldmagt til, at »grav nr. 361-62  

 med sten bliver slettet«, at afdødes forældres urner er nedsat i  

 nabogravstedet nr. 363-64, idet moderen havde ønsket at blive begravet ved  

 siden af sin søn, samt at det på graven værende monument og gravstedets  

 beplantning ifølge det oplyste senere er fjernet på kirkegårdsbestyrelsens  

 foranledning efter fru B.B.'s derom udtrykkeligt fremsatte ønske.
 I denne anledning skal man meddele til efterretning og videre  

 bekendtgørelse, at kirkegårdsbestyrelsen efter ministeriets opfattelse har  

 været uberettiget til i et tilfælde som det foreliggende, hvor den  

 dispositionsberettigede havde ønsket gravstedet sløjfet og gravstenen  

 tilintetgjort ved brugstidens udløb, at bortfæste gravstedet påny med  

 påstående sten og beplantning.
 Da sten og beplantning efter det for ministeriet oplyste nu er fjernet ved  

 kirkegårdsbestyrelsens foranstaltning, finder ministeriet ikke anledning til  

 at foretage videre i sagen.
 Efter den anledning, sagen dertil giver, undlader man ikke at bemærke, at  

 det tilkommer kirkegårdsbestyrelsen at træffe bestemmelse om, til hvem  

 hjemfaldne gravsteder skal bortfæstes.
