Nr BTL 104 Betænkning over Forslag til lov om ændring af skattekontrolloven,  

 skattestyrelsesloven, kildeskatteloven, selskabsskatteloven og  

 fondsbeskatningsloven (Selvangivelse, udveksling og samkøring af oplysninger  

 mellem myndigheder, indberetning, dokumentationskrav til skattearrangementer,  

 delegation af ligningsrådsbeføjelser, ansættelsesfrister og tilsyn med  

 forskudsregistrering m.v.)   

 Nr L 104 1995-96, 1. samling Afgivet af Skatteudvalget Afgivet: 19951212 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Herefter indstiller et flertal (udvalget med undtagelse af Dansk  

 Folkepartis medlem) lovforslaget til vedtagelse med de stillede  

 ændringsforslag.
Et mindretal inden for flertallet (Enhedslistens medlem af udvalget)  

 ønsker generelt så vidt mulig en fjernelse af de skattelove, der bruges i  

 forbindelse med skatteunddragelser.
Enhedslisten er derfor meget tilfreds med  

 ministerens tilsagn under 1. behandling af lovforslaget om at arrangere et  

 seminar for Skatteudvalgets medlemmer, hvor man især koncentrer sig om de  

 skattelove, der giver anledning til de største problemer i forbindelse med  

 skatteunddragelse.
Et mindretal (Dansk Folkepartis medlem af udvalget) indstiller  

 lovforslaget til forkastelse ved 3. behandling.
Mindretallet vil  

 stemme imod de stillede ændringsforslag.
 ÆndringsforslagAf skatteministeren, tiltrådt af et flertal  

 (udvalget med undtagelse af DF):
 Til titlen 1) I undertitlen udgår ordene »udveksling og  

 samkøring af oplysninger mellem myndigheder,».
 Til § 1 2) I nr. 5 udgår de foreslåede § 6 B og §  

 6 C.
 Til § 2 3) Nr. 1 affattes således:
 »1. I § 3, stk. 3, 2. pkt., ændres »som en anden  

 skattemyndighed har under behandling« til: »i det omfang en anden  

 skattemyndighed har ansættelsen under behandling«, og som 3. pkt.  

 indsættes:
»I tilfælde som nævnt i 2. pkt. skal den kommunale skattemyndighed  

 underrette denne anden skattemyndighed om den påtænkte ansættelsesændring i  

 rimelig tid før ansættelsesændringens foretagelse.«» 4) I det under nr. 3 foreslåede § 17, stk. 4,  

 indsættes efter »realrenteafgiftsloven«: »og om  

 ejendomsvurderinger efter § 19, stk. 1, 1. pkt., i  

 skattestyrelsesloven«.
Bemærkninger Til nr. 1 Ændringen er en konsekvens af ændringsforslag nr. 2.
 Til nr. 2 De foreslåede bestemmelser udgår med henblik på fremsættelse på  

 et senere tidspunkt på grundlag af en nærmere redegørelse for de gældende  

 muligheder for at indhente og samkøre oplysninger i den offentlige  

 forvaltning.
Det bemærkes i øvrigt vedrørende § 1, nr. 21, at forslaget om  

 dokumentationskrav til skattearrangementer ikke går på reelle anskaffelser af  

 f.eks. afskrivningsberettigede aktiver.
Formålet med lovforslaget er at  

 stille dokumentationskrav til udbydere eller formidlere af arrangementer, der  

 ikke er baseret på en reel erhvervelse af et formuegode respektive et  

 finansielt instrument eller på en reel finansiering heraf.
Det bemærkes endvidere under § 2, nr. 5, at forslaget alene indebærer, at  

 den gældende 3-årige »forhøjelsesfrist« gøres til en reel 3-årig  

 frist.
Den gældende »forhøjelsesfrist« er reelt kun en frist på ca.  

 21/2 år, idet skattemyndighederne først kan påbegynde den egentlige  

 ligningsmæssige behandling, når selvangivelserne foreligger, og ikke allerede  

 ved indkomstårets udløb.
 Endelig bemærkes vedrørende ikrafttræden af § 2, nr. 5, jf. § 6, stk. 1,  

 at det forudsættes, at fristforlængelsen af ligningsmyndighederne udelukkende  

 anvendes i forbindelse med væsentlige ansættelsesforhøjelser.  

 Skatteministeriet vil udarbejde en vejledning til ligningsmyndighederne  

 herom.
 Til nr. 3 Baggrunden for ændringsforslaget er en konstatering af, at der  

 med de gældende sagsbehandlingstider i det ligningsmæssige klagesystem er et  

 generelt behov for, at den kommunale skattemyndighed skal kunne ændre et  

 forhold i en skatteansættelse, selv om et andet forhold i skatteansættelsen  

 er påklaget.
 Forslaget skal også ses i lyset af længden af den 3-årige  

 ansættelsesfrist.
 Alternativet er, at klageinstansen må inddrage de nye, ikke påklagede  

 forhold, under klagebehandlingen med deraf følgende fortabelse af  

 »klagetrin« for den skattepligtige og med deraf følgende belastning  

 af klageinstanserne.
 Underretningen af klageinstansen kan ske ved fremsendelse af en kopi af  

 agterskrivelsen samtidig med, at den fremsendes til den skattepligtige.
 Finder klageinstansen, at der er sammenfald i de forhold i ansættelsen,  

 der behandles af de to myndigheder, må den kommunale skattemyndighed afstå  

 fra at gennemføre den varslede ansættelsesændring.
Til nr. 4 Forslaget vedrører Ligningsrådets revisionsmæssige kompetence  

 vedrørende ejendomsvurderinger.
Den foreslåede adgang til sagsudlæggelse er  

 tænkt anvendt på de mere tekniske revisioner af ejendomsvurderingerne.
Jacob Buksti (S) nfmd.
Pia Gjellerup (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kristian Thulesen Dahl (DF) Fremskridtspartiet havde ikke medlemmer i udvalget.
