Fremsat den 27. februar 2002 af  

 justitsministeren (Lene Espersen) Forslag til Lov om ændring af lov om forbud mod  

 tv-overvågning mv.
(Tv-overvågning af pengeautomater, vekselautomater og  

 pengetransportbiler) § 1 I lov om forbud mod tv-overvågning mv., jf. lovbekendtgørelse  

 nr. 76 af 1. februar 2000, foretages følgende ændringer:
 1. I § 2 indsættes efter nr. 1 som nyt  

 nummer:
 »2)	Tv-overvågning af automater, hvor penge kan hæves  

 (pengeautomater) eller kan veksles til en anden valuta (vekselautomater),  

 eller af køretøjer, der udelukkende anvendes til transport af  

 penge (pengetransportbiler), såfremt overvågningen foretages af  

 den, der har rådighed over automaten eller køretøjet, og  

 såfremt tv-overvågningen er indrettet således, at den alene  

 er rettet mod personer, som befinder sig i umiddelbar nærhed af  

 automaten eller køretøjet.«.
 Nr. 2 bliver herefter nr. 3.
 2. § 3, stk. 2, affattes således:
 »Stk. 2. Stk. 1 gælder ikke ved  

 tv-overvågning af pengetransportbiler i medfør af § 2, nr.  

 2, og i de i § 2, nr. 3, nævnte tilfælde.«.
§ 2 Loven træder i kraft dagen efter bekendtgørelsen i  

 Lovtidende.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske eller  

 grønlandske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget går ud på at tillade  

 tv-overvågning af pengeautomater, valutavekslingsautomater og  

 pengetransportbiler på visse betingelser.
Formålet er at forbedre  

 mulighederne for at forebygge og opklare navnlig røverier og anden  

 berigelseskriminalitet.
2. Gældende ret Efter lov om forbud mod tv-overvågning må  

 private som hovedregel ikke foretage tv-overvågning af gade, vej, plads  

 eller lignende område, som benyttes til almindelig færdsel, jf.  

 lovens § 1, stk. 1. Ved tv-overvågning forstås  

 vedvarende eller regelmæssigt gentagen personovervågning ved  

 hjælp af fjernbetjent eller automatisk virkende tv-kamera,  

 fotografiapparat eller lignende apparat, jf. § 1, stk. 2.
Loven finder ikke anvendelse på kameraer - f.eks. i  

 en bank - der kun optager, når nogen aktiverer en særlig  

 alarmknap.
I disse tilfælde har overvågningen ikke den  

 systematiske karakter, som er en forudsætning for, at lovens regler  

 finder anvendelse.
Der gælder visse undtagelser fra forbudet mod  

 privates tv-overvågning, jf. lovens § 2. Forbudet gælder  

 således ikke tv-overvågning af tankstationer,  

 fabriksområder, overdækkede butikscentre og lignende  

 områder, på hvilke der drives erhvervsvirksomhed, såfremt  

 overvågningen foretages af den, der har rådighed over  

 området.
Undtaget er også tv-overvågning, der ikke er  

 forbundet med optagelse af billeder på videobånd eller film mv.,  

 når den foretages som led i overvågning af egne indgange,  

 facader, indhegninger eller lignende.
 Private, der i medfør af de nævnte  

 undtagelser fra forbudet foretager tv-overvågning af steder eller  

 lokaler, hvortil der er almindelig adgang, eller af arbejdspladser, skal ved  

 skiltning eller på anden tydelig måde oplyse dette, jf. lovens  

 § 3, stk. 1. Dette gælder dog ikke, hvis  

 tv-overvågningen sker som led i overvågning af egne indgange og  

 facader, jf. lovens § 3, stk. 2.
3. Baggrunden for lovforslaget Finansrådet har over for Justitsministeriet  

 foreslået, at loven ændres, således at der åbnes  

 mulighed for at foretage tv-overvågning med videooptagelse eller  

 lignende af udendørs penge- og valutavekslingsautomater, samt at der  

 åbnes mulighed for at placere videokameraer på  

 pengetransportbiler.
Finansrådet har endvidere foreslået, at der  

 åbnes mulighed for, at pengeinstitutter kan foretage  

 tv-overvågning med videooptagelse eller lignende af gader mv. som led i  

 overvågning af pengeinstitutternes facader.
Spørgsmålet om adgang til  

 tv-overvågning i disse tilfælde blev bl.a. også  

 drøftet i forbindelse med en høring om overvågning, som  

 blev afholdt af Teknologirådet den 24. oktober 2001 for Folketingets  

 Retsudvalg og Forskningsudvalg, jf.
Teknologirådets rapport herom  

 (rapport nr. 2001/8).
 Finansrådet har bl.a. oplyst over for  

 Justitsministeriet, at der gennem de seneste 6-7 år har været en  

 stigende tendens i antallet af røverier og røveriforsøg  

 rettet mod pengeinstitutter, og at der gennem de senere år også  

 har været et stigende antal forsøg på svindel i  

 forbindelse med ekspeditioner ved penge- og valutavekslingsautomater.
Denne udvikling er sket, selv om pengeinstitutsektoren har  

 foretaget betydelige investeringer for at sikre filialer og pengetransporter  

 bedre mod den nævnte kriminalitet.
Bl.a. har mange pengeinstitutter  

 installeret videoovervågning mv. i ekspeditionslokalerne, og generelt  

 har filialerne i de seneste år søgt at nedbringe  

 størrelsen af deres kassebeholdninger.
 Finansrådet finder, de ønskede udvidelser af  

 adgangen til at foretage tv-overvågning vil kunne styrke den  

 kriminalpræventive indsats væsentligt.
4. Lovforslagets udformning 4.1. Loven om forbud mod tv-overvågning bygger  

 på en afvejning af hensynet til beskyttelsen af privatlivets fred over  

 for hensynet til de sikkerhedsmæssige og kriminalpræventive  

 fordele, der kan være forbundet med tv-overvågning.
Det generelle forbud mod privates tv-overvågning  

 på steder, hvortil der er almindelig adgang, er således navnlig  

 begrundet i, at en udbredt anvendelse af overvågningsapparatur vil  

 kunne begrænse mulighederne for at kunne færdes på frit  

 tilgængelige områder uden at være udsat for skjult  

 iagttagelse eller fotografering.
Det kan i sig selv virke krænkende for  

 personer at blive fotograferet i situationer, hvor de ikke er forberedt  

 på det, og det vil kunne skabe en almindelig fornemmelse af ufrihed,  

 hvis udbredelsen af overvågningsudstyr fører til, at folk,  

 når de færdes på frit tilgængelige steder, til  

 stadighed føler sig udsat for at blive overvåget af ikke  

 tilstedeværende personer.
 De undtagelser fra forbudet, som den gældende lov  

 indeholder, er udtryk for, at de legitime modhensyn - navnlig af  

 kriminalpræventiv art - i nogle tilfælde kan begrunde, at  

 tv-overvågning tillades.
Efter Justitsministeriets opfattelse har de yderligere  

 undtagelser, som Finansrådet anbefaler, alle en rimelig  

 kriminalpræventiv begrundelse, og det må også forventes, at  

 sådanne undtagelser vil kunne medføre, at politiets  

 opklaringsmuligheder i mange tilfælde bliver forbedret.
For så  

 vidt angår tv-overvågning af penge-/valutavekslingsautomater og  

 af gader mv. ud for pengeinstitutters facader, vil der desuden kunne advares  

 om tv-overvågningen ved skiltning eller på lignende tydelig  

 måde.
 På baggrund af det anførte finder  

 Justitsministeriet, at der bør åbnes mulighed for  

 tv-overvågning med billedoptagelse mv. af pengetransportbiler og af  

 penge-/valutavekslingsautomater, jf. lovforslagets § 1, nr. 1.  

 Justitsministeriet finder derimod ikke grundlag for at foreslå, at der  

 også åbnes mulighed for, at pengeinstitutter kan  

 tv-overvåge gader mv. ud for deres facader.
For så vidt angår pengetransportbiler  

 lægger Justitsministeriet vægt på, at der vil være  

 tale om en meget begrænset undtagelse fra det generelle forbud   dels  

 fordi undtagelsen kun skal omfatte de relativt få særligt  

 indrettede køretøjer, som udelukkende anvendes til  

 pengetransporter, dels fordi der vil kunne stilles krav om, at  

 tv-overvågningen indrettes således, at der kun optages billeder  

 af personer, som befinder sig i umiddelbar nærhed af  

 køretøjet.
Justitsministeriet lægger endvidere vægt  

 på, at tv-overvågning i disse tilfælde må forventes  

 at være et meget effektivt middel med henblik på at bekæmpe  

 røverier mv.
For så vidt angår pengeautomater og  

 valutavekslingsautomater lægger Justitsministeriet også  

 vægt på, at der vil være tale om en begrænset  

 undtagelse fra det generelle forbud, idet der kan stilles krav om, at  

 tv-overvågningen indrettes på en sådan måde, at der  

 kun optages billeder af personer, som befinder sig i umiddelbar nærhed  

 af automaten.
Med lovens generelle krav om skiltning mv. vil det endvidere  

 blive sikret, at personer, som af en eller anden grund ikke ønsker at  

 blive fotograferet ved automaten, kan vælge at hæve eller veksle  

 penge et andet sted.
Justitsministeriet lægger desuden vægt  

 på, at tv-overvågning også i disse tilfælde må  

 forventes at ville være et meget effektivt middel med henblik på  

 at bekæmpe svindel med betalingskort mv.
Det kan tilføjes, at  

 pengeinstitutterne mv. naturligvis vil være underlagt lovgivningens  

 almindelige begrænsninger med hensyn til anvendelsen af de billeder,  

 som optages, jf. navnlig persondatalovens videregivelsesregler samt  

 straffelovens § 264 d, hvorefter det er strafbart uberettiget at  

 videregive meddelelser eller billeder vedrørende en andens private  

 forhold.
 For så vidt angår forslaget om at tillade  

 tv-overvågning uden for pengeinstitutters facader, finder  

 Justitsministeriet derimod, at der må lægges afgørende  

 vægt på de hensyn, som ligger bag lovens hovedregel om forbud mod  

 privates overvågning, jf. ovenfor.
Der er næppe tvivl om, at fotografering uden for  

 pengeinstitutters facader mv. i sig selv vil være et effektivt  

 kriminalpræventivt middel, men der er også mulighed for, at  

 pengeinstitutterne kan foretage en række andre forebyggende  

 foranstaltninger inde i filialernes ekspeditionslokaler.
Det kan  

 nævnes, at enkelte filialer allerede i dag anvender røg- og  

 farvepatroner, som ødelægger udbyttet ved røverier, og  

 nogle pengeinstitutter gør endvidere forsøg med installering af  

 såkaldte tidsforsinkelseslåse, som medfører, at f.eks. et  

 pengeskab først kan åbnes et stykke tid efter, at der er  

 låst op.
Enkelte pengeinstitutter har også installeret  

 facadeovervågning med videokameraer, som aktiveres med en  

 overfaldsalarm.
 Der vil desuden efter omstændighederne være  

 mulighed for, at politiet kan iværksætte tv-overvågning  

 uden for pengeinstitutter mv., hvis der er en særlig mistanke om  

 forestående røverier, hærværk mv.
Justitsministeriet lægger endvidere vægt  

 på, at pengeinstitutters tv-overvågning i disse tilfælde  

 vil være en meget bred undtagelse fra det generelle forbud.
Det  

 skyldes, at en sådan fotografering ikke kan begrænses på  

 samme måde som ved penge-/valutavekslingsautomater og  

 pengetransportbiler, men vil komme til at omfatte et stort antal  

 tilfældigt forbipasserende personer, som slet ikke har noget  

 ærinde i pengeinstituttet.
Dette må også ses i  

 sammenhæng med, at det næppe ville være velbegrundet at  

 begrænse en sådan undtagelse til pengeinstitutter, men det  

 måtte i givet fald overvejes at udvide undtagelsen til en række  

 andre erhvervsdrivende, som erfaringsmæssigt også er  

 særligt udsatte for røverier og anden berigelseskriminalitet -  

 f.eks. døgnkiosker.
 Lovforslaget er udformet i overensstemmelse hermed, jf.  

 lovforslagets § 1.
Tv-overvågning med opbevaring af optagne billeder  

 mv., må antages at være omfattet af persondataloven, herunder  

 bl.a. lovens regler om behandlingssikkerhed og videregivelse.
Med hensyn til  

 spørgsmålet om, i hvilke tilfælde tv-overvågning  

 på områder, som benyttes til almindelig færdsel, må  

 ske, og hvilken information der i disse tilfælde skal gives,  

 gælder dog efter Justitsministeriets opfattelse alene de særlige  

 regler i loven om forbud mod tv-overvågning.
I de  

 undtagelsestilfælde, hvor det er tilladt at tv-overvåge på  

 disse områder, skal der således ikke gives individuel orientering  

 om en stedfunden overvågning til enhver, som videooptages mv., jf.  

 reglerne herom i persondatalovens §§ 29 og 30. Det må antages, at  

 et krav herom i praksis ville være umuligt eller uforholdsmæssigt  

 vanskeligt at opfylde, og der er derfor ikke pligt til at stille et  

 sådant krav ifølge det EF-direktiv, som persondataloven bygger  

 på, jf. artikel 11, stk. 2, i direktiv 95/46/EF.
Det følger  

 derimod af loven om forbud mod tv-overvågning, at der som hovedregel  

 skal advares om tv-overvågningen ved skiltning.
Herved får de  

 personer, som ikke ønsker at blive tv-overvåget, mulighed for at  

 undgå det.
 5. Lovforslagets økonomiske og administrative konsekvenser  

 mv.
Lovforslaget skønnes ikke at have økonomiske  

 eller administrative konsekvenser for det offentlige af betydning.  

 Lovforslaget har ikke økonomiske eller administrative konsekvenser for  

 erhvervslivet.
Lovforslaget har ingen miljømæssige konsekvenser  

 og indeholder ikke EU-retlige aspekter.
Positive konsekvenser/ mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter 6. Høring Et udkast til lovforslaget har været i høring  

 hos følgende organisationer mv.:
 Præsidenten for Østre Landsret,  

 Præsidenten for Vestre Landsret, Præsidenten for  

 Københavns Byret, Præsidenten for Retten i Odense,  

 Præsidenten for Retten i Århus, Præsidenten for Retten i  

 Ålborg, Præsidenten for Retten i Roskilde, Den Danske  

 Dommerforening, Domstolsstyrelsen, Dommerfuldmægtigforeningen,  

 Rigsadvokaten, Rigspolitichefen, Politidirektøren i København,  

 Foreningen af Politimestre i Danmark, Politifuldmægtigforeningen,  

 Politiforbundet i Danmark, Advokatrådet, Landsforeningen af beskikkede  

 advokater, Det Danske Center for Menneskerettigheder, Det  

 Kriminalpræventive Råd, Finansforbundet, Finansrådet, Dansk  

 Handel & Service, Forbrugerrådet, Økonomi- og  

 Erhvervsministeriet, Datatilsynet, Den Danske Brancheforening for Sikkerhed  

 og Sikring og Nævnet for Etnisk Ligestilling.
Bemærkninger til lovforslagets enkelte  

 bestemmelser I lovforslagets bilag 1 er de foreslåede  

 bestemmelser sammenholdt med de nugældende bestemmelser.
Til § 1 Til nr. 1 Det foreslås at åbne mulighed for, at private  

 kan foretage tv-overvågning med optagelse på videobånd,  

 film eller lignende af udendørs pengeautomater og  

 valutavekslingsautomater.
Det foreslås endvidere at åbne mulighed for,  

 at private kan foretage tv-overvågning med optagelse på  

 videobånd, film mv. af pengetransportbiler.
Som pengetransportbiler  

 anses alene køretøjer, som udelukkende anvendes til transport  

 af penge, dvs. kontanter og checks mv.
Køretøjer, der kun  

 anvendes til dette specielle formål, vil normalt være  

 særligt indrettede med henblik herpå.
 Tv-overvågningen må kun foretages af den, som  

 har rådighed over pengeautomaten/valutavekslingsautomaten eller  

 pengetransportbilen (eller efter dennes anmodning).
Det er endvidere en forudsætning for, at  

 tv-overvågningen er lovlig, at den er indrettet på en sådan  

 måde, at der kun optages billeder af personer, der befinder sig i  

 umiddelbar nærhed af penge- eller valutavekslingsautomaten, henholdsvis  

 pengetransportbilen.
Det betyder, at kameraet mv. skal være opstillet  

 således, at kun de personer, der benytter automaten, eller som er  

 så tæt på pengetransportbilen, at de kan røre den,  

 bliver overvåget.
 Der henvises til pkt. 4 i de almindelige  

 bemærkninger.
Til nr. 2 Det foreslås at undtage tv-overvågning af  

 pengetransportbiler fra lovens generelle krav om, at der ved  

 tv-overvågning af steder, hvortil der er almindelig adgang, skal gives  

 oplysning herom ved skiltning eller på anden tydelig måde.
En  

 sådan skiltning ville næppe have nogen særlig praktisk  

 betydning, når der er tale om en bil, og det ville også stride  

 mod det kriminalpræventive sigte med lovforslaget, hvis der på  

 denne   ganske vist indirekte - måde skulle "skiltes med", at  

 der er tale om en pengetransportbil.
 Tv-overvågning af pengeautomater og  

 valutavekslingsautomater vil derimod være omfattet af det generelle  

 skiltningskrav.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
Til § 3 Bestemmelsen vedrører lovens territoriale  

 gyldighed.
 Lov om forbud mod privates tv-overvågning er sat i  

 kraft for Færøerne ved kgl. anordning nr. 155 af 21. marts 1988  

 med virkning fra den 1. april 1988. Ændringerne af loven, jf. lov nr.  

 1016 af 23. december 1998 og lov nr. 939 af 20 december 1999, er ikke sat i  

 kraft for Færøerne.
 Lov om forbud mod privates tv-overvågning er ikke  

 sat i kraft for Grønland.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om forbud mod tv-overvågning mv., jf. lovbekendtgørelse  

 nr. 76 af 1. februar 2000, foretages følgende ændringer:
 § 2. Bestemmelsen i § 1 gælder ikke:
 1. I § 2 indsættes efter nr. 1 som nyt  

 nummer:
 1)	Tv-overvågning af tankstationer, fabriksområder,  

 overdækkede butikscentre og lignende områder, på hvilke der  

 drives erhvervsvirksomhed, såfremt overvågningen foretages af  

 den, der har rådighed over området.
 2)	Tv-overvågning, der ikke er forbundet med optagelse af  

 billeder på videobånd, film eller lignende, når den  

 foretages som led i overvågning af egne indgange, facader, indhegninger  

 eller lignende.
 »2)	Tv-overvågning af automater, hvor penge kan hæves  

 (pengeautomater) eller kan veksles til en anden valuta (vekselautomater),  

 eller af køretøjer, der udelukkende anvendes til transport af  

 penge (pengetransportbiler), såfremt overvågningen foretages af  

 den, der har rådighed over automaten eller køretøjet, og  

 såfremt tv-overvågningen er indrettet således, at den alene  

 er rettet mod personer, som befinder sig i umiddelbar nærhed af  

 automaten eller køretøjet.«.
 Nr. 2 bliver herefter nr. 3.
 § 3. Private, der foretager tv-overvågning af steder  

 eller lokaler, hvortil der er almindelig adgang, eller af arbejdspladser,  

 skal ved skiltning eller på anden tydelig måde give oplysning  

 herom.
 2. § 3, stk. 2, affattes således:
 »Stk. 2. Stk. 1 gælder ikke ved tv-overvågning af  

 pengetransportbiler i medfør af § 2, nr. 2, og i de i § 2,  

 nr. 3, nævnte tilfælde.«.
 Stk. 2. Stk. 1 gælder ikke i de i § 2, nr. 2,  

 nævnte tilfælde.
§ 2 Loven træder i kraft dagen efter bekendtgørelsen i  

 Lovtidende.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske eller  

 grønlandske forhold tilsiger.
