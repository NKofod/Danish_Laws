Beretning afgivet af Social- og Ældreudvalget den 15. juni 2022 Beretning over Forslag til folketingsbeslutning om at ophæve betingelsen om 3 års samliv før det 18. år for den, der ønsker at blive adopteret [af Karina Adsbøl (UFG), Lise Bech (UFG), Liselott Blixt (UFG), Bent Bøgsted (UFG) og Hans Kristian Skibby (UFG)]:
1. Politiske bemærkninger Socialdemokratiet, Socialistisk Folkeparti, Radikale Venstre, Enhedslisten og Alternativet Et flertal i udvalget bestående af (S, SF, RV, EL og ALT) mener, at der i dag er for stramme regler, der unødigt forhindrer gennemførelse af adoption af voksne i situationer, hvor der er en stærk forælder-barn-lignende relation og et stort ønske om at blive adopteret.
Lovgivningen skelner ikke mellem adoption af et barn, som har behov for beskyttelse, og af en voksen, der kan tage vare på sig selv.
Flertallet konstaterer med tilfredshed, at ministeriet arbejder på mulighederne for at lempe reguleringerne af voksenadoption, herunder lempelse af kravet om 3 års samliv før det fyldte 18. år, og at ministeren derfor indkalder til politiske drøftelser inden udgangen af 2022.
Venstre, Det Konservative Folkeparti, Dansk Folkeparti, Nye Borgerlige, Karina Adsbøl (UFG), Liselott Blixt (UFG) og Marie Krarup (UFG) Et mindretal i udvalget bestående af (V, KF, DF, NB, Karina Adsbøl (UFG), Liselott Blixt (UFG) og Marie Krarup (UFG)) er af den opfattelse, at det er vigtigt, at ministeren hurtigst muligt fremlægger en løsning på problemet med, at voksne i dag ikke kan blive adopteret af en anden voksen, hvis de ikke har haft 3 års samliv forud for det 18. år.
Hvis f.eks. en stedforælder har udfyldt en vigtig rolle i den, der ønsker at blive adopterets liv, så er det efter mindretallets opfattelse ligegyldigt, om denne relation er startet, da den, der ønskes adopteret, var spædbarn, 10 år eller 17 år  så længe tilknytningen er af en sådan karakter, at der bør gives tilladelse til adoption.
I sidstnævnte tilfælde kan der, som reglerne er i dag, aldrig komme til at ske adoption, fordi kravet om forudgående samliv ikke er opfyldt.
Det finder mindretallet, problematisk, da dette automatiske kriterie ikke bør afgøre, hvornår to mennesker har et forælder-barn-forhold, der kan berettige, at der gives tilladelse til adoption.
Det er kravet simpelthen ikke egnet til i alle situationer.
I stedet bør en konkret vurdering af tilknytningen mellem adoptanten og den, der ønskes adopteret, i den enkelte sag, kunne føre til, at man kan blive adopteret, selvom der ikke har været tre års samliv inden det fyldte 18. år.
I vurderingen bør adoptionslovens øvrige kriterier selvfølgelig iagttages.
Mindretallet noterer sig desuden, at ministeren under 1. behandlingen af beslutningsforslaget meddelte, at ministerens embedsværk er ved at se på, hvordan reglerne kan ændres, så kravet om tre års forudgående samliv kan ophæves, og hvad det i så fald vil koste.
Derudover noterer mindretallet sig, at ministeren agter at indkalde til forhandlinger om området, og mindretallet afventer resultatet af dette arbejde og imødeser snarlige forhandlinger om spørgsmålet.
 Mindretallet vil forpligte regeringen til at følge op på problemstillingen og genbesøge beslutningsforslaget, hvis der ikke er sket tilfredsstillende fremdrift i forhandlingerne inden udgangen af 2022.
 Frie Grønne, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 25. februar 2022 og var til 1. behandling den 10. maj 2022. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til social- og ældreministeren til skriftlig besvarelse, som ministeren har besvaret.
 P.u.v.
