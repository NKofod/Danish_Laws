I følge et protokollat udfærdiget i tilknytning til  

 overenskomstfornyelsen i 1987 kunne en bank i særlige tilfælde foretage en  

 lønmæssig tilpasning til en aktuel arbejdsindsats.
En bank, der var omfattet  

 af protokollatet, foretog i november 1988 lønreduktioner for bl.a. 3  

 medarbejdere, hvis organisation indbragte lønreduktionerne for Arbejdsretten,  

 med påstand om, at der forelå et overenskomstbrud.
 Indklagede gjorde bl.a. gældende, at reaktioner over for påståede  

 urimelige lønreduktioner måtte være, at der ved de almindelige domstole  

 rejses krav om erstatning eller godtgørelse.
Arbejdsretten udtalte, at bestemmelsen i protokollatet var en del af  

 parternes overenskomstgrundlag, og at sager, hvorunder en overenskomstpart  

 gør gældende, at den anden part har overtrådt protokollatbestemmelsen, derfor  

 hører under Arbejdsretten.
Da indklagede ikke havde villet gøre gældende, at  

 lønreduktionerne var rimelige, blev det lagt til grund, at de indebar  

 overenskomstbrud, og banken blev tilpligtet at efterbetale de beløb, hvormed  

 lønnen havde været reduceret.
 Derimod havde Arbejdsretten ikke hjemmel til at pålægge banken at  

 placere medarbejderne på de løntrin, de havde haft, før lønreduktionerne  

 fandt sted.
Det fandtes ikke godtgjort, at beslutningen om lønreduktionerne var  

 led i en systematisk aktion med det formål generelt at reducere lønnen for en  

 større medarbejdergruppe.
Da parterne endvidere ikke havde søgt rækkevidden  

 af protokollatbestemmelsen nærmere belyst ved faglig voldgift, frifandtes  

 banken for den nedlagte bodspåstand.
 Under denne sag har Funktionærernes og Tjenestemændenes Fællesråd for  

 Danske Bankfunktionærers Landsforening indklaget Danske Bankers  

 Forhandlingsorganisation på egne vegne og tillige for Den Danske Bank af 1871  

 Aktieselskab for Arbejdsretten.
 Klageren har nedlagt følgende påstande:
 Indklagede, Den Danske Bank af 1871 Aktieselskab, tilpligtes at anerkende,  

 at banken har brudt den gældende overenskomst ved at nedsætte lønnen for J1,  

 J2 og J3.
 Indklagede tilpligtes at placere J1, J2 og J3 på de løntrin, de havde pr.  

 31. juli 1989, samt til J1 at betale 8.276,55 kr., til J2 at betale 8.276,55  

 kr., og til J3 at betale 9.896,40 kr.
 De indklagede tilpligtes at betale en af Arbejdsretten fastsat bod for det  

 skete overenskomstbrud.
 De indklagede har påstået frifindelse.
 Sagens nærmere omstændigheder er følgende:
I 1983 blev der mellem Danske Bankers Forhandlingsorganisation (i det  

 følgende benævnt DBF) og Danske Bankfunktionærers Landsforening (i det  

 følgende benævnt DBL) indgået overenskomst vedrørende løn- og  

 ansættelsesforhold for de i Den Danske Bank ansatte befordrede medarbejdere  

 til og med 63. trin.
Befordrede medarbejdere er i henhold til den generelle  

 overenskomst mellem DBF og DBL medarbejdere, der har fået 1. udnævnelse eller  

 højere.
Baggrunden for overenskomsten var ifølge klagerne, at Den Danske Bank  

 - i modsætning til de øvrige store banker - ikke havde noget tantiemesystem.  

 Særoverenskomsten af 1983 blev indgået for at sætte Den Danske Bank i stand  

 til at tilbyde en konkurrencedygtig løn for sine befordrede medarbejdere.  

 Overenskomsten gav de befordrede medarbejdere en højere indplacering end den,  

 som fulgte af den generelle overenskomst, hvilket medførte et længere  

 lønforløb med tilsvarende højere sluttrin.
I forbindelse med overenskomstfornyelsen i 1985 blev særoverenskomsterne  

 med de enkelte banker, herunder Den Danske Bank, samlet i en  

 fællesoverenskomst af 23. marts 1985 vedrørende løn- og arbejdsforhold for  

 befordrede medarbejdere.
I fællesoverenskomsten blev der optaget en række  

 overgangsregler, som skulle sikre, at de ansatte, som var omfattet af de  

 tidligere særoverenskomster, ikke blev dårligere stillet, end de ville have  

 været efter særoverenskomsterne.
For Den Danske Banks vedkommende bestemmes  

 det i fællesoverenskomstens § 11:
»De i Den Danske Bank pr. 31. december 1971 ansatte befordrede  

 medarbejdere tilsikres ved årlig trinstigning en lønforventning til og med  

 63. trin - idet dog trinnene 53. 56. 57 og 62 overspringes.« I forbindelse med overenskomstfornyelserne i 1985 og 1987 fremsatte DBF  

 forslag om, at der i overenskomsterne blev optaget bestemmelser, der indebar  

 en generel adgang for bankerne til at tilpasse lønnen til aktuel  

 arbejdsindsats og i den forbindelse fastlagde regler om den laveste  

 indplacering, der kunne ske i forbindelse med løntilpasning.
Forslaget blev afvist af DBL.
I stedet blev der i protokollater i  

 tilknytning til overenskomstfornyelserne - senest i pkt. 4 i protokollat af  

 24. marts 1987 - indsat følgende bestemmelse:
 »Overenskomstparterne er enige om, at der i den enkelte bank som  

 hidtil i særlige tilfælde kan foretages en lønmæssig tilpasning til aktuel  

 arbejdsindsats.
DBL forbeholder sig ret til at rejse sag i tilfælde, hvor den trufne  

 afgørelse ikke forekommer rimelig.« I forbindelse med den nedenfor omtalte generelle personalegennemgang i Den  

 Danske Bank i november 1988 besluttede bankens ledelse, at der skulle tages  

 skridt til at foretage lønreduktion for 5 befordrede medarbejdere, herunder  

 de medarbejdere i bankens filial i Thisted, som er nævnt i påstanden.
Efter  

 at bankens personalechef, underdirektør Arne Lund, den 6. januar 1989 i  

 Thisted havde haft samtale med de 3 medarbejdere, skrev banken den 16. januar  

 1989 således til Erik Mose:
»I fortsættelse af samtale den 6. ds. skal det hermed bekræftes, at  

 Deres gage ændres fra den 1. august 1989. De vil herefter være indplaceret i  

 lønramme 34, trin 57, tidligere trin 63, med p.t. en årlig bruttoløn kr.  

 256.223,- Efter aftale vil banken fortsætte betalingen til Deres  

 pensionsordning ud fra den nuværende lønindplacering.
En forudsætning vil  

 være, at betaling af Deres egetbidrag fortsætter efter samme regler.« Lignende skrivelser blev sendt til de 2 andre medarbejdere.
Alle 3  

 medarbejdere er omfattet af overgangsreglen i § 11 i fællesoverenskomsten af  

 23. marts 1985.
DBL var af den opfattelse, at lønreduktionerne var i strid med de gældende  

 overenskomster.
Der blev i den anledning afholdt organisationsmøde den 21.  

 februar 1989.
 I mødereferatet anføres bl.a.:
 »Til stede var fra DBL: Sekretariatschef Carl Jensen og  

 afdelingsleder Birger Hermansson.
Fra Forhandlingsorganisationen: Direktør K.
Secher Assens og underdirektør  

 K.
Knudsen.
 DBL var af personaleforeningen i Den Danske Bank blevet anmodet om at  

 behandle en sag vedrørende lønnedsættelser for ældre befordrede medarbejdere.
 Sagen omfattede, som den var forelagt for DBL, 5 medarbejdere - heraf 3 i  

 Thisted og 2 i Ålborg - men noget tydede på, at banken var i gang med en  

 systematisk vurdering i hele filialnettet, og DBL måtte derfor tage forbehold  

 for en udvidelse af sagen, såfremt der blev tale om flere uberettigede  

 lønnedsættelser.
 De pågældende medarbejdere følte sig voldsomt pressede af situationen og  

 ønskede ikke organisationsbehandling som konkrete enkeltsager.
 Derfor krævede DBL forholdet behandlet som en generel organisationssag.
 I Thisted afdeling med i alt 38 ansatte var 3 fuldmægtige med anden  

 udnævnelse (udnævnt før 1985 med lønforløb til 63. trin og nu placeret på 63.  

 trin) blevet sat ned på trin 57 - svarende til en lønnedgang på kr. 23.000  

 årligt.
 I Ålborg afdelingen var en fuldmægtig af samme type blevet sat tilsvarende  

 ned, og en kontorchef var blevet sat ca. kr. 30.000 ned.
 Ingen af de pågældende var forud blevet advaret om, at der var noget at  

 bemærke til deres arbejdsindsats, og de var ved personalechefens pludselige  

 opdukken i afdelingen blevet stillet over for valget mellem at acceptere  

 lønnedgangen eller at blive afskediget.
 DBL kunne i bankens systematiske fremgangsmåde se et mønster, som man  

 måtte betragte som et klart brud på overenskomsten og forudsætningerne for  

 overgangen i 1985 til fællesoverenskomsten for befordrede med nye kortere  

 lønforløb.
Det havde for DBL været en afgørende forudsætning for accept af afkortning  

 af lønforløbet i anden udnævnelse (i Den Danske Bank fra trin 47-63 til trin  

 50-57), at medarbejdere, der havde fået anden udnævnelse med det lange  

 lønforløb, kunne opretholde deres lønforventning.
Der lå selvfølgelig ikke  

 heri, at de systematisk kunne nedsættes igen, når de var nået op på trin 63 Der var absolut ikke tale om »særlige tilfælde«, når man i en  

 afdeling på 38 foretog en samtidig og ensartet lønnedsættelse for 3  

 medarbejdere, som lå på linje lønmæssigt og aldersmæssigt, og som alle skulle  

 fortsætte i deres hidtidige job.
Intet af de 5 tilfælde drejede sig om medarbejdere, som ikke passede deres  

 arbejde eller på anden måde havde gjort sig fortjent til at være ofre i et  

 kommandoraid, som kun havde det ene formål at begrænse bankens omkostninger Forhandlingsorganisationen havde på baggrund af DBL's ønske om nærværende  

 møde modtaget en orientering fra banken, som gav grundlag for at oplyse, at  

 banken for tiden er i gang med at gennemgå afdelingsnettet.
 Herunder drøftes personaleforholdene med afdelingernes ledere, og der  

 føres samtaler med de enkelte ansatte.
 Disse medarbejdersamtaler omfatter også tilfælde, hvor filialcheferne har  

 peget på misforhold mellem de pågældendes lønniveau og arbejdsindsats.
 Dette har været drøftet åbent med dem, og der har været enighed om at  

 foretage en lønjustering, hvorved de fortsætter på samme arbejdsplads og ikke  

 får forringet deres pensionsmæssige forventninger.
 Efter det fra banken oplyste havde der i alle tilfælde været enighed om,  

 at den »nye« løn passede bedre til arbejdsindsatsen, og der havde  

 ikke været tale om afskedigelse som alternativ til løntilpasningen.
 Der var ikke, som af DBL fremført, tale om systematisk løntilpasning for  

 en bestemt aldersklasse eller løngruppe, og det var tilfældigt, at der netop  

 i Thisted afdeling havde været tale om 3. Derimod var det ikke tilfældigt, at  

 det skete samtidigt for de 3 - det var en naturlig følge af fremgangsmåden  

 med gennemgang sammen med chefen og efterfølgende samtaler med medarbejderne.
Forhandlingsorganisationen var selvfølgelig indstillet på i  

 overensstemmelse med protokoltilførslen fra 1987, at DBL kunne rejse sag i de  

 tilfælde, hvor den trufne afgørelse forekom DBL urimelig, men der var jo ikke  

 tale om, at de pågældende under samtalen havde opponeret mod, at der skete en  

 lønjustering, og ingen af dem havde senere protesteret over for banken.' Nyt organisationsmøde blev afholdt den 20. marts 1989. I mødereferatet  

 anføres bl.a.:
 »DBL havde nu - som man meddelte ved afslutningen af  

 organisationsmødet den 21. februar - foretaget en grundig undersøgelse af  

 sagsforløbet omkring de 5 lønnedsættelser i Thisted og Ålborg og havde  

 herunder haft lejlighed til at efterprøve Forhandlingsorganisationens  

 forklaringer sammenholdt med det, der reelt var foregået.
 Det, som DBL havde konstateret ved gennemgangen af sagen og ved samtaler  

 med de implicerede, gjorde det nødvendigt at fastslå, at der for DBL kun  

 eksisterer en form, hvorunder lønnedsættelser muligvis vil kunne accepteres,  

 nemlig den form, som organisationernes tilkendegivelser ved afslutningen af  

 overenskomstforhandlingerne i 1987 lægger op til.
 Forhandlingsorganisationen foreslog i 1987 bestemmelser med bredere adgang  

 til - efter nærmere kritier - at foretage lønnedsættelse, og dette blev  

 kategorisk afvist af DBL, som fastholdt, at lønsystemets indplaceringsregler  

 forudsætter, at medarbejderne har krav på at forblive indplaceret i den  

 lønramme og på det løntrin, hvor arbejdsgiveren har placeret dem.
 Derfor besluttede parterne at gentage protokoltilførslen fra 1985 om, at  

 der i den enkelte bank som hidtil i særlige tilfælde kan foretages en  

 lønmæssig tilpasning til aktuel arbejdsindsats, hvor DBL forbeholder sig at  

 rejse sag i de tilfælde, hvor den trufne afgørelse forekommer urimelig.
Efter DBL's opfattelse forudsætter protokoltilførslen, at der i det  

 enkelte tilfælde foretages konkret vurdering af medarbejderens ansvarsmæssige  

 og arbejdsmæssige niveau sammenholdt med hans løn, og der levnes ikke  

 mulighed for nogen form for kollektive løntilpasninger.
Alle ændringer af  

 kollektiv art henhører under organisationerne og skal forhandles mellem  

 disse.
 Uagtet at DBL nu var bekendt med, at Den Danske Bank havde foretaget flere  

 lønnedsættelser end de 5, som var behandlet på mødet den 21. februar, ville  

 DBL i det efterfølgende holde sig til disse.
 Efter de oplysninger DBL nu havde, måtte man sige, at der slet ikke var  

 tale om lønmæssig tilpasning til aktuel arbejdsindsats, idet bankens  

 personalechef overfor de pågældende havde tilkendegivet, at banken var  

 tilfreds med deres arbejdsindsats, men at de på grund af behovet for  

 besparelser på lønomkostningerne måtte forstå, at de ved at acceptere  

 lønnedgang ville medvirke til, at nogle afskedigelser kunne undgås.
Dette lå helt uden for forudsætningerne for protokoltilførslen.
Det var  

 også et klart brud på forudsætningerne for overgangen i 1985 til  

 fællesoverenskomst for befordrede, at en bank, som slap af med et uønsket  

 langt lønforløb, efter nogle år begynder på en systematisk tilbagerykning af  

 medarbejdere, som man i sin tid udnævnte med det lange lønforløb.
De lønnedsatte fuldmægtige var alle placeret på trin 63 (slutlønnen i  

 bankens »gamle« 2. udnævnelse). At det netop var den gruppe, banken  

 nu søgte at nedsætte, betyder et kollektivt skridt, og som et sådant ville  

 DBL behandle det.' Om den fremgangsmåde, som Den Danske Bank følger i forbindelse med de  

 årlige lønreguleringer, har banken oplyst følgende:
»En gang årligt, fordelt over flere dage, afholdes i Den Danske  

 Bank's direktion såkaldt gagemøde, hvorunder behandles udnævnelser,  

 ekstraordinære lønstigninger og i øvrigt gennemgås de ansættelsesforhold, der  

 måtte påkalde sig særlig opmærksomhed.
I den Danske Bank er ansat ca. 2.000  

 befordrede medarbejdere, og på disse gagemøder gennemføres en egentlig  

 oplæsning af navnene på samtlige befordrede medarbejdere.
Hvert medlem af direktionen og de tre ledende medarbejdere fra  

 Personaleafdelingen har til brug for mødet edb-udskrevne lister over de  

 befordrede medarbejdere med oplysning om navn, ansættelsesår, alder,  

 lønramme, løntrin og eventuel ordinær stigning.
Til brug for gagemødet  

 foreligger derudover indstillinger fra afdelinger og filialer.  

 Indstillingerne er baseret dels på filialbestyrelsens eller lederen af  

 afdelingens egne indstillinger, dels på kommentarer hertil fra de  

 personalekonsulenter, der arbejder i Den Danske Bank, og endelig behandles  

 indstillingerne inden de forelægges på gagemødet i den centrale  

 personaleafdeling.
Navneoplæsningen på de befordrede medarbejdere kan standses, enten fordi  

 der på forhånd foreligger en særlig indstilling, eller fordi et medlem af  

 direktionen har særlige bemærkninger at knytte til den pågældende  

 medarbejders ansættelsesforhold.
Det skal derudover erindres, at en lang  

 række at disse befordrede medarbejdere er kendt af direktionens medlemmer  

 direkte, og en del af disse medarbejdere har et meget langt ansættelsesforløb  

 i Den Danske Bank.
 På gagemødet besluttes herefter udnævnelser og ekstraordinære  

 lønstigninger, ligesom der træffes beslutning om, hvilke medarbejdere der  

 ønskes en nærmere drøftelse med.
Efter gagemødet gennemfører personalechefen, in concreto underdirektør  

 Arne Lund, møder med filialdirektørerne i de filialer, hvor der tillige skal  

 foretages regulerende skridt i relation til medarbejderne.
På disse møder  

 drøftes medarbejdernes forhold, og der orienteres om, hvilke beslutninger  

 og/eller indstillinger gagemødet har resulteret i.
Denne procedure indebærer, at i de situationer, hvor der vurderes en  

 manglende sammenhæng mellem en medarbejders indsats, hvadenten det er  

 kvalitativt eller kvantitativt, og den pågældendes lønmæssige indplacering,  

 drøftes medarbejderens forhold såvel på gagemødet, som på det efterfølgende  

 møde mellem underdirektør Arne Lund og den pågældende filialdirektør.
Der  

 sikres samtidig en helt individuel gennemgang.
 På mødet i filialen behandles og drøftes den enkelte medarbejders forhold  

 åbent med mulighed for ændring i forhold til den beslutning og/eller  

 indstilling, der er vedtaget på gagemødet.
Er resultatet for en konkret medarbejder efter gagemødet således, at det  

 vil medføre forringelser i ansættelsesvilkårerne, medinddrages i drøftelsen  

 mellem underdirektøren og filialdirektøren tillige medarbejderens mere  

 personlige forhold, idet også disse kan få til følge, at der ændres i  

 indstillingen.
Fastholdes indstillingen efter mødet med filialdirektøren,  

 afholdes i fortsættelse heraf møde med medarbejderen, og i dette møde  

 deltager filialdirektøren, underdirektør Arne Lund og den pågældende  

 medarbejder.
Medarbejderen bliver gjort opmærksom på, at han kan tilkalde  

 tillidsrepræsentanten, ligesom det stedse under mødet og efter mødet er  

 muligt for den pågældende at foretage sådant tilkald.« Under domsforhandlingen er der afgivet vidneforklaring af J1 - J3,  

 underdirektør Arne Lund og direktør Henrik Thufason, alle Den Danske Bank.
De 3 førstnævnte vidner, der alle har været ansat i banken i en årrække,  

 har samstemmende forklaret, at de ikke forud for Arne Lunds besøg den 6.  

 januar 1989 var adviseret om, at bankens ledelse ønskede at drøfte deres  

 forhold.
Der var ikke på noget tidspunkt forud for mødet af filialdirektøren  

 eller andre rejst kritik af deres arbejdsindsats.
De blev hver for sig kaldt  

 til samtale med Arne Lund og filialdirektøren.
Under samtalerne blev de  

 stillet over for krav om lønreduktion.
Kravet blev ikke begrundet med  

 utilfredshed med deres arbejde, men med behovet for lønmæssige tilpasninger  

 dels af omkostningsmæssige grunde dels for at muliggøre lønforhøjelse til  

 andre medarbejdere.
De blev ved slutningen af samtalerne orienteret om, at de  

 kunne få tillidsrepræsentanten tilkaldt.
Dette afstod de fra.
Der blev ikke  

 talt om, hvad der ville ske, hvis de ikke gik med til lønreduktionen, men i  

 den givne situation så de ikke anden mulighed end at acceptere ledelsens  

 oplæg.
Arne Lund har forklaret, at personaleafdelingen fra filialdirektøren i  

 Thisted havde modtaget indstilling om, at de 3 medarbejderes løn blev  

 reduceret.
Forslaget var begrundet med, at de pågældendes arbejdsindsats ikke  

 stod i et rimeligt forhold til lønnen.
Der var ikke i indstillingen peget på  

 særlige forhold, som havde givet anledning til kritik, men ud fra det  

 kendskab, som man i personaleafdelingen havde til de pågældende, fandt han  

 indstillingen velbegrundet.
Han tiltrådte derfor indstillingen, som blev  

 godkendt på gagemødet i november 1988. Under samtalen den 6. januar 1989  

 begrundede han oplægget i overensstemmelse med filialdirektørens indstilling.  

 Han fremhævede det generelle behov for at sikre en rimelig overensstemmelse  

 mellem på den ene side lønnen og på den anden side medarbejdernes ansvar og  

 arbejdsindsats.
Han fremhævede, at der for de 3 medarbejderes vedkommende  

 ikke forelå et sådant rimeligt forhold.
Medarbejderne accepterede oplægget og  

 ønskede ikke tillidsrepræsentanten tilkaldt.
Efter mødet blev den endelige  

 beslutning truffet af direktionen.
Beslutningen blev meddelt ved skrivelserne  

 af 16. januar 1989. Alle 3 medarbejdere var omfattet af overgangsreglen i  

 Fællesoverenskomsten af 23. marts 1985. Der var ikke i det materiale, som  

 blev forelagt direktionen, medtaget oplysning herom, og der blev ikke ved  

 beslutningen taget noget hensyn til, at medarbejderne hørte til denne gruppe,  

 som omfatter ca. 200 medarbejdere.
Henrik Thufason har bekræftet den foran gengivne beskrivelse af  

 fremgangsmåden i forbindelse med de årlige gagemøder.
Direktionens medlemmer  

 har gennem deres virke et indgående kendskab til store dele af  

 medarbejderstaben.
Det indgik ikke i direktionens overvejelser, hvorvidt de  

 pågældende medarbejdere var omfattet af overgangsreglen, og der var ikke  

 forelagt direktionen oplysninger herom.
Det var en tilfældighed, at  

 lønreduktionen ramte 3 medarbejdere i samme filial.
Der var således på ingen  

 måde tale om en systematisk aktion rettet mod den pågældende gruppe  

 medarbejdere.
Klagerne har til støtte for påstanden om overenskomstbrud anført, at den  

 gruppe medarbejdere, som de 3 fuldmægtige i Thisted-afdelingen hører til, i  

 kraft af overgangsreglen i overenskomsten af 23. marts 1985 er garanteret en  

 lønforventning til og med 63. løntrin.
Dette indebærer, at der over for denne  

 gruppe medarbejdere kun under helt ekstraordinære omstændigheder kan blive  

 tale om lønreduktion, og pkt. 4 i protokollatet af 24. marts 1987 må forstås  

 i lyset af denne tilsikring.
Det lange lønforløb, som er sikret denne gruppe,  

 indebærer, at de bliver bedre stillet end tilsvarende medarbejdere i andre  

 banker.
Det er denne gunstige stilling, som banken forsøger at undergrave,  

 formentlig med det formål at spare lønomkostninger.
At dette er tilfældet,  

 bestyrkes af, at der blandt de medarbejdere, hvis status er ændret i negativ  

 retning, er en klar overvægt af medarbejdere, der er omfattet af  

 overgangsreglen.
Hertil kommer, at banken i det foreliggende tilfælde ikke har gjort  

 gældende, at lønreduktionerne var rimelige.
Det må derfor lægges til grund,  

 at reduktionerne var usaglige, og - i konsekvens heraf - tillige i strid med  

 bestemmelsen i protokollatets pkt. 4. Der er ingen holdepunkt for indklagedes  

 anbringende om, at tilsidesættelse af denne bestemmelse alene skulle kunne  

 forfølges ved de almindelige domstole og ikke ad fagretlig vej.
Tværtimod  

 hjemler protokollatet klart en adgang for organisationen til at anfægte  

 lønreduktioner, og dette kan i den foreliggende sammenhæng kun indebære, at  

 sagen kan rejses gennem det fagretlige system.
Følgen af, at banken har handlet overenskomststridigt ved at reducere de  

 pågældende medarbejderes løn, må være, at banken er forpligtet til at  

 efterbetale medarbejderne de beløb, hvormed lønnen er reduceret, jfr.  

 arbejdsretslovens § 12, stk. 1, 2. pkt., For så vidt angår påstanden om, at de pågældende genindplaceres på deres  

 hidtidige løntrin, er en sådan retsfølge ganske vist ikke omtalt i  

 arbejdsretsloven, men påstanden er i realiteten blot en generalisering af  

 påstanden om efterbetaling og bør derfor kunne imødekommes.
Til støtte for bodspåstanden har klagerne anført, at der ikke er tale om  

 et fejlskøn fra bankens side, men derimod om en systematisk aktion med  

 henblik på at komme uden om de forpligtelser, som banken har påtaget sig over  

 for de medarbejdere, der er omfattet af løngarantien i overgangsreglerne.
At  

 dette er tilfældet, bekræftes af, at der ikke tidligere var rejst kritik af  

 de pågældende medarbejderes arbejdsindsats, at heller ikke indstillingen fra  

 filialdirektøren var begrundet i konkrete indvendinger, men derimod med  

 ønsket om at reducere lønudgifterne, og at banken har opgivet at gøre  

 gældende, at reduktionerne var rimelige.
Der foreligger derfor et mod DBL og  

 dettes medlemmer rettet kampskridt, som bør udløse en alvorlig bod.
DBF burde have pålagt banken ikke at gennemføre lønnedsættelserne, før det  

 var klarlagt, om betingelserne herfor var opfyldt.
Ved at undlade dette har  

 DBF udvist en sådan passivitet, at man har pådraget sig organisationsansvar.
Indklagede har om den generelle baggrund for sagen fremhævet, at der inden  

 for finanssektoren foreligger et betydeligt behov for at foretage tilpasning  

 på personalesektoren.
Banken har ved at foretage løntilpasninger i stedet for  

 at skride til afskedigelser valgt den for medarbejderne mest hensynsfulde  

 fremgangsmåde.
Til støtte for frifindelsespåstanden har indklagede anført, at der ikke  

 foreligger overenskomstbrud fra bankens side.
Der kan ikke fra den  

 omstændighed, at banken har frafaldet at gøre gældende, at lønnedsættelserne  

 var rimelige, sluttes, at der foreligger et overenskomstbrud.
Kravet om  

 »særlige tilfælde« i protokollatets pkt. 4 er ikke ensbetydende  

 med, at enhver lønnedsættelse, som efter en konkret vurdering ikke findes  

 rimelig, også er et overenskomstbrud.
Hertil kommer, at bankens undladelse af  

 at gøre gældende, at lønreduktionerne var rimelige, først og fremmest er  

 begrundet i, at det efter bankens opfattelse ville være lidet hensigtsmæssigt  

 at få de pågældende medarbejderes forhold indgående belyst under en offentlig  

 retssag.
Det er endvidere indklagedes opfattelse, at overgangsreglen i  

 overenskomsten af 23. marts 1985 må forstås på linje med de helt sædvanlige  

 overgangsbestemmelser i forbindelse med nye overenskomster.
Sådanne  

 bestemmelser indebærer alene et forbehold om, at den nye overenskomst ikke må  

 forringe vilkårene for de medarbejdere, der var omfattet af den tidligere  

 overenskomst.
Derimod kan der ikke i overgangsreglerne indlægges nogen  

 garanti for opretholdelse af lønnen.
Der gælder derfor ikke over for denne  

 gruppe medarbejdere andre begrænsninger i adgangen til at foretage  

 løntilpasning end dem, som følger af protokollatbestemmelsen.
Denne bestemmelse må endvidere forstås således, at reaktionen over for  

 påståede urimelige lønreduktioner må være, at der ved de almindelige domstole  

 kan rejses krav om erstatning eller godtgørelse.
Derimod er der ikke i  

 bestemmelsen grundlag for at indlægge en adgang for DBL til ved Arbejdsretten  

 at rejse krav om bod og efterbetaling.
 Hvad særlig angår kravet om genindplacering på det hidtidige løntrin er  

 der ikke i arbejdsretsloven hjemmel til at imødekomme et sådant krav.
Med hensyn til bodspåstanden har indklagede anført, at de foretagne  

 løntilpasninger er driftsmæssigt begrundede.
Der foreligger ingen systematisk  

 aktion fra bankens side, endmindre nogen kamphensigt.
Den omstændighed, at  

 banken har frafaldet anbringendet om, at reduktionerne var rimelige, kan i  

 hvert fald under de foreliggende omstændigheder ikke føre til, at der  

 foreligger en bodspådragende adfærd.
Der kan i det højeste siges at have  

 foreligget et senere af banken erkendt fejlskøn.
Et sådant fejlskøn udløser  

 normalt ikke bodsansvar.
Der er i hvert fald intet grundlag for bodsansvar  

 over for DBF, som på organisationsmøderne alene har viderebragt de  

 oplysninger, som man havde modtaget fra banken.
 Arbejdsretten skal udtale:
Pkt. 4 i protokollatet af 24. marts 1987, som omhandler den enkelte banks  

 muligheder for at foretage løntilpasninger, er en del af parternes  

 overenskomstgrundlag.
Sager, hvorunder en overenskomstpart gør gældende, at  

 den anden part har overtrådt nævnte protokollatbestemmelse, hører derfor  

 under Arbejdsretten, jfr. arbejdsretslovens § 9, stk. 1, nr. 2. Bestemmelsen  

 hjemler banker adgang til »i særlige tilfælde« at foretage  

 tilpasning af lønnen til aktuel arbejdsindsats.
Denne beføjelse finder efter  

 bestemmelsens udformning også anvendelse i situationer, hvor der - som det er  

 tilfældet i den foreliggende sag - ikke i forbindelse med løntilpasningen  

 sker nogen ændring i den pågældende medarbejders arbejdsfunktioner.
Parterne  

 har ikke forelagt retten oplysninger til belysning af, hvad der skal forstås  

 ved »særlige tilfælde«.
De indklagede har imidlertid ikke villet  

 gøre gældende, at de gennemførte lønreduktioner var rimelige, og har ikke -  

 udover en henvisning til den generelle fremgangsmåde, som banken følger ved  

 afgørelsen af, om løntilpasning skal ske - forelagt retten nærmere  

 oplysninger om de konkrete omstændigheder, som i det foreliggende tilfælde  

 har ført til den trufne beslutning.
De indklagede findes herefter at måtte  

 være afskåret fra at hævde, at lønreduktionerne desuagtet ikke har været i  

 strid med protokollatbestemmelsen.
Det må herefter lægges til grund, at  

 banken har tilsidesat den nævnte bestemmelse og således handlet  

 overenskomststridigt ved at nedsætte lønnen for de 3 medarbejdere i Thisted  

 afdelingen.
I konsekvens heraf må banken endvidere være forpligtet til at  

 efterbetale de beløb, hvormed de 3 medarbejderes løn med urette har været  

 reduceret.
Arbejdsretten har derimod ingen hjemmel til at pålægge banken at  

 placere medarbejderne på de løntrin, som de havde før 31. juli 1989.
Som sagen foreligger, findes det ikke godtgjort, at bankens beslutning om  

 lønreduktion var et led i en systematisk aktion med det formål at reducere  

 lønnen for de medarbejdere, der er omfattet af overgangsreglen i § 11 i  

 fællesoverenskomsten af 23. marts 1985 vedrørende løn- og arbejdsforhold for  

 befordrede medarbejdere.
Som anført har parterne - hvad der efter  

 Arbejdsrettens opfattelse havde været det rigtigste - ikke søgt rækkevidden  

 af protokollatbestemmelsen om løntilpasning nærmere belyst ved faglig  

 voldgift.
Under disse omstændigheder findes det begåede overenskomstbrud ikke  

 at burde medføre idømmelse af bod, men alene efterbetaling, jf.  

 arbejdsretslovens § 12, stk. 1, 2. pkt.
 T h i k e n d e s f o r r e t :
 Indklagede, Den Danske Bank af 1871 A/S tilpligtes at anerkende, at banken  

 har brudt den gældende overenskomst ved at nedsætte lønnen for J1 - J3.
 Banken skal betale til J1 8.276,55 kr., til J2 8.276,55 kr. og til J3  

 9.896,40 kr.
 I øvrigt frifindes de indklagede for klagernes påstande.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: Per Jacobsen s.455 f.
