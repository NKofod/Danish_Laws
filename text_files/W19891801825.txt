 Et hundehold, der bestod i 2, senere 3, avlstæver, blev anset for  

 hobbyvirksomhed, men i avancen ved salg af hvalpe blev tilladt fradraget et  

 skønsmæssigt beløb, der blev anset for medgået til at frembringe overskud,  

 også selv om udgifterne var afholdt i tidligere år.
 Redaktionssekretær A klagede over, at de stedlige skattemyndigheder for  

 indkomståret 1985 havde anset ham for indkomstskattepligtig i medfør af  

 statsskattelovens § 4 af et nettooverskud på 17.264 kr. fra hundehold, der  

 var betragtet som en hobbyvirksomhed.
Det fremgik af det oplyste, at klageren på sin landbrugsejendom havde til  

 hensigt at starte virksomhed med avl af sanktbernhardshunde.
I årene  

 1982-1986 havde han ejet 2 avlstæver, og i 1987 var antallet af avlstæver  

 steget til 3. Hundene havde første gang fået hvalpe i slutningen af 1984, og  

 klageren havde i 1985 haft indtægt med salg af 14 hvalpe pa 27.900 kr.
Klagerens regnskabskonsulent påstod principalt over for Landsskatteretten,  

 at klagerens virksomhed skulle anses for erhvervsmæssigt drevet.
Subsidiært  

 nedlagde han påstand om, at de opgjorte overskud blev reduceret med fradrag  

 af udgifter, afholdt i 1984 og anvendt til frembringelse af overskuddet i  

 1985.
Under hensyn til, at klageren alene havde 2 avlstævehunde, var  

 Landsskatteretten enig med de stedlige skattemyndigheder i, at klagerens  

 virksomhed måtte anses for en hobby.
Retten kunne derfor ikke tage den  

 principale påstand til følge.
 Retten kunne imidlertid tiltræde, at der i afståelsessummen for hundene  

 blev godskrevet klageren de fornødne omkostninger, som var medgået til  

 frembringelsen af overskuddet, uanset at disse var afholdt i tidligere år.
 Efter det oplyste fandt Landsskatteretten, at disse udgifter passende  

 kunne anslås til 10.000 kr., og ansættelsen blev nedsat med dette beløb.
 LV 1987, L 7.3.
 (* 1) Afgørelsen er offentliggjort i Skat 1989, nr. 4, side 344.
