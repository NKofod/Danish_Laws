Bekendtgørelse om udvidet mulighed for slutlån som følge af covid-19 I medfør af § 21, stk. 9, i lov om statens uddannelsesstøtte (SU-loven), jf. lovbekendtgørelse nr. 1037 af 30. august 2017, som ændret ved lov nr. 575 af 5. maj 2020, fastsættes:
 § 1. Slutlånstiden efter lovens § 21, stk. 5, kan udvides med yderligere 11 måneder til i alt højst 38 måneder, og for uddannelsessøgende med udvidet støttetid efter § 17, stk. 2, til i alt højst 26 måneder, når den uddannelsessøgende senest for juni 2021 har brugt alle de måneder med slutlån eller stipendium, der kan gives til uddannelsen, jf. lovens § 21, stk. 5, nr. 1 og 2.
 § 2. I den udvidede slutlånstid efter § 1 og lovens § 21, stk. 5, fratrækkes måneder med slutlån eller stipendium i perioden fra marts til august 2020 og perioden fra november 2020 til juni 2021.
 § 3. Uddannelsessøgende, der har fået udvidet slutlånstiden efter § 1 og lovens § 21, stk. 5, nr. 2, kan efter ansøgning få udbetalt slutlån i op til 14 måneder forud for den periode, der fremgår af lovens § 21, stk. 1.
 § 4.  Ansøgning om udvidelse af slutlånstiden efter § 1 og lovens § 21, stk. 5, og om tildeling af slutlån fra den udvidede slutlånstid skal være modtaget på uddannelsesinstitutionen senest den 30. september 2021.
 § 5. Bekendtgørelsen træder i kraft den 3. maj 2021.
 Stk. 2. Bekendtgørelse nr. 608 af 12. maj 2020 om udvidet mulighed for slutlån som følge af covid-19 ophæves.
 Stk. 3.  Bekendtgørelsen ophæves den 1. oktober 2021.
