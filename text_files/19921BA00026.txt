Nr BSF 26 Forslag til folketingsbeslutning om tilbagebetaling af sidste rate af  

 arbejdsmarkedsbidraget Fremsat af Kirsten Jacobsen (FP) Aage Brusgaard (FP) Ole Donner (FP) Pia  

 Kjærsgaard (FP) den 20. november 1992 Folketinget pålægger regeringen at tilbagebetale den senest opkrævede rate af arbejdsmarkedsbidraget til de virksomheder, der har indbetalt dette.
Bemærkninger til forslaget Dette forslag til folketingsbeslutning sikrer, at der sker en ensartet og  

 korrekt behandling af de virksomheder, der har været omfattet af den ved lov  

 nr. 891 af 21. december 1991 ophævede lov om arbejdsmarkedsbidrag.
Lov om arbejdsmarkedsbidrag blev som bekendt ophævet, da regeringen i 1991  

 blev klar over, at det måtte forventes at EF-Domstolen ville afsige en dom,  

 der ville fastslå, at loven var i strid med EF's momsregler.
Nogle måneder  

 senere vedtoges lov nr. 389 af 20. maj 1992, der fastsætter nærmere regler  

 for behandling af ansøgninger om tilbagebetaling og erstatning i forbindelse  

 med beløb, der er indbetalt i medfør af loven om arbejdsmarkedsbidrag.
Det har efterfølgende vist sig, at regeringen i forbindelse med ambiens  

 afskaffelse havde lige så lidt hold på juraen som ved dens indførelse.
I  

 dagspressen den 28. oktober d. å. har direktør Rene Mikkelsen, Told- og  

 Skattestyrelsen, oplyst, at staten vil slå en streg over restancer på omkring  

 400 mio. kroner.
Der er næppe tvivl om, at man i ministeriet føler sig  

 tvunget til at opgive at inddrive restancerne, fordi man frygter ellers at  

 lide nederlag ved endnu en retssag.
 Det må antages, at disse restancer i overvejende grad hidrører fra den  

 senest opkrævede rate af arbejdsmarkedsbidraget, og nærværende forslag går ud  

 på, at denne senest opkrævede rate tilbagebetales til de virksomheder, der  

 har indbetalt den.
 Under udvalgsbehandlingen af nærværende beslutningsforslag vil der være  

 grundlag for at drøfte og tilrettelægge hovedprincipperne i den praktiske  

 fremgangsmåde ved gennemførelsen af de forslag.
Forslagsstillerne vil her være åbne for andre partiers synspunkter og  

 ændringsforslag.
Afgørende er naturligvis at sikre, at regeringen følger  

 almindelige rimelighedsprincipper, og at forhindre den meget graverende  

 forskelsbehandling af virksomhederne, som Skatteministeriet har lagt op til.
Folketinget kan naturligvis ikke acceptere, at en regering vil straffe de  

 lovlydige og belønne restanterne.
Regeringens handlemåde er uklog, uretfærdig  

 og provokerende og vil stærkt fremme tendenserne til, at større og større  

 befolkningsgrupper vil vælge at blæse på lovreglerne.
Derfor bør et bredt  

 politisk flertal sætte regeringen på plads ved at vedtage nærværende forslag.
