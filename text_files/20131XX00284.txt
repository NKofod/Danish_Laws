Skriftlig fremsættelse (12. december 2013) Ministeren for sundhed og forebyggelse (Astrid Krag):
 Herved tillader jeg mig for Folketinget at fremsætte:
Forslag til lov om ændring af sundhedsloven. (Udsendelse af påmindelser med henblik på at forbedre tilslutningen til børnevaccinationsprogrammet m.v.) (Lovforslag nr.
L 101) Danmark har en lavere tilslutning til børnevaccinationsprogrammet end de europæiske lande, vi normalt sammenligner os med.
 Formålet med lovforslaget er at forbedre tilslutningen til det danske børnevaccinationsprogram og andre vaccinationer, der tilbydes børn ved individuelt behov, ved at åbne mulighed for, at Statens Serum Institut på baggrund af oplysninger i Det Danske Vaccinationsregister kan sende påmindelser til forældre og eventuelt praktiserende læge til børn, der mangler at modtage én eller flere vaccinationer.
 Der vil i forbindelse med den administrative udmøntning af påmindelsesordningen blive åbnet mulighed for, at forældre, der ikke ønsker at modtage påmindelser om manglende vaccinationer, fremadrettet kan meddele Statens Serum Institut, at de ikke ønsker at modtage påmindelserne.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
