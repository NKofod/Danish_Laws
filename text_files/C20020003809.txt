Cirkulære om genoptagelse af  

 skatteansættelser, hvor der er  

 nægtet fradrag for hensættelser til fremtidige  

 serviceforpligtelser, hvor udgiften hertil er inkluderet i  

 hovedydelsen1) 1. Told- og Skattestyrelsen har, senest i Ligningsvejledningen 2000 afsnit  

 E.B.2.6.7, givet udtryk for, at udgifter som følge af  

 serviceforpligtelser anses for løbende driftsudgifter, der  

 fratrækkes i det år, hvor de afholdes.
Derfor kunne der, i de  

 tilfælde hvor sælgeren påtog sig en mere vidtgående  

 forpligtelse end egentlig garanti, der rakte ud over indkomståret, ikke  

 foretages hensættelse til en sådan forpligtelse.
 2. Landsskatteretten afsagde den 19. juli 2001 en kendelse, hvorefter der  

 i et konkret tilfælde kunne godkendes hensættelser til  

 serviceforpligtelser på linie med praksis vedrørende  

 hensættelser til imødegåelse af garantiforpligtelser, idet  

 der var tale om betydelige udgifter, som med sikkerhed blev aktualiseret.  

 Udgiften til serviceforligtelserne var inkluderet i hovedydelsen.  

 Afgørelsen er offentliggjort i SKM2001.372.LSR.
 3. Told- og Skattestyrelsen kan tilslutte sig Landsskatterettens  

 kendelse.
 Der kan således foretages hensættelser til  

 serviceforpligtelser, der rækker ud over indkomståret, som  

 sælger har påtaget sig i forbindelse med salget af hovedydelsen,  

 og hvor udgiften til serviceforpligtelsen er inkluderet i hovedydelsen.
 Dette gælder dog kun hvis:
I.
Der i praksis har vist sig at være nogen risiko, og II.	de beløb, der skal udredes som følge af  

 serviceforpligtelsen, ikke er uvæsentlige.
 Praksis for hvornår disse 2 betingelser må  

 anses for opfyldt er den samme som ved garantiforpligtelser.
 Ligningsvejledningen 2001 er i afsnit E.B.2.6.7 rettet i  

 overensstemmelse hermed.
4. I tilfælde hvor vederlaget for serviceforpligtelsen ikke er  

 inkluderet i hovedydelsen, men er opgjort selvstændigt, er der ikke  

 sket ændring af praksis.
Her gælder praksis som anført i  

 TfS 1995, 462, stadig.
5. I henhold til skattestyrelseslovens § 34, stk. 2, kan der ske  

 genoptagelse, hvis anmodning herom fremsættes inden 3 år fra  

 udløbet af det pågældende indkomstår.
Er den  

 skattepligtiges indkomstår ikke sammenfaldende med kalenderåret,  

 regnes fristen fra udløbet af det år, som indkomståret  

 træder i stedet for, jf. skattestyrelseslovens § 34,  

 stk. 5.
6. Hvis fristen i skattestyrelseslovens § 34, stk. 2, er  

 udløbet, kan der i henhold til skattestyrelseslovens § 35,  

 stk. 1, nr. 7, endvidere efter anmodning ske ekstraordinær  

 genoptagelse fra og med det indkomstår, der har været til  

 prøvelse, eller fra og med det indkomstår, der er  

 påbegyndt, men endnu ikke udløbet 5 år forud for  

 underkendelse af praksis.
Det vil i det pågældende tilfælde  

 sige for skatteansættelser for indkomståret 1996 eller senere  

 indkomstår, hvor genoptagelse ikke kan ske efter punkt 5.
 Ekstraordinær genoptagelse kan dog kun ske, hvis den  

 indebærer en indkomstændring på mindst 5.000 kr. for det  

 enkelte indkomstår, jf. skattestyrelseslovens § 35,  

 stk. 2.
Anmodning om ekstraordinær genoptagelse skal  

 fremsættes under iagttagelse af fristbestemmelsen i  

 skattestyrelseslovens § 35, stk. 3, det vil sige inden rimelig tid  

 efter det tidspunkt, hvor den skattepligtige har erhvervet kendskab til de  

 omstændigheder, der begrunder genoptagelsen.
Hvad der forstås ved  

 rimelig tid beror på en konkret vurdering, men det vil normalt  

 være 6 måneder, jf. cirkulære nr. 116 af 1. juli 1999,  

 punkt 4.3.
 7. Anmodning om genoptagelse af skatteansættelserne efter punkt 5-6  

 skal indgives til den skatteansættende myndighed, jf.  

 skattestyrelseslovens § 35, stk. 4.
 8. Cirkulæret bortfalder med udgangen af 2002.
