Ligebehandlingsnævnets afgørelse om alder - stillingsopslag - ej medhold J. nr. 7100188-13 Det var ikke i strid med forskelsbehandlingsloven, at et supermarked søgte en kassemedarbejder under 18 år.
En virksomhed kan lovligt søge efter og ansætte ungarbejdere under 18 år, hvis stillingen er omfattet af en kollektiv overenskomst, der indeholder særlige regler om aflønning af unge under 18 år.
 Klager fik derfor ikke medhold.
 Klagen drejer sig om påstået forskelsbehandling på grund af alder i forbindelse med, at det indklagede supermarked i en annonce søgte kasseassistenter under 18 år.
Ligebehandlingsnævnets afgørelse Det var ikke i strid med forskelsbehandlingsloven, at det indklagede supermarked søgte kasseassistenter under 18 år.
Sagsfremstilling Der er klaget over, at det indklagede supermarked i en annonce søgte kasseassistenter under 18 år.
Det fremgik blandt andet af annoncen, at "Du er fyldt 16 år og der er minimum et ½ år til du fylder 18 år. . ." Parternes bemærkninger Klager er 18 år og går på HF.
Klager har siden hun fyldte 18 år søgt mange jobs uden held.
I Søndagsavisen så klager en annonce fra det indklagede supermarked, hvor de søgte kasseassistenter under 18 år.
Klager blev meget overrasket over annoncens ordlyd, idet den fortæller alt - man er ikke ønsket i job, når man er fyldt 18 år.
Klager føler sig diskrimineret på grund af sin alder.
Klager håber, at nævnet træffer en afgørelse om, at annoncen er i strid med loven, således at lignende annoncer kan undgås i fremtiden.
Klager ønsker desuden, at der fastsættes en godtgørelse.
 Indklagede gør gældende, at de ikke har handlet i strid med forbuddet mod forskelsbehandling på grund af alder.
Det indklagede supermarked er omfattet af overenskomsten for butik mellem Dansk Erhverv Arbejdsgiver og HK/Handel.
I henhold til denne overenskomst § 2, stk. 8, litra d, er det muligt at aflønne unge under 18 år med en lavere lønsats.
 Den annoncerede stilling som kasseassistent er omfattet af denne bestemmelse i overenskomsten.
 Forskelsbehandlingslovens forbud mod forskelsbehandling på grund af alder gælder ikke for unge under 18 år, hvis arbejdsgiveren er omfattet af en kollektiv overenskomst, der indeholder særlige bestemmelser om aflønning af unge under 18 år.
 Det er derfor indklagedes opfattelse, at jobannoncen ikke er i strid med forskelsbehandlingsloven, da den falder ind under undtagelsesbestemmelsen i lovens § 5a, stk. 5.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder på arbejdsmarkedet efter forskelsbehandlingsloven.
Det følger af lovens § 5, at en arbejdsgiver ikke ved annoncering må angive, at der til ansættelse søges eller foretrækkes en person med blandt andet en bestemt alder.
Dette gælder dog ikke, hvis arbejdsgiveren i henhold til én af undtagelsesbestemmelserne i loven kan foretrække lønmodtagere med et bestemt kendetegn.
 Efter lovens § 5a, stk. 5, 2. pkt., gælder forbuddet mod forskelsbehandling på grund af alder med hensyn til ansættelse, lønvilkår og afskedigelse ikke for lønmodtagere under 18 år, hvis ansættelse er omfattet af en kollektiv overenskomst, der indeholder særlige regler om aflønning af unge under 18 år.
 Da det indklagede supermarked har indgået en overenskomst, hvorefter der gælder særlige regler for aflønning af medarbejdere under 18 år, var det således ikke i strid med forskelsbehandlingsloven, at supermarkedet søgte efter kasseassistenter under 18 år.
 Klager får derfor ikke medhold i klagen.
