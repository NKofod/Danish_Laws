Skriftlig fremsættelse (24. februar 2005) Trafik- og  

 energiministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov om  

 ændring af lov om kystbeskyttelse, forskellige love om digeanlæg, lov om  

 havne,  

 lov om luftfart og lov om færgefart (Konsekvensrettelser som følge af  

 kommunalreformen) (Lovforslag nr.
L 82).
 Dette lovforslag indeholder de ændringer i kystbeskyttelses-  

 og havnelovene samt i forskellige love om digeanlæg, der skal gennemføres,  

 fordi det er fastsat i strukturaftalen, at amternes opgaver på disse områder  

 skal overføres til kommunerne.
 Lov om luftfart skal ændres, fordi den indeholder enkelte  

 bestemmelser om amtskommuner, der nedlægges ved kommunalreformen.
 Af samme grund skal der også foretages mindre ændringer i  

 lov om færgefart, da denne lov giver amterne mulighed for at drive færgefart.
 Jeg kan oplyse følgende om de enkelte områder:
På  

 kystbeskyttelses-  

 og digeområdet vil staten ved Kystdirektoratet fortsat varetage det  

 overordnede  

 ansvar og myndighedsudøvelsen på kystbeskyttelsesområdet.
Kommunerne, der  

 overtager amternes opgaver og beføjelser, får bedre muligheder for at  

 prioritere kystbeskyttelsesopgaver i sammenhæng med planerne for kommunernes  

 udbygning.
Kommunerne kan således selv forestå  

 kystbeskyttelse til gavn for udnyttelse af rekreative arealer.
 På havneområdet har amtsråd siden havneloven trådte i kraft  

 1. jan. 2000 haft mulighed for at deltage i driften af en havn ved at deltage  

 i  

 et kommunalt fællesskab.
Både Viborg og Sønderjyllands amtsråd har indgået kommunale  

 fællesskaber med henholdsvis Hanstholm og Skærbæk kommuner for at drive de  

 tidligere statshavne i Hanstholm og Rømø som kommunale selvstyrehavne.
Som  

 følge af amternes nedlæggelse skal både den pågældende bestemmelse i  

 havneloven  

 og de to kommunale fællesskaber ophæves.
 De nye kommuner kan så afgøre, om de vil oprette  

 nye kommunale fællesskaber, eller om de vil  

 styre havnene selvstændigt.
 På luftfartsområdet er den væsentlige ændring, at Billund,  

 Århus, Karup, Odense og Sønderborg lufthavne, der har delt amtsligt og  

 kommunalt ejerskab, efter kommunalreformen skal have fælleskommunalt  

 ejerskab.  

 Dette kræver ingen lovændring.
 Da ordet amtskommuner imidlertid forekommer tre steder i  

 luftfartsloven, skal loven ændres, så disse tre ord udgår.
På færgefartsområdet har staten, amtskommuner og kommuner  

 mulighed for at varetage færgedrift, enten ved at drive færgeruter selv eller  

 ved at indgå aftale om at yde andre betaling for driften af færgeruter.
Da  

 amterne nedlægges, skal loven om færgefart fra 1999 ændres, så kun staten og  

 kommuner kan varetage færgedrift efter kommunalreformens gennemførelse.
 De færgeruter, der i dag varetages af amter og kommuner i  

 fællesskab, vil således efter lovens ikrafttrædelse  

 kunne varetages af de involverede kommuner  

 alene.
Der fastsættes ikke en selvstændig forpligtelse for kommuner  

 til at opretholde færgeruter.
Færgedriften mellem to kommuner skal fastlægges  

 efter forhandling mellem kommunerne.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale lovforslaget til Tingets hurtige  

 og  

 velvillige behandling.
