 Ankenævnet stadfæstede Konkurrencerådets afgørelse om, at Århus  

 Fragtmandscentral A/S ikke havde en sådan markedsdominans, at lovens  

 indgrebsbeføjelser kunne bringes i anvendelse.
Ankenævnet fandt således ikke, at betingelsen for indgreb efter § 11  

 om markedsdominans var opfyldt, idet Ankenævnet lagde vægt på den frie adgang  

 til transportmarkedet, samt at markedet var præget af en række udbydere.  

 Ankenævnet tog herefter ikke stilling til den omtvistede markedsafgrænsning,  

 idet Ankenævnet dog bemærkede, at det forhold, at Århus Fragtmandscentral A/S  

 kunne tilbyde udbringning samme dag og mindre pakker til særlige  

 konkurrencedygtige priser, ikke i sig selv kunne bevirke, at forholdet kunne  

 henføres under konkurrencelovens § 11. (* 2) År 1993, den 11. maj, afsagde Konkurrenceankenævnet i sagen j.nr.  

 92-48.949 Aktieselskabet Carl Christensen ctr.
Konkurrencerådet sålydende K E N D E L S E:
 1. Ved skrivelse af 21. august 1992 har advokat Thomas Møller på vegne  

 Aktieselskabet Carl Christensen klaget over en af Konkurrencerådet den 21.  

 juli 1992 truffet afgørelse, hvorved rådet fandt, at Aarhus Fragtmandscentral  

 A/S ikke indtager en dominerende indflydelse på markedet småpakker sendt fra  

 Århus-området og derfor ikke er omfattet af konkurrencelovens  

 indgrebsbeføjelser.
 Klageren har påstået rådet tilpligtet at anerkende, at betingelserne for  

 at foretage indgreb over for Aarhus Fragtmandscentral A/S er til stede.
 Konkurrencerådet har påstået stadfæstelse.
 Sagen har været mundtligt forhandlet.
 2. Konkurrencerådets skrivelse af 21. juli 1992 er sålydende:
 »Den 27. marts 1992 modtog Konkurrencerådet en henvendelse fra Dem på  

 vegne af Carl Christensen A/S vedrørende Aarhus Fragtmands Centrals A/S  

 opkrævning af ekstragebyr over for Deres klient ved afsendelse af bilpakker  

 fra Aarhus Fragtmands Central.
 Som det er Dem bekendt, skrev Konkurrencerådet til Aarhus Fragtmands  

 Central og udbad sig en redegørelse for, efter hvilke retningslinier det  

 pågældende gebyr opkræves og om opkrævningen af gebyret administreres  

 konsekvent efter objektive og saglige retningslinier.
Konkurrencerådet modtog den 23. april 1992 svar fra Aarhus Fragtmands  

 Central.
Kopi af denne svarskrivelse er sendt til Dem den 5. maj 1992.
Aarhus Fragtmands Central har i sin skrivelse til Konkurrencerådet  

 redegjort for administrationen af opkrævningen af ekstragebyr for forsendelse  

 af bilpakker.
Det oplyses således, at der er to afgørende forudsætninger for  

 ekstra opkrævning: for det første, at kunden er underrettet, og for det  

 andet, at kunden ønsker de(n) specifikke forsendelse(r) leveret samme dag.  

 Det afgørende er ifølge Aarhus Fragtmands Central, om det specifikt er  

 angivet på fragtbrevet, at forsendelsen skal med en bestemt afgang, uden at  

 Aarhus Fragtmands Central i øvrigt har en aftale med den pågældende kunde.
Samtidig har Aarhus Fragtmands Central anført, at Fragtmandscentralen ikke  

 er enerådende på markedet for stykgodstransport i Danmark.
I skrivelsen  

 nævnes således en række alternative udbydere af stykgodstransport: DSB, LEP  

 Transportgruppen, Al Gods, Pakketrans, P&T, Jet Post.
Derudover  

 eksisterer en lang række mindre udbydere på markedet.
 Konkurrencerådet har efterfølgende telefonisk kontaktet Aarhus Fragtmands  

 Central, for at få oplyst hvor stor markedsandel Aarhus Fragtmands Central  

 har, for så vidt angår transport af bilpakker/småpakker fra Aarhus-området og  

 for at få oplyst om ekstragebyret alene opkræves i forbindelse med afsendelse  

 af bilpakker fra Aarhus Fragtmands Central eller anvendes af Danske Fragtmænd  

 over hele landet.
 Aarhus Fragtmands Central har oplyst, at ekstragebyret alene opkræves i  

 Aarhus.
 Fragtmands Centralen har endvidere overfor Konkurrencerådet telefonisk  

 oplyst, at Aarhus Fragtmands Central på markedet for transport af småpakker -  

 op til 50 kg - fra Aarhus-området har en markedsandel på mellem 5 og 10 %. En  

 yderligere markedsafgrænsning til småpakker/bilpakker til levering samme dag  

 er vanskelig at foretage, men det oplyses, at markedsandelen for Aarhus  

 Fragtmands Central også på dette markedsområde skønsmæssigt ligger på mellem  

 5 og 10 %.
Konkurrencerådet finder ud fra en vurdering af de foreliggende oplysninger  

 om markedsandele for Aarhus Fragtmands Central ikke, at Aarhus Fragtmands  

 Central indtager en dominerende stilling på markedet for transport af  

 småpakker fra Aarhus-området.
Dette medfører, at Aarhus Fragtmands Central  

 ikke er omfattet af konkurrencelovens indgrebsbeføjelser.
 Konkurrencerådet finder på den baggrund ikke at kunne foretage sig  

 yderligere i sagen. ...«.
 3. Klagerens argumentation.
 Klageren har anført, at rådet ikke har taget stilling til den  

 forskelsbehandling, der ligger i, at kun klageren opkræves ekstraydelser,  

 mens alle andre, der indleverer varer til forsendelse, uanset om det er  

 privat- eller erhvervskunder, betaler efter de takster, som indklagede har  

 udsendt.
 Det hedder således i skrivelse af 4. december 1991 fra Aarhus  

 Fragtmandscentral A/S adresseret »til ruter med  

 formiddags-/middagsafgange«:
»Vedr.
Ekstrabetaling for kunder, der kun benytter os på  

 formiddags-/middagsafgange.
 For denne reserve-/ekstrakørsel har vi vedtaget, at der skal opkræves  

 ekstrabetaling.
Denne ekstrabetaling udgør 100% tillæg til normalfragten.
Dog skal den  

 totale fragt være min. kr. 100,- excl. moms. pr. forsendelse.
 Listen ser d.d. således ud:
Firmanavn Carl Christensen A/S Pasborg A/S H.C.
Dybroe * Maskinfabrikken Nordhavn A/S, Torsøevej 2, 8240 Risskov * ( = ny på listen).«.
 Klagerens virksomhed består i leverancer af maskindele m.v. til en række  

 virksomheder over hele landet, og klageren, der forhandler autoreservedele og  

 som ofte har behov for hurtig udbringning til værksteder og forhandlere,  

 benytter Aarhus Fragtmandscentral A/S i et væsentligt omfang.
 Gebyret opkræves ikke ud fra saglige og objektive retningslinier, men  

 pålægges som ekstragebyr, hvis en kunde på stykgodsbefordringen benytter  

 andre transportører end Aarhus Fragtmandscentral A/S.
Det fremgår ikke af de almindelige prislister, at der på nogle afgange  

 skal erlægges ekstrabetaling.
I ruteplan er angivet, at Aarhus  

 Fragtmandscentral A/S med formiddags-/middagsafgange kan nå 250 byer i  

 Jylland/Fyn, og det er i den forbindelse anført, at det er uden  

 ekstrabetaling.
Der er heller ikke andre danske fragtmænd, der opkræver en  

 sådan ekstrabetaling.
Rådet har ikke foretaget en korrekt markedsafgrænsning.
Der er ikke, som  

 forudsat af rådet, tale om markedet for stykgods, men for bilpakker, dvs.  

 pakker på op til 20 kg.
Hertil kommer yderligere den begrænsning, at det  

 drejer sig om pakker indleveret i Århus-området til udbringning andet sted i  

 landet samme dag.
På dette marked udøver Aarhus Fragtmandscentral A/S en  

 dominerende indflydelse, idet selskabet nærmest er enerådende.
For udbringning samme dag af bilpakker fra Århus-området findes reelt  

 ingen substitutionsmulighed til fragtmandscentralens ydelse.
Andre muligheder  

 for udbringning er ikke realistiske, da priser herfor er væsentligt højere  

 end fragtmandscentralens, selv når denne opkræver tillægsafgift.
Udbringning  

 med egen bil er heller ikke en relevant mulighed.
Der er i det hele taget  

 ingen billigere løsninger.
 Der er tale om et specifikt og afgrænset marked, der må bedømmes særskilt.  

 Følgelig kan konkurrencelovens indgrebsbeføjelser også bringes i anvendelse.
Hertil kommer, at ekstrabetalingen er konkurrenceforvridende.
Den gør det  

 umuligt for klageren at konkurrere med andre firmaer, der uden denne betaling  

 kan foretage den samme leverance til en langt billigere pris.
Klageren har  

 ikke kunnet finde andre konkurrencedygtige transportører, og  

 fragtmandscentralen benytter således den iværksatte prisdiskrimination til at  

 tvinge klageren til at benytte fragtmandscentralen som enetranportør.
 4. Konkurrencerådets argumentation.
Rådet har anført, at der på markedet for stykgods og bilpakker er en meget  

 aktiv konkurrence.
Der er flere udbydere - DSB, selvstændige vognmænd, Jet  

 Post m.fl. - ligesom der sker udbringning med egne biler.
Der findes ikke  

 længere retlige begrænsninger i adgangen til at etablere sig på dette  

 transportmarked, og det er ukompliceret at etablere sig.
Aarhus Fragtmandscentral A/S foretager en begrænsning for så vidt angår  

 bilpakker, idet disse maximalt må veje 20 kg.
Andre udbydere, f.eks. taxaer,  

 foretager en anden afgrænsning, men dækker også markedet.
Markedsafgrænsningen kan ikke indsnævres til markedet for bilpakker på de  

 anførte formiddags- og middagsafgange.
At ingen andre transportører udbyder  

 de omhandlede ydelser på det udbudte prisgrundlag, kan på det frie marked  

 ikke i sig selv begrunde en så snæver markedsafgrænsning.
Markedet kan ikke i konkurrenceretlig forstand indsnævres til bilpakker på  

 nærmere bestemte formiddags- og middagsafgange, da der findes alternative  

 distributører og distributionsformer, og da der er fri adgang til at etablere  

 sig som distributør.
Der er derfor ikke tale om nogen konkurrencebegrænsning  

 i konkurrencelovens forstand.
 Rådet har undersøgt markedet, hvor fragtmænd opererer, efter at det er  

 blevet frit, og har ikke kunnet finde tegn på, at nogen har dominerende  

 indflydelse på markedet.
 5. Aarhus Fragtmandscentral A/S har ikke udtalt sig i anledning af  

 klagesagen.
 6. Ankenævnets bemærkninger.
Som anført af Konkurrencerådet er der fri adgang til transportmarkedet, og  

 der er i dag en række forskellige udbydere på markedet for udbringning af  

 pakker.
Uanset om der måtte foretages en markedsafgrænsning som anført af  

 klageren, er der på denne baggrund ikke grundlag for at antage, at Aarhus  

 Fragtmandscentral A/S har en sådan markedsdominans, jf. herved  

 konkurrencelovens § 11, at lovens indgrebsbeføjelser kan bringes i  

 anvendelse.
Det bemærkes herved, at det forhold, at Aarhus Fragtmandscentral  

 A/S kan tilbyde udbringning samme dag af mindre pakker til særligt  

 konkurrencedygtige priser, ikke i sig selv kan bevirke, at forholdet henføres  

 under lovens § 11.
 Ankenævnet stadfæster derfor rådets afgørelse.
 (* 1) Konkurrencerådet:
Dokumentation 1992-3, s. 200 (* 2) Konkurrencerådet:
