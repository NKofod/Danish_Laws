 Ved lov nr. 364 af 7. juni 1989 blev § 55, stk. 1, 1. pkt., i lov om  

 arbejdsformidling og arbejdsløshedsforsikring mv. ændret således, at  

 optjening af arbejdskravet for selvstændige erhvervsdrivende forudsætter, at  

 de har drevet selvstændig erhvervsvirksomhed i væsentligt omfang.
Væsentlighedskravet blev lovfæstet for at sikre, at der fremover sker en  

 egentlig efterprøvelse af, om arbejdskravet er opfyldt.
Væsentlighedskravet  

 skal således sikre, at arbejdet med den selvstændige virksomhed har haft et  

 sådant omfang, at det kan sidestilles med en fuldtidsbeskæftigelse som  

 lønmodtager.
Ved ophør/udtræden af selvstændig virksomhed med ansøgning om  

 arbejdsløshedsdagpenge eller overgang til efterløn skal der ske en særskilt  

 efterprøvelse af, om medlemmet har drevet virksomheden i væsentligt omfang.  

 Dette sker efter samme retningslinier som ved optagelse.
Da der kan ske  

 væsentlige forandringer i tiden fra optagelsen til ophøret, er det ikke  

 tilstrækkeligt at henvise til, at en sådan efterprøvelse af  

 væsentlighedskravet har fundet sted ved optagelsen.
Efterprøvelsen vil i langt de fleste tilfælde ikke volde problemer, når  

 medlemmets oplysninger om det personlige arbejde i virksomheden sammenholdes  

 med virksomhedens karakter og omfang.
I tvivlstilfælde skal den ledige dog  

 fremlægge yderligere dokumentation for, at væsentlighedskravet har været  

 opfyldt.
Sådan dokumentation kan f.eks. være annoncer med angivelse af  

 åbningstid, dokumentation for omsætningen (momsregnskab), skatteregnskaber,  

 kassekladder, ordrebøger eller erklæringer fra virksomhedens revisor eller  

 advokat om virksomheden og den selvstændiges aktiviteter.
Det vil endvidere  

 kunne tillægges betydning, hvis medlemmet i andre relationer, f.eks. ved  

 indgåelse af lønaftale eller ved skattemæssig registrering som medarbejdende  

 ægtefælle, har afgivet erklæring om arten og omfanget af det personlige  

 arbejde.
 Væsentlighedskravet er i princippet det samme, hvad enten medlemmet har  

 været eneindehaver af en virksomhed, een af flere indehavere eller eventuelt  

 medarbejdende ægtefælle.
 Ved opgørelsen af arbejdskravet skal det afgøres, inden for hvilket  

 tidsrum den dagpengesøgende senest kan anses for at have udøvet selvstændig  

 erhvervsvirksomhed i væsentligt omfang i sammenlagt 26 uger.  

»Sæsonmæssig virksomhed« medregnes ved opgørelsen af  

 arbejdskravet kun med den periode, hvor der har været tale om personligt  

 arbejde i væsentligt omfang.
 Såfremt en virksomhed med drift i væsentligt omfang har en periode i  

 tilslutning til ophøret med nedsat aktivitet, anses virksomhedsudøvelsen i  

 denne periode som udgangspunkt også for at have været i væsentligt omfang,  

 medmindre aktiviteten alene har karakter af afviklingsforanstaltninger.
 Udøvelse af selvstændig virksomhed i væsentligt omfang medregnes  

altid til arbejdskravet med den almindeligt gældende, fulde arbejdstid  

 for lønmodtagere inden for det offentlige område.
 Til opfyldelse af arbejdskravet kan også medregnes enkeltstående  

 opgaver af selvstændig karakter, hvis opgaven har haft en sådan varighed  

 - normalt mindst 1 måned - at det sammenholdt med arbejdets art og  

 indtjeningen herved kan dokumenteres, at der har været tale om beskæftigelse  

 i væsentligt omfang.
 Udøvelse af selvstændig virksomhed med iværksætterydelse tæller som  

 ledighed ved beregning af arbejdskravet.
Ovenstående finder tilsvarende anvendelse i tilfælde, hvor et medlem  

 fejlagtigt har stået i en lønmodtagerkasse, selv om pågældende måtte anses  

 for at have sin hovedbeskæftigelse som selvstændig erhvervsdrivende.
Ved  

 opgørelsen af arbejdskravet kan derimod ikke indgå selvstændig virksomhed,  

 der har været accepteret som bibeskæftigelse efter  

 bibeskæftigelsesbekendtgørelsen.
