 I tilslutning til den samtidigt udstedte bekendtgørelse nr. 38 af 10.  

 januar 1995 om tilsyn med folkeskolens elever i skoletiden, jf.  

 folkeskolelovens § 30a og § 52, meddeles følgende:
Bekendtgørelsen vedrører kun skolens tilsyn med eleverne i skoletiden,  

 dvs. i den skemalagte undervisningstid samt de arrangementer mv., som skolen  

 forestår i forbindelse hermed.
Skolens tilsyn med elever, der er optaget i en  

 skolefritidsordning eller som deltager i fritidsundervisning eller andre  

 arrangementer på skolen uden for skoletiden er ikke direkte omfattet af  

 bekendtgørelsen.
De generelle bemærkninger, der er anført nedenfor, er  

 imidlertid alment gældende, ligesom bekendtgørelsen kan være vejledende for  

 etablering af tilsyn i forbindelse med skolens øvrige virksomhed.
En  

 skolefritidsordning skal derfor også etableres på en sådan måde, at den er  

 fuldt betryggende for børnene.
Den nærmere fastlæggelse af tilsynsansvarets indhold og udstrækning må  

 udledes af retspraksis, dvs. på grundlag af afsagte domme.
Heraf fremgår, at  

 ansvaret er et sædvanligt culpaansvar.
Dvs. at det skal kunne bebrejdes den  

 tilsynspligtige, at skaden er indtruffet.
Hvorvidt der er noget af bebrejde  

 den pågældende, hænger nøje sammen med den konkrete situation.  

 Tilsynspligtens indhold og udstrækning er derfor forskellig alt efter, hvilke  

 faremomenter undervisningen mv. frembyder.
Tilsynsforpligtelsen indebærer ikke nødvendigvis lærerens konstante  

 tilstedeværelse.
Hvis der fx i en undervisningstime er dannet hold eller  

 grupper, jf. bekendtgørelsens § 5, stk. 2, kan tilsynsforpligtelsen opfyldes  

 dels gennem forudgående instruktion, dels ved, at læreren ser til eleverne  

 ind imellem.
Nogle fag indeholder særlige risikomomenter.
Det gælder fx sløjd, idet et  

 naturligt led bl.a. i dette fag er, at eleverne betjener maskiner og værktøj,  

 der indebærer en øget risiko for skader.
Derfor har læreren en skærpet  

 tilsynsforpligtelse, ligesom tilsynsforpligtelsen i dette fag er tæt  

 forbundet med en pligt til at instruere eleverne og til at føre tilsyn med,  

 om instruktionerne bliver overholdt.
Ved vurderingen af, om der er noget at bebrejde den pågældende lærer i den  

 konkrete situation, opstilles den pågældende lærers handling/undladelse over  

 for, hvad en almindelig og fornuftig lærer ville have gjort i samme  

 situation.
Fører denne vurdering til, at den pågældende i skadessituationen  

 ikke har levet op til den standard, der gælder for en omhyggelig og fornuftig  

 lærer (bonus pater familias) taler dette for pålæggelse af et  

 erstatningsansvar.
Forskrifter og vejledninger vil aldrig kunne forudse alle situationer,  

 hvorfor bekendtgørelsen og vejledningen kun angiver mere generelt formulerede  

 anvisninger.
Læreren må derfor altid foretage en forsvarlig afvejning af  

 normalt forekommende risici i situationer af den pågældende art, hvor målet  

 er, at formålet med undervisningen fuldt ud imødekommes under størst mulig  

 hensyntagen til elevernes sikkerhed.
Uanset om alle sikkerhedshensyn er  

 taget, vil hændelige uheld alligevel kunne ske.
Generelt vil kommunen som lærerens arbejdsgiver være ansvarlig for  

 følgerne af svigtende tilsyn.
Derfor er det også kommunens pligt og i dennes  

 interesse at sikre sig, at betingelserne for at føre et tilstrækkeligt tilsyn  

 er til stede.
 Derimod vil kommunen normalt ikke kunne blive ansvarlig for skader, som  

 elever forvolder på hinanden, eller skader, som eleverne forvolder på skolens  

 bygninger og inventar, medmindre skaden kunne have været afværget, hvis der  

 havde været fornødent tilsyn.
Skolens tilsynspligt Ad § 1 Der påhviler kommunen et ansvar for, at der på den enkelte skole etableres  

 tilsyn i tilstrækkeligt omfang.
Fastlæggelsen af retningslinjer for omfanget  

 af skolens tilsyn bør derfor finde sted i samarbejde mellem  

 kommunalbestyrelsen og skolerne inden for de af kommunalbestyrelsen fastsatte  

 rammer.
Skolen (kommunen) kan drages til ansvar for skader, der sker i  

 undervisningstiden og i frikvarterer og andre pauser i undervisningen,  

 såfremt skaderne kunne have været forhindret, hvis tilsynet havde fungeret  

 tilfredsstillende.
Hvis tilsynet har været rimeligt og forsvarligt, må det  

 antages, at skolen ikke ifalder erstatningsansvar, selv om det ikke er  

 lykkedes at forhindre skadens indtræden.
Endvidere kan et erstatningsansvar  

 nedsættes eller bortfalde på grundlag af egen skyld hos skadelidte.
I henhold til folkeskolelovens § 44, stk. 1 og 2, påhviler det  

 skolebestyrelsen at føre tilsyn med og fastsætte principper for skolens  

 virksomhed.
Det forudsættes herved, at pædagogisk råd og skolens elevråd får  

 adgang til at udtale sig, inden den endelige fastsættelse af principper for  

 tilsynet finder sted.
Der er intet til hinder for, at skolebestyrelsen  

 fastsætter principper for tilsyn, der i stedlig henseende ikke ligger  

 umiddelbart ud for skolen.
 Inden for de afstukne rammer udøves det umiddelbare tilsyn med eleverne i  

 skoletiden af lærerne efter anvisning fra skolelederen, der i henhold til  

 folkeskolelovens § 45, stk. 1, har den administrative og pædagogiske ledelse  

 af skolen.
 Med hensyn til adgangen til at gribe ind med magt i tilfælde, hvor elever  

 udøver vold eller hærværk, henvises til ministeriets bekendtgørelse om  

 foranstaltninger til fremme af god orden i folkeskolen.
Ad § 2 Det påhviler skolen at drage omsorg for, at der er tilsyn med de fremmødte  

 elever senest 10 minutter før den skemalagte undervisning begynder.
Der  

 påhviler lærerne en generel forpligtelse til at føre tilsyn med eleverne i  

 skoletiden.
Derimod er der ikke nogen generel forpligtelse for lærerne eller  

 skolens øvrige personale til at blive på skolen, indtil alle elever har  

 forladt den.
 Hvis eleverne bliver på skolen ud over det tidsrum, der er nævnt i stk. 1  

 som følge af en tilrettelagt befordringsordning eller som følge af  

 skolefritidsordningens åbningstid eller andre særlige forhold, må der indgås  

 en særlig aftale om tilsynets udøvelse, i det omfang tilsyn anses for  

 påkrævet.
Tilsynspligtens område Ad § 3 I henhold til færdselsloven påhviler det politi og vejmyndighed efter  

 samråd med skolerne at træffe foranstaltninger til at beskytte eleverne mod  

 farerne fra den kørende trafik på deres vej til og fra skole.
Der tænkes her  

 fx på lysreguleringer, fodgængerovergange og cykelstier.
Hvis de trafikale  

 forhold nødvendiggør en nærmere opsigt med eller regulering af elevernes  

 færden, kan der oprettes en skolepatrulje.
Der henvises til  

 Undervisningsministeriets vejledning om skolepatruljers oprettelse og  

 funktion.
 Ud over det tilsyn, der er begrundet i rent færdselsmæssige forhold,  

 påhviler der skolen et begrænset tilsyn med elevernes færden ud for skolen,  

 således at skolen har pligt til at gribe ind i tilfælde, hvor elever, på  

 området umiddelbart ud for skolen, tilsidesætter skolens forskrifter.
Derimod har skolen ikke pligt til at føre tilsyn med elevernes færden til  

 og fra skole.
Specielt for så vidt angår de af skolevæsenet etablerede  

 befordringsordninger, må skolen, som værende en del af skolevæsenet, dog være  

 opmærksom på, om befordringsordningen fungerer tilfredsstillende.
Skolen skal  

 fx påtale, hvis mindre elever forulempes eller udsættes for unødig risiko,  

 samt påse, at elevernes ind- og udstigning af skolebussen tilrettelægges  

 således, at den medfører mindst mulig risiko for eleverne, og at de ikke skal  

 krydse kørebanen i videre omfang end højst nødvendigt.
 Vedrørende tilsyn i forbindelse med elevernes befordring til og fra skole  

 henvises til bekendtgørelse om befordring af elever i folkeskolen.
Ad § 4 Som anført, er elevernes skolevej ikke omfattet af skolens  

 tilsynsforpligtelse.
Derimod har skolen en tilsynsforpligtelse, når eleverne  

 færdes til og fra et undervisningssted, fx et sportsanlæg, der ligger uden  

 for skolens område, med mindre risikoen for eleverne ved et sådant  

 lokaleskift ikke er større end den, eleverne sædvanligvis er udsat for.
Det  

 er således en forudsætning, at vejens farlighed ikke overstiger, hvad elever  

 med den givne alder og modenhed er vant til.
 Skolen har endvidere en forpligtelse til at føre tilsyn under en eventuel  

 fælles transport af eleverne til arrangementer, som skolen forestår, fx  

 ekskursioner, virksomhedsbesøg og idrætsarrangementer.
Det bør ved tilsynet påses, at enhver befordring af eleverne (herunder  

 også evt. befordring i private biler) sker under betryggende forhold.
Om de  

 forsikringsmæssige forhold kan henvises til Forsikringsoplysningen.
Tilsynets nærmere indhold Ad § 5 Arten og omfanget af lærerens tilsyn kan ikke på forhånd fastlægges,  

 hvorfor den pågældende lærer skal afpasse tilsynet efter de konkrete  

 situationer.
Det følger af hovedreglen, at læreren må være til stede i klassen for at  

 kunne udøve tilsynet.
Det kan dog ikke udelukkes, at der kan være  

 uopsættelige grunde til, at læreren i enkelte situationer bliver nødsaget til  

 at forlade undervisningen.
I så tilfælde skal læreren, såfremt tiden tillader  

 det, instruere eleverne om, hvorledes de skal forholde sig under lærerens  

 fravær.
Ved længerevarende fravær skal skolens leder underrettes om fraværet.
 Tilrettelægges undervisningen således, at en klasse deles i flere hold  

 eller grupper, der opholder sig i flere lokaler, kan tilsynet for nogle af  

 elevernes vedkommende dels udøves gennem forudgående instruktion, dels ved at  

 læreren med mellemrum ser til eleverne.
Tilsynsforpligtelsen udelukker ikke, at elever, der i særlig grad  

 forstyrrer undervisningen udelukkes fra resten af timen.
Tilsynsforpligtelse  

 påhviler i så tilfælde fortsat den pågældende lærer.
Derimod udelukker  

 tilsynsforpligtelsen, at en elev som led i en diciplinær foranstaltning kan  

 sendes hjem i undervisningstiden, med mindre det sker efter aftale med  

 forældrene.
 Forpligtelsen til at føre tilsyn med eleverne i undervisningstiden  

 forhindrer derimod ikke, at en elev, såfremt det findes ønskeligt, kan  

 forlade klassen for at udføre ærinder i undervisningsøjemed, eller at en elev  

 fx af helbredsmæssige grunde eller for at udføre nødvendige ærinder at privat  

 karakter, som ikke eller kun vanskeligt kan udføres på et andet tidspunkt,  

 kan forlade klassen.
Ad § 6 Som nævnt i indledningen stilles der krav til læreren om skærpet tilsyn  

 med eleverne i fag, der indeholder særlige faremomenter.
Endvidere vil der i  

 en række fag være krav om, at læreren instruerer eleverne med deraf følgende  

 krav om at føre kontrol med, at eleverne følger instruktionen.
 I forbindelse med kravet om iagttagelse af særlige sikkerhedsforskrifter  

 skal opmærksomheden henledes på arbejdsmiljølovgivningen.
Ad § 7 Omfatter undervisningen i idræt også svømning, skal den lærer, der  

 forestår undervisningen have kvalifikationer, der svarer til uddannelsen til  

 svømmelærer.
Det påhviler skolen at sikre sig, at de fornødne sikkerhedskrav  

 i svømmehallen er opfyldt.
Samtidig påhviler det læreren at have fornødent  

 kendskab til svømmehallens sikkerhedsudstyr.
Det anbefales, at der for hver påbegyndt 15 elever skal være en lærer  

 eller anden voksen person, der opfylder sikkerhedsbestemmelserne, dvs. kan  

 foretage livredning og betjene genoplivningsudstyr.
Såfremt eleverne  

 undervises i udspring, skal vanddybden være så stor, at der ikke opstår fare  

 for eleverne, dvs. en dybde på mindst 1,5 til 2 m ved siddende stilling og  

 mindst 2 til 2,5 m ved stående stilling.
Ad § 8 Ved ældre elever forstås normalt elever på 8.-10. klassetrin, men det er  

 overladt til skolebestyrelsen gennem fastsættelsen af ordensregler at træffe  

 beslutning om, hvilke klassetrin ordningen skal omfatte.
Ved tilfældigt opståede mellemtimer ved forældrene normalt ikke på  

 forhånd, at deres børn i disse timer er uden undervisning.
Imidlertid kan  

 skolens leder, efter principperne fastsat at skolebestyrelsen, og efter en  

 vurdering af mulighederne for vikarindsættelse, træffe afgørelse om, at  

 eleverne må forlade skolen i disse timer.
Kompetencen til over for den  

 enkelte elev at nedlægge et forbud mod at forlade skolen, er tillagt skolens  

 leder.
Elevens forældre bør i så fald orienteres herom.
Endvidere har lederen  

 pligt til at nedlægge forbud efter stk. 1 og 2, såfremt  

 forældremyndighedsindehaveren eller den, der faktisk sørger for barnet, jf.  

 folkeskolelovens § 54, stiller krav herom.
Spørgsmålet om, hvorvidt der i øvrigt bør gives en elev tilladelse til at  

 forlade skolen i et frikvarter, bør afgøres af den lærer, som eleven  

 henvender sig til, inden for de principper, der er fastsat af  

 skolebestyrelsen.
Endvidere kan det af skolens ordensregler fremgå, hvilke  

 regler der gælder på skolen i så tilfælde.
 En konkret tilladelse til at forlade skolen bør gives ud fra et samlet  

 skøn over omstændighederne, herunder elevens alder og modenhed, de trafikale  

 forhold omkring skolen og ærindets karakter.
Idet skolens tilsynsforpligtelse omfatter hele den skemalagte  

 undervisningstid mv., omfatter tilsynsforpligtelsen også den del af  

 skoletiden, hvor der ikke er nogen undervisning som følge af aflysning af  

 timer.
Hvorvidt eleverne i så fald kan sendes hjem før undervisningens  

 almindelige afslutning beror på de samme vurderinger som nævnt ovenfor.  

 Skolebestyrelsen fastsætter principper for, hvorledes skolen skal forholde  

 sig i disse situationer.
Hvis eleverne sendes hjem før undervisningstidens  

 ophør, bør forældrene på forhånd være orienteret herom, og eleverne bør som  

 udgangspunkt ikke sendes hjem, medmindre forældrenes accept foreligger.
 Tilsynet under ekskursioner mv.
Ad § 9 Virksomhedsbesøg mv.
Når eleverne under ekskursioner og lignende besøger virksomheder mv.,  

 betragtes det som led i folkeskolens undervisning.
Skolen (kommmunen) kan  

 derfor bliver ansvarlig for skader, der opstår ved, at besøget ikke afvikles  

 på en forsvarlig måde.
Idrætsarrangementer Deltager eleverne i idrætsarrangementer som led i skolens undervisning,  

 skal der føres tilsyn med både de elever, der deltager som aktive, og med de  

 elever, der er tilskuere.
I tilfælde, hvor elever fra en skole deltager i  

 idrætsstævner eller lignende sammen med elever fra andre skoler, og hvor den  

 ledsagende lærer på grund af dommerhverv mv. ikke kan følge sine elever hele  

 tiden, skal læreren, fx ved aftale med stævnets ledelse, sikre sig, at  

 eleverne anvises ophold på et betryggende sted, når de ikke som led i  

 idrætsudøvelse er undergivet tilsyn fra andre lærere eller personer, som  

 assisterer ved arrangementet.
Ad § 10 Under praktik i virksomheder og institutioner som led i undervisningen er  

 eleverne omfattet af de sikkerhedsforskrifter, der gælder for vedkommende  

 arbejdsplads, og som er fastsat i eller i henhold til  

 arbejdsmiljølovgivningen.
Overholdelse af disse forskrifter påses af  

 Arbejdstilsynet.
Eleverne er under deres praktik ikke undergivet et egentligt  

 tilsyn fra skolens side.
Skader, der opstår som følge af elevers deltagelse i  

 erhvervspraktik, medfører normalt ikke erstatningsansvar for kommunen.
 Det samme gælder, når eleverne som led i undervisningsforløb efter  

 folkeskolelovens § 9, stk. 5, opholder sig i virksomheder mv.
 Forvolder eleven en ansvarspådragende skade, ydes erstatning af staten.  

 Der henvises til Arbejdsmarkedsstyrelsens AF-cirkulære nr. 8/90 om statens  

 erstatningsordning for deltagere i praktisk erhvervsorientering.
Dette gælder for alle praktikophold i virksomheder, der har hjemsted her i  

 landet.
Elever, der får lejlighed til at komme til udlandet, mens de er i  

 erhvervspraktik i en i Danmark hjemmehørende virksomhed, er også omfattet af  

 statens erstatningsordning.
Derudover er ingen danske skoleelever omfattet af  

 statens erstatningsordning under praktikophold i udlandet.
Ifølge den indgåede aftale om lærernes tjenestetid påhviler det lærerne at  

 varetage en række opgaver uden direkte forbindelse med den egentlige  

 undervisning, herunder medvirken ved gennemførelsen af lejrskoleophold og  

 lignende.
Rummer det påtænkte arrangement efter lærerens opfattelse så mange  

 risikomomenter, at det kan virke betænkeligt eller urimeligt, at læreren  

 pålægges tilsynsforpligtelsen, skal læreren give skolens leder meddelelse  

 herom.
Ad § 11 Badning under ekskursioner og lignende, herunder badning i badelande, må  

 alene finde sted, hvis det kan foregå under fuldt betryggende forhold.
 Hvis badning foregår på friland, skal læreren inden badning tillades have  

 en sikkerhed for, at bund- og strømforhold mv. ikke frembyder nogen fare.
Badning bør kun foregå på et for eleverne nøje afgrænset område, som er  

 let at overskue, og hvor alle kan bunde.
Der bør være mindst 2 voksne, af  

 hvilke den ene opholder sig på land, medens den anden deltager i badningen og  

 markerer ydergrænsen for det tilladte område.
Begge de ledsagende skal kunne svømme og kunne foretage livredning.
Der  

 bør ikke være mere end 12-15 elever i vandet på samme tid, og eleverne bør  

 have besked på at holde sammen to og to.
Ad § 12 Kommunalbestyrelsen har ansvaret for, at skolens bygninger, skolegård og  

 legeplads mv. er indrettet på en sådan måde, at der ikke er særlige  

 faremomenter til stede.
Skønner lærerne eller skolens personale i øvrigt, at  

 der findes særlige faremomenter, som de lokale myndigheder ikke har været  

 opmærksomme på, påhviler det dem at gøre skolens leder opmærksom herpå.
Det  

 må herefter afgøres af myndighederne, hvorvidt disse forhold giver anledning  

 til indgriben.
