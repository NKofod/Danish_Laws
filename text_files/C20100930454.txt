Skrivelse om ændringsbekendtgørelse om beskæftigelseskrav og dagpengeperiode - overgangsordning ved nedsættelse af dagpengeperioden Til a-kasserne Arbejdsmarkedsstyrelsen vedlægger endelig korrektur af bekendtgørelse om ændring af bekendtgørelse om beskæftigelseskrav og dagpengeperiode1).
 Bekendtgørelsen træder i kraft den 1. juli 2010.
 Ændringsbekendtgørelsen er en konsekvens af lov nr. 703 af 25. juni 2010 om ændring af lov om arbejdsløshedsforsikring m.v. (nedsættelse af dagpengeperioden), som blev vedtaget i Folketinget den 16. juni 2010 (L 222), hvorefter dagpengeperioden blevet nedsat til 2 år (ydelsesperiode) inden for 3 år (referenceperiode).
 Ændringsbekendtgørelsens § 2 indeholder en overgangsbestemmelse, der sikrer, at alle, der får begrænset deres ret til dagpenge efter lovens ikrafttræden, og alle, der bliver indplaceret efter lovens ikrafttræden, får ret til en dagpengeperiode på op til fulde 2 år (104 uger) efter den 1. juli 2010.
 Indplacering og nedsættelse af dagpengeperioden (ydelsesperioden) følger af nedenstående:
Personer der er indplaceret inden den 1. juli 2010 Personer, som før lovens ikrafttræden har påbegyndt en dagpengeperiode, bevarer retten til dagpenge efter de hidtil gældende regler, dog sammenlagt højest 2 år efter lovens ikrafttræden.
 Det betyder, at personer, der inden den 1. juli 2010 er indplaceret i en dagpengeperiode, bevarer deres oprindelige reference- og ydelsesperiode, dog således, at ydelsesperioden efter den 1. juli 2010 højest kan udgøre 104 hele uger.
 Disse personer får en dagpengeperiode regnet fra den 1. juli 2010 på op til 104 hele uger (ydelsesperiode) inden for personens oprindelige referenceperiode på 312 uger.
 Hvis der er udbetalt dagpenge m.v. i perioden den 28. juni 2010  4. juli 2010 (uge 26) indgår perioden i opgørelsen af forbrug af ydelsesperioden inden en eventuel afkortning af ydelsesperioden til 104 uger pr. 5. juli 2010.
Personer der indplaceres den 1. eller den 2. juli 2010 Disse personer får en dagpengeperiode på 104 uger (ydelsesperiode) inden for 156 uger (referenceperiode) regnet fra den 5. juli 2010. Indplaceringsugen (uge 26) tæller ikke med i forbruget af de 104 uger.
Personer der indplaceres den 5. juli 2010 eller senere Disse personer får en dagpengeperiode på 104 uger (ydelsesperiode) inden for 156 uger (referenceperiode).
Personer der er fyldt 54 år før den 1. januar 2007 og som har ret til efterløn som 60-årig Arbejdsmarkedsstyrelsen skal henlede opmærksomheden på, at ændringerne ingen betydning har for personer, der er fyldt 54 år før den 1. januar 2007, og som i medfør af § 6 i lov nr. 1540 af 20. december 2006 om ændring af lov om arbejdsløshedsforsikring kan bevare retten til dagpenge indtil det fyldte 60 år.
--- I øvrigt kan det oplyses, at blanket AR 54 - Tillægsoplysninger efter overflytning  vil blive ændret, således at oplysningerne om forbrug af ydelsesperioden umiddelbart kan anvendes af den nye a-kasse i forbindelse med indplaceringen.
Yderligere information Eventuelle spørgsmål kan rettes til specialkonsulent Jan Strøbæk jas@ams.dk tlf. 35 28 83 92 eller specialkonsulent Henrik Loop hen@ams.dk tlf. 35 28 83 32.
