Rygning i pausen i privat bil, som blev benyttet i forbindelse med udførelse af arbejde Arbejdsmiljøklagenævnet har på møde den 31. marts 2009 behandlet klagen over Arbejdstilsynets afgørelse af 2. juni 2008, hvor Arbejdstilsynet gav virksomheden påbud om straks at sikre, at der ikke ryges indendørs.
Nævnet traf følgende A F G Ø R E L S E Arbejdsmiljøklagenævnet finder, at sagen ikke er tilstrækkeligt oplyst til at kunne tage stilling til Arbejdstilsynets afgørelse.
Afgørelsen hjemvises derfor med henblik på at få sagen oplyst i tilstrækkeligt omfang, inden Arbejdstilsynet træffer en ny afgørelse.
 Arbejdsmiljøklagenævnet hjemviser således Arbejdstilsynets afgørelse af 2. juni 2008.
B E G R U N D E L S E Virksomheden, der yder privat hjemmehjælp, fik ved tilsynsbesøg den 30. maj 2008 strakspåbud om ikke at ryge indendørs.
Det fremgår af Arbejdstilsynets beskrivelse, at to medarbejdere kørte i en privat bil mellem de enkelte hjemmeplejebesøg.
I bilen røg den ene medarbejder.
 Arbejdstilsynet har lagt vægt på, at der blev røget indendørs i en bil, der blev benyttet til fællestransport imellem flere arbejdssteder.
I klagen henvises til, der var tale om to rygere i en privat bil, som efter eget valg røg i bilen i deres pause.
I øvrigt henvises til,  at der ikke er røget i offentligt rum  at der helt eller delvist er nem adgang til fuldstændig udluftning  at der er røget i en privat bil i medarbejdernes tildelte pause og efter fælles beslutning  at der er rygeforbud i de udleverede firmabiler  at det er medarbejderens eget valg at køre i privat bil.
I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Det fremgår af § 4 i lov om røgfri miljøer.
Det er ikke tilladt at ryge indendørs på arbejdspladser.
Det fremgår af lovens § 6, stk. 1.
 Lovens bestemmelser begrænser mulighederne for at ryge i private omgivelser, når der er tale om en arbejdsplads, hvor der udføres arbejde.
Arbejdsmiljøklagenævnet finder, at sagen ikke er tilstrækkeligt oplyst til at kunne tage stilling til, om der i den konkrete situation var tale om en arbejdsplads, der er omfattet af lovens rygeforbud.
Der mangler i den forbindelse oplysninger bl.a. om, hvorvidt pausen/transporttiden mellem de enkelte brugere/kunder er betalt som arbejdstid m.v.
R E G L E R Arbejdsmiljøklagenævnet henviser til  § 4 og § 6, stk. 1 i lov nr. 512 af 6. juni 2007 om røgfri miljøer  § 79 a i lov om arbejdsmiljø, jf. lovbekendtgørelse nr. 268 af 18. marts 2005.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Kopi til Arbejdstilsynet, Tilsynscenter 1, Postboks 1228, 0900 København C.
 J.nr.
[Adressat udeladt] De kan læse om afgørelsens retlige grundlag på de følgende sider.
Regler Lov nr. 512 af 6. juni 2007 om røgfri miljøer Kapitel 2 Generelle bestemmelser § 4. I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Kapitel 3 Arbejdspladser, institutioner, skoler m.v.
Indendørs arbejdspladser § 6. Det er ikke tilladt at ryge indendørs på arbejdspladser, jf. § 4.
 Stk. 2. Det kan besluttes, at det er tilladt at ryge i arbejdslokaliteter, der alene tjener som arbejdsplads for én person ad gangen.
 Stk. 3. Det kan besluttes at indrette rygerum og rygekabiner, hvor rygning kan finde sted.
Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der fremgår af lov nr. 512 af 6. juni 2007 Kapitel 13 Arbejdstilsynet § 79 a.
Arbejdstilsynet fører som led i tilsynsvirksomheden efter denne lov tilsyn med overholdelsen af lovgivningen om røgfri miljøer.
Arbejdstilsynet kan, eventuelt på nærmere angivne vilkår, påbyde, at forhold, der strider mod lovgivningen om røgfri miljøer, bringes i orden straks eller inden en nærmere angivet frist.
 Stk. 2. § 76 og de regler, der er udstedt i medfør heraf, finder tilsvarende anvendelse.
 Stk. 3. Beskæftigelsesministeren kan efter forhandling med indenrigs- og sundhedsministeren fastsætte nærmere regler om udøvelsen af tilsynet.
 Stk. 4. Klage over afgørelser, der træffes af Arbejdstilsynet efter stk. 1, kan indbringes for Arbejdsmiljøklagenævnet. § 81, stk. 1-5, finder tilsvarende anvendelse.
