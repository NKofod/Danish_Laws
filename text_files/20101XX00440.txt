Skriftlig fremsættelse (26. januar 2011) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om sygedagpenge (Større fleksibilitet i opfølgning og indsats over for sygedagpengemodtagere) (Lovforslag nr.
L 116) Lovforslaget udmønter aftalen om Nye rammer for sygefraværsindsatsen mellem regeringen, Dansk Folkeparti, Det Radikale Venstre og Liberal Alliance fra den 5. november 2010.
I lovforslaget udmøntes aftalens element om grupper af syge, der fritages for aktive tilbud og samtaler.
Med lovforslaget sikres en tilpasset indsats for alvorligt syge og syge, der snart vender tilbage til arbejdsmarkedet.
 Det foreslås, at kravet om personligt fremmøde i jobcentret kan fraviges for syge, der venter på en operation og syge, der snart vender tilbage til arbejdsmarkedet.
 Med lovforslaget præciseres endvidere, at i de tilfælde, hvor der er tale om alvorlig sygdom, og hvor kontakt til den sygemeldte ikke er hensigtsmæssig eller mulig på grund af den sygemeldtes helbredssituation, så foregår opfølgningen uden kontakt til den sygemeldte (standby).
 Efter gældende regler kan kommunen iværksætte en indsats efter lov om en aktiv beskæftigelsesindsats for at fremme arbejdsfastholdelse og hurtigst mulig raskmelding.
 Med forslaget præciseres det, at kommunen kun skal iværksætte en indsats efter lov om en aktiv beskæftigelsesindsats, hvis det kan fremme arbejdsfastholdelse og en hurtigere tilbagevenden til arbejdet.
Desuden foreslås det præciseret, at gradvis tilbagevenden altid går forud for aktive tilbud.
Forslaget skal endvidere sikre, at sygemeldte, som er meget tæt på en raskmelding ikke skal deltage i tilbud.
 Kommunerne skal derudover i dag i forbindelse med den første opfølgningssamtale tage kontakt til arbejdspladsen og indgå i en dialog om arbejdspladsens muligheder for at tage den sygemeldte helt eller gradvist tilbage.
 Med lovforslaget sikres det, at kommunens kontakt til arbejdspladsen gøres mere fleksibel, så der ikke skal tages kontakt i tilfælde, hvor der er tale om langvarig sygdom eller i tilfælde, hvor den sygemeldte står umiddelbart forud for tilbagevenden til arbejde.
 De samlede økonomiske konsekvenser af lovforslaget skønnes at udgøre 7,4 mio. kr. årligt ved fuld indfasning, som er kommunale sparede administrative udgifter.
Forslaget indebærer også fritagelse for aktive tilbud for sygemeldte, som er meget tæt på en raskmelding.
Besparelserne i forbindelse med det lavere aktiveringsomfang er indregnet i de økonomiske konsekvenser i lov nr. 1602 af 22. december 2010 om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet m.v.).
 Lovforslaget skal i øvrigt ses i sammenhæng med lov nr. 1598 af 22. december 2010 om ændring af lov om sygedagpenge (Ændring af refusionssatser).
 Det foreslås, at lovforslaget træder i kraft den 1. maj 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
