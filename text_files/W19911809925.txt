På en ejendom på 2.021 m2 var der i henhold til lov om  

 bygningsfredning § 15 tinglyst bevaringsdeklaration.
Skyldrådet havde med  

 henvisning til bestemmelsen i lov om kommunal ejendomsskat § 7, stk. 1, litra  

 d, der for sådanne ejendomme fritager den bebyggede grund, gårdsplads og have  

 fra kommunal grundskyld, alene anset halvdelen af grundværdien for fritaget  

 herfor.
 Landsskatteretten fandt - under hensyn til det ved sagsbehandlingen  

 oplyste bl.a. om manglende muligheder for eventuel udnyttelse af en del af  

 grunden til andre formål - at ejendommens jordtilliggende måtte antages at  

 udgøre en sådan samlet helhed i forhold til bebyggelsen, at betingelserne for  

 at fritage hele ejendommen for kommunal grundskyld måtte anses for opfyldt.
 Ejendommen omfattede et grundareal på 2.021 m2 med et i år 1700 opført  

 enfamilieshus med et bebygget areal på 153 m2, en udnyttet tagetage på 108 m2  

 samt et kælderareal på 42 m2. Endvidere var der på ejendommen opført en  

 garage og et udhus på henholdsvis 18 og 24 m2.
 A klagede over den af skyldrådet ved kendelse af 8.september 1989  

 foretagne fordeling af grundværdien med påstand om, at hele ejendommens  

 grundareal blev fritaget for beskatning i henhold til lov om kommunal  

 ejendomsskat.
 Skyldrådet havde anset halvdelen af ejendommens grundværdi på i alt  

 423.200 kr. for fritaget for betaling af kommunal grundskyld i henhold til  

 lov om kommunal ejendomsskat § 7, stk. 1, litra d.
Til støtte for påstanden anførte klageren bl.a., at ejendommens bygninger  

 var fredede, og at der pr. 31. oktober 1988 efter bygningsfredningslovens §  

 15 var lyst en bevaringsdeklaration på ejendommen.
Endvidere henviste  

 klageren til, at den teoretiske mulighed, der var for frastykning af en  

 parcel til selvstændig bebyggelse, måtte anses for irrelevant, da ejeren ikke  

 ønskede at udstykke.
Arealet uden om bygningerne blev anvendt til gårdsplads  

 og prydhave, da haven i vinter- og forårsmånederne blev udsat for  

 oversvømmelser helt op til huset som følge af, at et vandløb på grunden gik  

 over sine bredder, og der løb en hovedkloak tværs over grunden, som ikke  

 måtte bebygges i en afstand af 2 m på hver side af kloakken.
Endelig gjorde  

 klageren gældende, at der ikke i lovbestemmelsen eller i forarbejderne var  

 grundlag for at nægte fritagelse med den begrundelse, at der kunne  

 udstykkes.Landsskatteretten bemærkede, at i henhold til lov om kommunal  

 ejendomsskat § 7, stk. 1, litra d, er fredede ejendomme, hvorpå der er  

 tinglyst en særlig bevaringsdeklaration i henhold til lovgivningen om  

 bygningsfredning, fritaget for kommunal grundskyld.
Fritagelsen omfatter  

 alene den bebyggede grund, gårdsplads og have.
 Endvidere bemærkedes, at i henhold til vurderingslovens § 33, stk. 2, skal  

 der foretages de fordelinger af bl.a. grundværdien, som er fornødne til  

 gennemførelsen af bestemmelser i bl.a. lov om kommunal ejendomsskat.
 Efter de foreliggende oplysninger om ejendommens størrelse sammenholdt med  

 det ved Landsskatterettens besigtigelse fremkomne om de manglende muligheder  

 for eventuel udnyttelse af dele af denne til andre formål fandt  

 Landsskatteretten, at ejendommens jordtilliggende måtte antages at udgøre en  

 sådan samlet helhed i forhold til bebyggelsen, at betingelserne for at  

 fritage hele ejendommen for kommunal grundskyld måtte anses for opfyldt.
