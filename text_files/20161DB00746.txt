Betænkning afgivet af Retsudvalget den 20. april 2017 Betænkning over Forslag til folketingsbeslutning om offentliggørelse af indsamlede overvågningsbilleder [af Peter Kofod Poulsen (DF) m.fl.]:
1. Ændringsforslag Dansk Folkeparti har stillet 1 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 7. februar 2017 og var til 1. behandling den 14. marts 2017. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
3. Indstillinger og politiske bemærkninger Et flertal i udvalget (S, DF, V, LA og KF) indstiller beslutningsforslaget til vedtagelse med det stillede ændringsforslag.
Venstres medlemmer af udvalget påpeger, at ændringsforslaget indebærer, at kravet til politiet om som udgangspunkt at offentliggøre overvågningsbilleder sendt af private borgere, når der samtidig indgives en politianmeldelse, opgives.
Med ændringsforslaget er det fortsat hensigten, at der skal oprettes en digital løsning, som kan anvendes til at offentliggøre overvågningsbilleder, som politiet har modtaget fra borgere, der har været udsat for eller været vidne til en forbrydelse.
Det er politiet, som beslutter, om de indsamlede overvågningsbilleder skal offentliggøres.
Politiets offentliggørelse skal ske i overensstemmelse med retsplejelovens regler, men politiet bør som led i deres overvejelser sikre, at billedmateriale generelt kommer hurtigere til offentlighedens kendskab, end det gør i dag.
 Et mindretal i udvalget (EL, RV og SF) indstiller beslutningsforslaget til forkastelse.
 Enhedslistens medlemmer af udvalget er enige med justitsministeren i følgende fra justitsministerens tale ved 1. behandling:
»Når man som borger henvender sig til politiet med fotos, videomateriale og andre relevante oplysninger til efterforskningen af kriminalitet, skal man naturligvis tages seriøst.
Derfor mener jeg også, at det er en god idé med en digital løsning, som sikrer, at private og virksomheder let og enkelt kan aflevere overvågningsmateriale til politiet.
Vi arbejder derfor på, at der bliver etableret en løsning, så politiet bedre kan bruge overvågningsmateriale fra private og virksomheder i deres eftersøgning og efterforskning.
Det er et vigtigt initiativ, for den teknologiske udvikling betyder, at flere og flere i dag hurtigt og nemt kan dokumentere forbrydelser, og at man derfor kan ligge inde med f.eks. fotos og videomateriale, der kan have betydning for politiets arbejde.
Samtidig er vi også ved at se på, hvilke muligheder f.eks. butikker har for at dele oplysninger om tyverier og andre kriminalitetsformer med hinanden.
Og endelig er der igangsat en generel kortlægning, som skal afdække problemer i forbindelse med borgernes kontakt med politiet, og hvilke initiativer der skal tages for at forbedre kontakten.
I kortlægningen er politiets indhentning og brug af fotos og videomateriale fra private og virksomheder et selvstændigt spor.
Vi vil således gøre, hvad vi kan, for at problemet bliver løst på rette vis.
I forhold til forslaget om, at politiet skal offentliggøre billeder, de modtager fra borgere af mulige lovovertrædelser, er jeg mere skeptisk.
Det er og skal være en politimæssig opgave at vurdere, hvordan optagelser skal benyttes i efterforskningen, ligesom det er en politimæssig opgave at offentliggøre signalement eller andre oplysninger, der skal føre frem til en gerningsmand.
Herudover er det meget indgribende at blive hængt ud som lovovertræder i offentligheden, f.eks. på sociale medier eller andre steder på nettet, især når man tager i betragtning, hvor svært det er at slette oplysninger fra internettet eller fra den kollektive erindring.
I mange tilfælde vil en offentliggørelse derfor ikke stå mål med den begåede lovovertrædelse.
Og derfor kan politiet i dag kun offentliggøre billeder, hvis nogle særlige betingelser i retsplejeloven er opfyldt.
Og sådan mener jeg også det bør være fremadrettet.« Derfor kan Enhedslisten ikke støtte forslaget.
Et andet mindretal i udvalget (ALT) indstiller beslutningsforslaget til forkastelse.
Mindretallet vil stemme for det stillede ændringsforslag.
 Et tredje mindretal i udvalget (IA) vil stemme hverken for eller imod beslutningsforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til teksten Af et mindretal (DF) tiltrådt af et flertal (S, V, LA, ALT og KF):
 1) 2. pkt. udgår.
[Ændring af kravet til politiet om at offentliggøre overvågningsbilleder] Bemærkninger Til nr. 1 Ændringsforslaget indebærer, at kravet til politiet om altid at offentliggøre overvågningsbilleder sendt af private borgere, når der samtidig indgives en politianmeldelse, modificeres.
Med ændringsforslaget er det fortsat hensigten, at der skal oprettes en digital platform, som kan anvendes til at offentliggøre overvågningsbilleder, som politiet har modtaget fra borgere, der har været udsat for eller været vidne til en forbrydelse.
 Det overlades dog til politiet at vurdere, hvornår det er mest hensigtsmæssigt at offentliggøre disse billeder i forhold til efterforskningen, men politiet bør som led i disse overvejelser sikre, at billedmateriale generelt kommer hurtigere til offentlighedens kendskab, end det gør i dag.
Peter Skaarup (DF) fmd.
Peter Kofod Poulsen (DF) Susanne Eilersen (DF) Hans Kristian Skibby (DF) Dennis Flydtkjær (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Jakob Engel-Schmidt (V) Carl Holst (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Kaare Dybvad (S) Rune Lund (EL) Søren Søndergaard (EL) Carolina Magdalene Maier (ALT) Sofie Carsten Nielsen (RV) Zenia Stampe (RV) Lisbeth Bech Poulsen (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
