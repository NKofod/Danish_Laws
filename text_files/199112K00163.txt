Nr LSF 163 Forslag til Lov om ændring af lov om tjenestemænd i staten, folkeskolen og  

 folkekirken Fremsat af Ebba Strange (SF) Tommy Dinesen (SF) Gade (SF) Birgitte Husmark  

 (SF) Jes Lunde (SF) Gert Petersen (SF) Jens Thoft (SF) den 18. december 1991 I lov om tjenestemænd i staten, folkeskolen og folkekirken, jf.
lovbekendtgørelse nr. 572 af 5. august 1991, foretages følgende ændring:
 I § 10 indsættes efter stk. 1 som nye stykker:
 »Stk. 2. En tjenestemand er forpligtet til at efterkomme de  

 tjenesteforskrifter, der gælder for udførelsen af de med tjenestestillingen  

 forbundne opgaver.
Stk. 3. Er en tjenesteforskrift åbenbart retsstridig (ulovlig), er  

 tjenestemanden forpligtet til at undlade udførelsen af embedshandlinger, der  

 kan henføres til en sådan forskrift.
Tjenestemanden underretter en af de i §  

 49 omhandlede forhandlingsberettigede centralorganisationer, der afgiver en  

 udtalelse til vedkommende minister.« Bemærkninger til lovforslaget Almindelige bemærkninger Spørgsmålet om tjenestemænds loyalitetspligt har i tjenestemandsretten  

 med mellemrum været genstand for behandling.
Tjenestemanden må selvsagt  

 acceptere de regler og forskrifter af såvel generel som konkret art, der  

 gælder for hans stilling og for arbejdets udførelse inden for gældende  

 retlige rammer.
Herom er der hverken tvivl eller uenighed.
Problemet opstår i det øjeblik, en tjenesteforskrift efter tjenestemandens  

 opfattelse er ulovlig i den forstand, at den strider mod klare  

 lovbestemmelser, der eksempelvis indrømmer nogen en rettighed.
Handler  

 tjenestemanden i overensstemmelse med den ulovlige forskrift, vil den  

 pågældende efter omstændighederne kunne ifalde strafansvar, jf. straffelovens  

 § 155. Straffeloven statuerer på den anden side strafansvar efter § 156,  

 såfremt tjenestemanden nægter eller undlader at efterkomme en lovlig  

 tjenstlig befaling.
Dette spørgsmål diskuteres i Poul Andersen, Dansk  

 Forvaltningsret, Kbh. 1956 s. 166-172. Forfatterens konklusion er, at i  

 situationer, hvor den tjenstlige forskrift strider mod retsregler, der angår  

 borgernes interesser, og hvor forskriften (tjenestebefalingen) er klart  

 ulovlig, har den underordnede såvel ret som pligt til at undlade at  

 efterkomme en sådan befaling.
Dette synspunkt ses ikke anfægtet siden og må  

 anses for gældende tjenestemandsret, uden at det dog er udtrykt i  

 tjenestemandsloven.
Synspunktet indebærer iøvrigt, at tjenestemanden over for  

 en sådan befaling må have en pligt til at efterprøve dens lovlighed.
Hensigten med lovforslaget er at indarbejde dette synspunkt i lov om  

 tjenestemænd i staten, folkeskolen og folkekirken.
Behovet herfor er  

 aktualiseret, efter at det under afhøringerne i undersøgelsesretten  

 vedrørende tamilsagen er kommet frem, at flere tjenestemænd anså den  

 daværende justitsministers beslutning om den såkaldte nedprioritering af de  

 tamilske familiesammenføringer for åbenbart ulovlig, uden at de af den grund  

 handlede i overensstemmelse med det ovenfor anførte synspunkt.
Forslaget tager videre sigte på at løse det problem, der opstår, når en  

 tjenestemands reaktion på en åbenbart ulovlig tjenestebefaling ikke medfører  

 en ændret adfærd hos den pågældendes overordnede i den forstand, at  

 befalingen annulleres.
Forslaget inddrager i denne situation tjenestemandens  

 forhandlingsberettigede organisation og udløser en dialog mellem  

 organisationen og vedkommende ansvarlige minister.
Forslagsstillerne har overvejet dette spørgsmål med henblik på at finde  

 andre løsninger, idet den forhandlingsberettigede organisation er et organ  

 uden for det administrative hierarki og må betragtes som privat.
Dermed vil  

 der opstå en situation, hvor tjenestemandens tavshedspligt som udgangspunkt  

 vil være problematisk.
Det kunne overvejes at fastlægge en regel, der hjemler  

 tjenestemanden adgang til at rette henvendelse til Folketingets Ombudsmand.  

 En sådan regel ville også være brugbar, når det drejer sig om ulovlige  

 tjenestebefalinger i den kommunale forvaltning.
Hvis en sådan bestemmelse  

 skulle gælde, ville konsekvensen være, at Ombudsmanden i henhold til  

 ombudsmandslovens § 6, stk. 5, måtte tage spørgsmålet op over for vedkommende  

 minister/borgmester.
Tjenestemanden befinder sig imidlertid også i tilfælde  

 af åbenbart ulovlige tjenestebefalinger i en interessekonflikt mellem  

 loyaliteten over for overordnede, der har udstedt tjenestebefalingen, og  

 loyaliteten over for den lovgivning, der regulerer hans embedsområde.
At  

 inddrage den pågældendes forhandlingsberettigede organisation findes bedst  

 stemmende med, at de faglige organisationer i forvejen er indrettede på at  

 repræsentere tjenestemænd i interessekonflikter med deres arbejdsgivere.  

 Forslagsstillerne er imidlertid indstillet på, at Tingets drøftelser kan pege  

 på andre løsningsmuligheder, herunder også på en inddragelse af Ombudsmanden.
Bemærkninger til lovforslagets enkelte bestemmelser Ad § 10, stk. 2 Tjenestemandslovens § 10 indeholder en generelt formuleret regel om, at  

 tjenestemanden dels skal overholde de regler, der gælder for hans stilling,  

 dels skal udvise en en sådan adfærd, at han er værdig til den agtelse og  

 tillid, som stillingen kræver.
Denne meget bredt formulerede bestemmelse kan  

 næppe anvendes til at regulere et så specifikt og undtagelsespræget område  

 som åbenbart ulovlige tjenestebefalinger.
Selv om den gældende bestemmelse  

 indeholder et krav om overholdelse af de regler, der gælder for  

 tjenestestillingen, forekommer det lovteknisk mest hensigtsmæssigt at gentage  

 denne bestemmelse specielt for tjenesteforskrifter, det vil sige skriftlige  

 eller mundtlige ordrer af konkret eller generel karakter, der knytter sig til  

 udførelsen af bestemte embedshandlinger.
Ad § 10, stk. 3 Bestemmelsen fastslår for det første, at tjenestemanden har pligt til at  

 undlade at efterkomme en åbenbart retsstridig tjenesteforskrift, uanset  

 hvorfor retsstridigheden foreligger.
Retsstridigheden kan bestå i klar  

 modstrid med lovgivning eller retsgrundsætninger, der gælder for den  

 offentlige forvaltnings virksomhed, herunder også for den aktivitet, der  

 udføres af folkekirken i anliggender, der ikke vedrører tros- og  

 forkyndelsesspørgsmål.
Det retsstridige kan tillige bestå i en forkert  

 bedømmelse af sagens faktum, således at den materielle afgørelse bliver  

 åbenbart retsstridig.
Er tjenestebefalingen ikke åbenbart retsstridig, gælder modsætningsvis, at  

 tjenestemanden ikke er berettiget til at nægte at udføre ordren eller i  

 øvrigt handle i overensstemmelse med forskriften.
Derudover tager den  

 foreslåede bestemmelse ikke stilling til, hvorledes et sådant spørgsmål skal  

 løses.
Som anført under de almindelige bemærkninger forudsætter pligten til at  

 undlade at efterkomme åbenbart ulovlige tjenesteforskrifter, at  

 tjenestemanden foretager en nøjere prøvelse af spørgsmålet.
Tjenestemandens  

 konklusion må fremtræde som sikker i den forstand, at det for den pågældende  

 er hævet over enhver tvivl, at retsstridigheden er åbenbar.
I den forbindelse  

 vil det selvsagt være af betydning, om andre har en tilsvarende opfattelse,  

 ligesom tilkendegivelser og afgørelser i klagesager og domme må indgå med  

 vægt.
For det andet fastlægger bestemmelsen, at tjenestemanden underretter sin  

 forhandlingsberettigede organisation om forholdet.
En sådan underretning  

 forudsætter, at tjenestemanden forinden har udfoldet alle mulige bestræbelser  

 på at få den overordnede til at frafalde den retsstridige tjenesteforskrift.  

 Den forhandlingsberettigede organisation retter efter tjenestemandens  

 underretning henvendelse til vedkommende minister.
Fastholder ministeren  

 synspunktet, må organisationen overveje andre skridt, eksempelvis henvendelse  

 om forholdet til Folketingets Ombudsmand.
Såfremt den forhandlingsberettigede  

 organisation ikke kan tiltræde tjenestemandens vurdering, meddeler den dette  

 til ham.
