Landsskatteretskendelse Studierejse til Brasilien, arrangeret af bilimportør.
------------------------------------------------------------ A klager for indkomståret 1996 over, at skatteankenævnet har  

 anset rejse til Brasilien for en skattepligtig gave og forhøjet hans  

 skattepligtige indkomst med 15.992 kr.
 Klageren har deltaget i en rejse til Brasilien arrangeret af en  

 bilimportør som led i importørens kampagne.
Klageren er direktør og aktionær i et vognmandsselskab.  

 Selskabet havde i indkomståret 1996 en omsætning på  

 22.167.054 kr. med et regnskabsmæssigt resultat på 1.856.974 kr.  

 før skat.
Der var 27 fuldtidsansatte i selskabet, og selskabet var i  

 1996 indehaver af ca. 30 lastbiler af forskellige mærker.
 I 1996 fik klageren en gage fra selskabet på 470.230 kr. inkl. fri  

 bil og telefon.
 Beløbet på 15.992 kr. udgør den samlede udgift til  

 rejsen pr. deltager, 19.392 kr., reduceret med 3.400 kr., som klageren selv  

 har betalt via sin mellemregningskonto med selskabet.
 Der blev arrangeret 10 rejser for lastbilskunder i perioden februar - maj  

 1996 som led i importørens kampagne.
Told- og skatteregionen har i brev af den 24. september 1998 udarbejdet  

 kontrolmateriale vedrørende rejserne.
Heraf fremgår det:
 " Rejsen, deltagere m.v.
 Rejseprogrammet er sammensat af importøren og det praktiske er  

 arrangeret i samarbejde med et rejsebureau.
Efter det oplyste har lastvognskunderne tilmeldt sig rejsen hos den lokale  

 forhandler.
Forhandleren videregav tilmeldingen til importøren, der  

 bestilte rejserne (flybilletter, hotel m.v.) hos rejsebureauet.
På de enkelte rejser deltog flere kunder fra samme forhandler, og  

 forhandleren eller dennes ansatte deltog typisk som en slags rejseleder.
Det  

 var udbredt, at kunderne havde ægtefælle eller anden ledsager med  

 på rejsen.
Også ansatte chauffører eller bekendte kunne  

 deltage på samme vilkår som ægtefæller.
Importørens samlede udgift til rejsebureauet for de 10 rejser  

 udgjorde kr. 8.512.993, hvoraf kr. 3.548.850 viderefaktureredes til  

 forhandlerne.
Med 439 deltagere svarer det til en udgift pr. deltager  

 på kr. 19.392 (i det følgende omtalt som den økonomiske  

 værdi).
 Der faktureredes til forhandlerne for hver enkelt deltager efter  

 følgende nøgle:
Kunder, der deltager i kampagnen kr.
3.400 Kunders ægtefæller m.v., samt øvrige  

 udenforstående kr.
18.000 Forhandlere og ansatte: variabelt beløb, men typisk kr.
8.000 Der forelå ifølge importøren ingen aftale om, hvorvidt  

 forhandlerne skulle opkræve betaling hos deltagerne for rejsen, men det  

 må antages, at forhandlerne som hovedregel har faktureret deltagende  

 kunder m.fl. med ovenstående beløb, og selv har afholdt  

 omkostningen for egne ansatte.
 Det kan dog også forekomme, at kunderne er faktureret for  

 deltagelsen direkte fra importøren, evt. i forbindelse med  

 efteropkrævning, hvis de ikke har opfyldt betingelserne iflg.  

 kampagnen.
Skattemæssig vurdering Ud fra vedlagte rejseprogram samt de oplysninger der i øvrigt  

 foreligger, vurderer regionen, at rejsen må karakteriseres som en  

 studierejse at generel karakter med et væsentligt turistmæssigt  

 islæt.
 Regionen anser ikke lastvognskundernes deltagelse i kampagnen for at  

 modsvare den del af rejseudgiften, der afholdes af importøren,  

 på en sådan måde, at der kan ses bort fra beskatning af et  

 gaveelement efter statsskatteloven § 4c.
 Generelt kan der opnås fradrag for de udgifter, der afholdes i  

 forbindelse med studierejser, når de kan henføres under  

 driftsomkostningsbegrebet i statsskatteloven § 6a.
Udgifterne skal da være afholdt for at erhverve, sikre og  

 vedligeholde indkomsten.
Rejserne til Brasilien menes ikke at opfylde disse  

 kriterier, og udgangspunktet er derfor, at deltagerne skal beskattes af  

 rejsernes økonomiske værdi som nedenfor anført.
Begrundelsen herfor er, at rejsen ikke anses for at have den  

 fornødne konkrete og direkte sammenhæng med deltagernes  

 indkomstskabende aktiviteter, if.
LV 96 E.B.3.2.1.
 Afgørelse om fradragsret skal dog træffes efter en konkret  

 vurdering af rejsens sammenhæng med den enkelte deltagers  

 indkomsterhvervelse, hvorfor der kan være tilfælde, hvor en  

 skatteyder vil kunne opnå helt eller delvist fradrag for den afholdte  

 udgift.
Hovedaktionærer Selskaber der har afholdt udgifter til  

 hovedaktionærens/-anpartshaverens deltagelse i rejsen, kan ikke  

 fratrække udgiften som en driftsomkostning, medmindre udgiften kan  

 betragtes som et rimeligt lønaccesorium jf.
LV96 S.F.1.2.1.8.
 Hovedaktionæren/-anpartshaveren skal i givet fald beskattes at den  

 fratrukne udgift enten som udbytte eller som yderligere løn.
 Hertil kommer, at en eventuel forskel mellem den økonomiske  

 værdi, kr. 19.392, og det beløb der er betalt for deltagelsen,  

 beskattes hos personen som en skattepligtig gave, jf. statsskatteloven §  

 4c.
 Ægtefælles eventuelle deltagelse beskattes hos  

 hovedaktionæren/-anparts-haveren på samme måde som ovenfor  

 nævnt.
Enkeltmandsvirksomhed Rejser med et ikke ubetydeligt turistmæssigt islæt kan ikke  

 fratrækkes i virksomhedens driftsregnskab, når den  

 erhvervsmæssige del at rejsen ikke har væsentlig betydning for  

 årets indkomsterhvervelse m.v., jf. statsskatteloven § 6a.
 Personen beskattes af forskellen mellem rejsens økonomiske  

 værdi, kr. 19.392, og betalingen for deltagelse i rejsen som en  

 skattepligtig gave, jf. statsskatteloven § 4c.
 Ægtefælles eventuelle deltagelse beskattes på samme  

 måde som for virksomhedsindehaveren.
 Forhandlere m.fl.
 For forhandlere gælder, at der kun kan indrømmes helt eller  

 delvist fradrag for udgifter til deltagelse i rejser, hvis disse anses for at  

 have haft den fornødne sammenhæng med virksomhedens  

 indkomstskabende aktiviteter.
 Vurderingen af denne sammenhæng må bero på en konkret  

 vurdering for den enkelte forhandler.
 Formodningen taler dog for, at omkostningen til deltagelse kan anses for  

 en fradragsberettiget reklameomkostning for forhandlere, der ledsager egne  

 kunder på rejsen.
 Vurderes rejsen at have haft den fornødne sammenhæng med  

 indkomsterhvervelsen, kan fradrag for egenbetaling anerkendes, og der skal  

 ikke ske gavebeskatning af forskellen op til rejsens økonomiske  

 værdi.
 I modsat fald beskattes forhandleren som anført ovenfor under  

 henholdsvis hovedaktionær og enkeltmandsvirksomhed.
Ansatte m.fl. hos forhandlere eller kunder Lønmodtagere, der sendes på studierejse af arbejdsgiveren,  

 skal ikke medregne nogen værdi af sådanne rejser - uanset den  

 turistmæssige værdi for den ansatte - når rejsen  

 primært tilgodeser arbejdsgiverens interesser.
Hvis rejsen ikke primært tilgodeser arbejdsgiverens interesser, skal  

 den ansatte beskattes af rejsens økonomiske værdi for  

 vedkommende.
Denne værdi findes at kunne fastsættes til 50 % af  

 den økonomiske værdi, svarende til kr. 9.696.
Orientering Regionen har orienteret importøren om udsendelsen af  

 nærværende kontrolmateriale og den vurdering af rejserne, der er  

 indeholdt heri." Told- og skatteregionen har endvidere udarbejdet følgende  

 tilføjelse:
 "I fortsættelse af regionens brev af 24. september 1998 omhandlende  

 kontrolmateriale på rejse til Brasilien har der efterfølgende  

 været tvivl hos en del kommuner omkring en fornyet vurdering af den  

 skattemæssige værdi af disse rejser for en række  

 lastvognsforhandlere og deres medarbejdere samt kunder i Danmark.
 Det er fortsat told- og skatteregionens vurdering, at den  

 skattemæssige behandling skal ske med udgangspunkt i de retningslinier  

 regionen har beskrevet i det udsendte kontrolmateriale, og ikke på  

 baggrund af en værdiansættelse på 50 % af de faktiske  

 rejseudgifter.
 Regionens vurdering er fortsat den, at der ikke kan ske anvendelse af  

 reglerne for gevinstrejser, fordi disse regler i praksis kun er anvendelige  

 overfor rejser, der er afsættelige til 3. mand, og det er ikke  

 tilfældet i denne rejse.
Endvidere finder regionen at udgangspunktet for et evt. skøn over  

 markedsværdiens størrelse passende kan tages med afsæt i  

 den pris en medrejsende deltager skulle betale - nemlig kr. 18.000." Af beskrivelsen fremgår det, at der var en kampagne, der indgik i  

 lanceringen af en ny type lastvognsmotor, X-motor.
Formålet var dels at  

 markedsføre den nye motortype overfor kunderne, dels at  

 gennemføre en test af brændstof-økonomien for den nye  

 motor henholdsvis de eksisterende Y-motorer ved forskellig anvendelse.
Importøren indgik gennem deres forhandlernet aftaler med  

 lastvognskunder om at måle brændstofforbruget for to Y-motorer i  

 en 5 måneders periode.
Lastvognskunderne afgav samtidig en bestilling  

 på en lastvogn med den nye type X-motor til levering i 1. halvår  

 af 1996. Denne motor leveredes med fuld service uden merpris, og i projektet  

 var forudsat, at kunden herefter målte på den nye motors  

 økonomi i 8 måneder.
Som kvittering for deltagelse inviteredes  

 en repræsentant fra hvert af de deltagende firmaer på en rejse  

 til Brasilien, hvor et af programpunkterne var en gennemgang af  

 testresultaterne for Y-motorerne, mens testresultaterne for X-motorer ikke  

 forelå på dette tidspunkt.
 Det fremgår endvidere, at selskabet den 29. maj 1995 bestilte en  

 lastvogn med X-motor, som blev leveret 28. juni 1996. Selskabet bestilte  

 endvidere den 5. juli 1996 en lastkranbil, som blev leveret den 16. april  

 1997.
 Klageren og hans bror, der også er direktør og aktionær  

 i selskabet, deltog i den rejse, som begyndte den 12. maj 1996 og som  

 sluttede den 21. maj 1996. Rejsen kom i stand via selskabets forhandler,  

 hvortil der er afregnet 2 x 3.400 kr., der var egenbetalingen for  

 lastvognskunder.
 Af program for turen fremgår det, at:
"Dag 1 - Søndag Kl. 17.30-18.00 Fælles check-in Kl. 18.45 Information i "Tivoli-kroen".
Kl. 20.05 Flyafgang fra København via London- for teknisk mellemlanding.
 Dag 2 - Mandag:
Kl. 05.35 Ankomst, Sao Paulo - flyskift. - toldbehandling og registre-  

 ring.
Kl. 08.00 Videre rejse.
Kl. 08.50 Ankomst Curitiba.
Bus til hotel.  

 Check-in, hotel I Curitiba.
Kl. 13.00 Frokost-buffet på hotel.
Kl. 14.30 Informationsmøde - MARAGOGIPE lokalet. (1. sal) Kl. 15.00 Bus til Curitiba Transportation System.
Kl. 16.30 Retur til hotel. - aften til fri disposition Dag 3 - Tirsdag:
Kl. 07.30 Vækning - morgenbuffet.
Kl. 09.00 Busafgang:  

 Besøg på Bus fabrik:
 - præsentation - fabriksbesøg.
 - frokost "VIKING CLUB".
Kl. 14.00 Busafgang.
Kl. 14.30 Besøg "ETSUL TRANSPORTES".  

   transportfirma.
Kl. 16.30 Bus til hotel.
Kl. 19.00 Busafgang til middagsarrangement. - besøg operahus - én  

 route.
Kl. 20.00 Middag restaurant: - "FAMIGLIA FADANELLI".
Kl. 23.00 Busafgang til hotel.
 Dag 4 - Onsdag:
Kl. 06.15 Vækning - morgenbuffet - check ud.
Kl. 08.00 Bus til Curitiba lufthavn.
Kl. 09.20 Flyafgang Kl. 10.30 Ankomst IGUACU - bus til hotel.
Kl. 11.30 Check-in hotel Das Cataratas.
Kl. 14.00 Konference, (fortsat):
 - testresultater.
 - brasilianske lastvognsmarked.
Kl. 19.30 Middag på hotel.
 Dag 5 - Torsdag:
Kl. 07.00 Vækning - morgenbuffet.
Kl. 08.30 Besøg i Iguacu Macuco National Park Kl. 12.00 Frokost, Fazenda Cabeca De Boi.
Kl. 14.30 Konference, (fortsat):  

 - afrapportering - konklusion.
Kl. 19.00 Busafgang til middagsarrangement.
Kl. 20.00 Middag, Hotel International: - restaurant "PANORAMIC".
Kl. 23.00 Busafgang til hotel.
 Dag 6 - Fredag:
Kl. 07.00 Vækning - morgenbuffet - check ud.
Kl. 09.00 Busafgang.
Kl. 10.00 Besøg på ITAIPU dæmningen:
 -præsentation - besøg på vandkraftværk.
Kl. 12.30 Frokost, restaurant "Zaragoza".
Kl. 14.00 Busafgang til lufthavn.
Kl. 15.30 Flyafgang  

 - teknisk mellemlanding i Sao Paulo.
Kl. 18.40 Ankomst Rio de Janeiro.
 - check-in Sheraton Rio Hotel & Towers.
 - aften til fri disposition.
 Dag 7 - Lørdag:
Kl. 07.30 Vækning - morgenbuffet.
Kl. 09.00 Konference:  

 - importørens nyheder '96.
 - fremtidens transport ETC ECB.
 - sikkerheds- og miljøpolitik.
Kl. 19.30 Busafgang til middagsarrangement.
Kl. 20.00 Middag "Sol e Mar".
Kl. 23.00 Busafgang til hotel.
 Dag 8 - Søndag:
Kl. 07.30 Vækning - morgenbuffet.
Kl. 09.00 Busafgang - besøg på Sukkertoppen.
Kl. 12.00 Frokost, restaurant "Marius", Copacabana.
Kl. 13.30 Busafgang til hotel - sight seeing.
Kl. 19.30 Busafgang til middagsarrangement.
Kl. 20.00 Middag, "Casa Das Canoas".
Kl. 23.30 Busafgang til hotel.
 Dag 9 - Mandag:
Kl. 07.30 Vækning - morgenbuffet.
Kl. 09.00 Busafgang fra hotel.
Kl. 09.30 Besøg på Corcovado bjerget.
Kl. 11.45 Ankomst, hotel.
Kl. 13.00 Check ud fra hotel.
Kl. 13.30 Frokost.
Restaurant "Rio's" Kl. 15.30 Besøg på Maracana Stadion.
Kl. 17.00 Ankomst til Rio Lufthavn.
Kl. 19.15 Flyafgang Kl. 20.15 Ankomst Sao Paulo, flyskift.
Kl. 22.15 Flyafgang Dag 10 - Tirsdag:
Kl. 15.00 Ankomst til Frankfurt - flyskift.
Kl. 16.45 Vidererejse.
Kl. 18.10 Ankomst Kastrup Lufthavn.  

 - forbindelse til samtlige danske indenrigslufthavne.
Skatteankenævnet har anset klageren for skattepligtig af den  

 økonomiske værdi af rejsen til Brasilien.
Værdien er  

 opgjort på følgende måde:
Den samlede udgift til rejsen pr. deltager (betalt til rejsebureauet)  

 udgjorde ifølge oplysninger fra told- og skatteregionen 19.392 Heraf har klageren selv betalt en andel til selskabet, hvori han er  

 hovedaktionær 3.400 Differencen anses som en skattepligtig gave,   

 jfr.
Statsskattelovens § 4 C 15.992 Skatteankenævnet har lagt til grund, at betingelsen fra  

 importørens side for deltagelse i rejsen til Brasilien var, at  

 deltagerne skulle 1.	 måle brændstofforbruget for to Y-motorer i en 5  

 måneders periode 2. 	afgive bestilling på en lastvogn med X-motor til levering i  

 1. halvår af 1996 samtidig med tilmeldelsen 3. 	måle brændstoføkonomien på den nye X-motor  

 i 8 måneder.
Skatteankenævnet har endvidere lagt til grund, at 3 dage af rejsens  

 10 dage udelukkende har været anvendt til turistmæssige  

 formål, og at 2 dage delvist har været af turistmæssig  

 karakter.
Det er derfor skatteankenævnets opfattelse, at der er tale om  

 en studierejse af generel karakter med et meget betydeligt  

 turistmæssigt islæt, hvorfor det er med rette, at han er blevet  

 beskattet af rejsens værdi med fradrag af det beløb, som han  

 selv har betalt, jf. statsskattelovens § 4 og Vestre Landsrets dom af 23.  

 juli 1998.
 Skatteankenævnet har således ikke tillagt klagerens  

 indkøbstursbegrundelse betydning for afgørelsen, idet  

 købet af vognen med den nye motor forud for rejsen var en betingelse  

 for deltagelsen.
 Klagerens revisor har over for Landsskatteretten principalt nedlagt  

 påstand om, at klageren ikke skal beskattes af rejsens værdi  

 opgjort til 15.992 kr., subsidiært, at klageren kun skal beskattes af  

 den ene dag som var af turistmæssig karakter, hvilket allerede er sket  

 ved, at klageren af egne midler har betalt 3.400 kr.
 Revisoren har til støtte herfor bl.a. anført, at de 10  

 rejsedage fordeler sig med 4 dage anvendt til ud- og hjemrejse, samt til  

 videre- og tilbagerejse i Brasilien, 5-6 dage med et klart  

 erhvervsmæssigt indhold, og kun en dag har udelukkende været  

 anvendt til turistmæssige formål.
Revisoren har henvist til sit indlæg for skatteankenævnet,  

 hvoraf det bl.a. fremgår, at klagen begrundes i, at der var tale om en  

 indkøbstur, og at indkøbsturen havde til formål at  

 gennemgå testresultaterne på Y-motoren og samtidig besigtige  

 udviklingen og bygningen af X-motoren.
Endvidere blev motorernes  

 vedligeholdelse og daglige service gennemgået, hvilket sammen med et  

 godt kendskab til den nyeste teknologi er vitalt og meget væsentligt  

 for klageren, således at virksomheden kan leve op til de seneste  

 sikkerheds- og miljøkrav.
Samtidig skulle klageren besigtige en ny  

 type lastvogn, som i 1996 ikke fandtes i Europa - men bliver benyttet i  

 Brasilien (og Australien). Klageren fik her lejlighed til at se, hvorledes  

 lastvognen arbejder under ekstreme forhold.
Besigtigelsen faldt positivt ud,  

 idet klageren bestilte en lastbil.
Endvidere skulle klageren se på en  

 lastvogn med et ekstra stærkt chassis, som kan bære de helt store  

 kraner.
Denne lastbil fandtes heller ikke i Europa men i Brasilien.
Der var  

 stor tvivl om lastbilen kunne leve op til alle specifikationer, hvilket  

 også fremgår af, at der går et år fra bestilling til  

 levering.
Det var en medvirkende årsag til, at klageren skulle til  

 Brasilien for ved selvsyn at konstatere, hvorledes bilen arbejder - og om den  

 kunne leve op til de danske krav.
Som det fremgår af ovenstående  

 er der tale om en entreprenørvirksomhed, som går foran alle  

 andre, hvilket ikke bør lægges klageren til last.
Rejsen til  

 Brasilien har været nødvendig for indkomsterhvervelsen, samtidig  

 med, at der er tale om en direkte og konkret sammenhæng mellem rejsen  

 og klagerens indkomstskabende aktivitet, som danner grundlag for fradrag  

 efter reglerne i statsskattelovens § 6 a.
Det turistmæssige  

 interesserer overhovedet ikke klageren, hvilket i øvrigt skal  

 sammenholdes med, at Brasilien er et ganske usædvanligt turistland for  

 danskere.
Revisoren har endvidere anført, at klageren tilsyneladende er den  

 eneste, der bliver bragt i forslag af skattevæsenet som den, der skal  

 beskattes af rejsens værdi, og at ud af 439 deltagere er det  

 åbenbart urimeligt.
Revisoren har derudover anført, at der ved  

 en præjudiciel forelæggelse for EF-domstolen af de danske  

 skattemyndigheders praksis for beskatning af udgifter til kurser afholdt i  

 udlandet, har generaladvokaten i et forslag til afgørelse af 10. juni  

 1999 konkluderet, at denne praksis principielt ikke er forenelig med  

 EF-traktatens art. 49 om fri udveksling af tjenesteydelser, samt at Brasilien  

 i hvert fald i 1996 ikke var et sædvanligt turiststed.
 Revisoren har endvidere under sagens behandling for Landsskatteretten  

 anført, at formålet med rejsen var at se de nye typer lastbiler,  

 og at det kun var muligt at se disse i enten Brasilien eller Australien, samt  

 at klagerens besigtigelse senere førte til købet af en  

 lastbil.
Landsskatteretten finder, at den omhandlede rejse til Brasilien ikke kan  

 anses for at være en indkøbstur, men må anses for at  

 være en studietur af generel karakter og med et ikke ubetydeligt  

 turistmæssigt islæt.
Rejsen har derfor ikke haft en så  

 konkret og direkte sammenhæng med klagerens indkomsterhvervelse, at der  

 er tale om en erhvervsmæssig rejse, jf. statsskattelovens § 6, stk. 1,  

 litra a.
Retten har herved henset til bl.a. rejseprogrammet, samt til at der  

 deltog ægtefæller i rejsen Landsskatteretten finder herefter, at klageren er skattepligtig af den  

 økonomiske værdi af den pågældende rejse som gave,  

 jf. statsskattelovens § 4, stk. 1, litra c.
Med hensyn til rejsens  

 værdiansættelse finder Landsskatteretten, at den  

 skattemæssige værdi af rejsen passende kan ansættes til 50  

 % af de af importøren afholdte rejseudgifter.
Retten har herved lagt  

 vægt på rejsens indhold samt praksis vedrørende frirejser,  

 der gives som gevinst eller præmie, jf. bl.a.
TfS 1991,570, TfS  

 1994,462 V og TfS 1997,654.
 Den skattemæssige værdi af rejsen ansættes herefter til  

 9.696 kr., hvoraf klageren selv har betalt 3.400 kr., og ansættelsen  

 nedsættes herefter med 15.992 kr. - 6.296 kr. eller med 9.696 kr.
