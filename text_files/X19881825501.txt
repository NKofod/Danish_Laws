Afgørelsen drejer sig om, hvorvidt beløb betalt for at lease  

 forskellige driftsmidler kan anses for royalty efter art. 12 i den  

 dansk-færøske dobbeltbeskatningsoverenskomst.
Ifølge afgørelsen er  

 leasingydelserne omfattet af art. 12.
 Et aktieselskab forespurgte, om Færøerne er berettiget til at kræve  

 royaltyafgift af beløb, som selskabets færøske kunder betaler for at lease  

 forskellige driftsmidler, som f.eks. gaffeltrucks, containere og edb-udstyr.
 Det er nærmere oplyst, at der er tale om ren finansiel leasing, og at  

 lejebeløbene alene dækker brugsretten til aktiverne.
 Skattedepartementet svarede, at leasingydelserne efter departementets  

 opfattelse er omfattet af artikel 12 i den dansk-færøske  

 dobbeltbeskatningsoverenskomst, og Færøerne er herefter berettiget til at  

 opkræve afgiften med 15 pct., jf. artiklens stk. 2.
 For så vidt angår containere henledes opmærksomheden i øvrigt på særreglen  

 i artikel 8, stk. 1, men ifølge det af selskabet oplyste har indkomsten fra  

 containerudlejen ikke direkte forbindelse med indkomst fra skibs- og  

 luftfartsvirksomhed.
