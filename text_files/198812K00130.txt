Nr LSF 130 Forslag til Lov om ændring af lov om menighedsråd (Samarbejde mellem  

 menighedsråd m.v.) Fremsat af kirkeministeren (Torben Rechendorff) den 8. december 1988 Vedtaget ved tredjebehandling den 9. maj 1989 Lov nr. 333 af 24/05/1989 § 1 I lov om menighedsråd, jf. lovbekendtgørelse nr. 300 af 15. juni 1988,  

 indsættes efter § 37 som nyt kapitel:
»Kapitel 9 a Samarbejde mellem menighedsråd m.v.
§ 37 a.
To eller flere menighedsråd kan indgå aftale om samarbejde med  

 henblik på løsning af folkekirkelige anliggender.
 Stk. 2. De nærmere bestemmelser om samarbejdet, herunder om tilsyn,  

 optages i en vedtægt, der skal godkendes af kirkeministeren.
 Stk. 3. I det omfang samarbejdet gør det ønskeligt, kan der i vedtægten  

 træffes bestemmelse om fravigelse af regler i kapitel 1-9 i denne lov samt  

 reglerne i lov om valg til menighedsråd, lov om folkekirkens økonomi, lov om  

 folkekirkens kirkebygninger og kirkegårde og lov om bestyrelse og brug af  

 folkekirkens kirker m.m.
Stk. 4. Når en vedtægt er godkendt, bekendtgøres der i Lovtidende en  

 meddelelse herom.
I meddelelsen gives der oplysning om, hvor de berørte  

 sognes beboere kan gøre sig bekendt med vedtægten.
Stk. 5. Aftaler i medfør af stk. 1 kan ophæves, hvis deltagerne er enige  

 herom.
Ophævelse kan endvidere ske efter en deltagers anmodning, når  

 kirkeministeren finder rimelig grund dertil.
 Stk. 6. Kirkeministeren godkender vilkårene for ophævelse af en aftale og  

 træffer afgørelse i tilfælde af uenighed mellem deltagerne.
 Stk. 7. Kirkeministeren kan efter ansøgning fra menighedsrådet tillade de  

 i stk. 3 nævnte fravigelser, hvis det er ønskeligt af hensyn til løsningen af  

 folkekirkelige opgaver i et sogn med over 8.000 beboere.
§ 37 b.
Til fremme af ordninger i medfør af § 37 a kan kirkeministeren yde  

 tilskud af fællesfonden for 1 år ad gangen.
De samlede tilskud kan ikke  

 overstige 1 pct. af landskirkeskatten i det år, for hvilket tilskud  

 ydes.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov om menighedsråd, jf. lovbekendtgørelse nr. 300 af 15. juni 1988,  

 indsættes efter § 37 som nyt kapitel:
 »Kapitel 9 a.
 Samarbejde mellem menighedsråd m.v.
§ 37 a.
To eller flere menighedsråd kan indgå aftale om samarbejde med  

 henblik på løsning af folkekirkelige anliggender.
 Stk. 2. De nærmere bestemmelser om samarbejdet, herunder om tilsyn,  

 optages i en vedtægt, der skal godkendes af kirkeministeren.
 Stk. 3. I det omfang samarbejdet gør det ønskeligt, kan der i vedtægten  

 træffes bestemmelse om fravigelse af regler i kapitel 1-9 i denne lov samt  

 reglerne i lov om valg til menighedsråd, lov om folkekirkens økonomi, lov om  

 folkekirkens kirkebygninger og kirkegårde og lov om bestyrelse og brug af  

 folkekirkens kirker m.m.
Stk. 4. Når en vedtægt er godkendt, bekendtgøres der i Lovtidende en  

 meddelelse herom.
I meddelelsen gives der oplysning om, hvor de berørte  

 sognes beboere kan gøre sig bekendt med vedtægten.
Stk. 5. Aftaler i medfør af stk. 1 kan ophæves, hvis deltagerne er enige  

 herom.
Ophævelse kan endvidere ske efter en deltagers anmodning, når  

 kirkeministeren finder rimelig grund dertil.
 Stk. 6. Kirkeministeren godkender vilkårene for ophævelse af en aftale og  

 træffer afgørelse i tilfælde af uenighed mellem deltagerne.
 Stk. 7. Kirkeministeren kan efter ansøgning fra menighedsrådet tillade de  

 i stk. 3 nævnte fravigelser, hvis det er ønskeligt af hensyn til løsningen af  

 folkekirkelige opgaver i et sogn med over 8000 beboere.
§ 37 b.
Til fremme af ordninger i medfør af § 37 a kan kirkeministeren yde  

 tilskud af fællesfonden for 1 år ad gangen.
De samlede tilskud kan ikke  

 overstige 1 pct. af landskirkeskatten i det år, for hvilket tilskud  

 ydes.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget I.
Almindelige bemærkninger.
 Der er fra mange sider igennem årene givet udtryk for ønsker om nye  

 arbejdsformer i folkekirken.
 Der er således ofte menighedsråd, som giver udtryk for utilfredshed med  

 manglende reel kompetence samt omstændelig og tidkrævende sagsbehandling på  

 grund af de mange kirkelige myndigheder og konsulenter, som involveres i  

 behandlingen af sager om folkekirkelige forhold. Ønskerne om ændring af  

 kompetenceforholdene er dog sjældent konkret formuleret og kan ikke uden  

 videre anses for at dække folkekirken som helhed.
Indvendingerne imod den nuværende tilstand har baggrund i folkekirkens  

 struktur med sognet som den mindste enhed.
Som led i det større  

 kirkelige ligningsområde - kommunen - kan sognets beføjelser og initiativer  

 kun blive begrænsede.
Dertil kommer, at ca. halvdelen af landets 2.200 sogne  

 har mindre end 1000 beboere, og sognemenighederne har allerede af den grund  

 vanskeligt ved at foretage nye initiativer.
Koordineringen og den nødvendige prioritering imellem de enkelte sognes  

 budgetforslag påhviler provstiudvalget.
Dette består af provsten som  

 født medlem og 2 - 4 valgte medlemmer, der vælges af provstiets  

 menighedsrådsmedlemmer.
Provstiudvalget er lignings- og tilsynsmyndighed, men  

 har ikke kompetence til at iværksætte nye initiativer.
Den nuværende administrative ordning inden for folkekirken medfører derfor  

 en betydelig stivhed i arbejdsopgaver og arbejdsmetoder.
Der er lokalt i  

 sognemenighederne ikke - eller kun i meget begrænset omfang - muligheder for  

 at realisere modernisering og administrative forbedringer.
F.eks. kan det i  

 visse tilfælde være vanskeligt at gennemføre en sagligt tilfredsstillende  

 forvaltning af personaleforbruget, af større byggesager og af lokaleforbruget  

 (sognegårde).
Med nærværende lovforslag er det hensigten at give menighedsråd, der føler  

 begræsningerne i deres beføjelser snærende, mulighed for at indlede et  

 frivilligt samarbejde med andre menighedsråd om løsning af en eller flere  

 folkekirkelige opgaver, alt efter det lokale behov.
Hvis der gennem sådanne  

 samarbejdsmuligheder kan tilvejebringes passende enheder til løsning af  

 hidtil uløste opgaver, vil det være naturligt at overveje og eventuelt  

 fravige gældende kompetenceregler i et vist omfang.
 En tilsvarende hjemmel til at fravige gældende kompetenceregler søges  

 tilvejebragt for menighedsråd i sogne, der har en sådan størrelse, at de selv  

 er i stand til at løse opgaver, der ligger udover menighedsrådenes nuværende  

 kompetence.
Lovforslaget må også ses på baggrund af, at det i januar 1986 fremsatte  

 forslag til lov om frisogne ikke fandt den forventede tilslutning.
Blandt  

 årsagerne til den manglende tilslutning blev det af Landsforeningen af  

 Menighedsrådsmedlemmer anført, at en frisognsordning, som var tænkt begrænset  

 til et på forhånd udvalgt - begrænset - antal sogne, ikke ville give  

 tilstrækkelige muligheder for at afprøve væsentlige nyordninger inden for den  

 folkekirkelige administration.
Sognene ville på grund af deres begrænsede  

 ressourcer, både økonomisk og teknisk-administrativt, ikke kunne bedømme  

 rækkevidden af nye ideer.
Det nye forslag vil gøre det muligt for menighedsrådene i alle sogne på  

 frivillig basis at etablere et samarbejde om løsning af folkekirkelige  

 opgaver.
Der kunne f.eks. tænkes etableret samarbejde om målrettede  

 sognemedhjælperforsøg, om folkekirkeligt engagement i de nye medier og om  

 bedre udnyttelse af personaleressourcer.
 Kirkeministeriet vil være indstillet på, såfremt det ønskes, at yde  

 administrativ rådgivning og bistand ved forhandlinger om samarbejde og  

 udarbejdelse af udkast til samarbejdsaftaler og vedtægter for samarbejdet.
 Lovforslagets gennemførelse vil ikke medføre statslige eller kommunale  

 merudgifter.
II.
Bemærkninger til de enkelte bestemmelser Til § 1.
 § 37 a:
 Stk. 1. omhandler alene frivillige aftaler mellem menighedsråd om  

 løsning af folkekirkelige opgaver i fællesskab, idet det ikke er fundet  

 påkrævet eller hensigtsmæssigt at indføre hjemmel for påbud om samarbejde.
 Aftaler om samarbejde kan angå enten løsning af en eller flere konkrete  

 folkekirkelige opgaver eller en mere eller mindre generel fælles varetagelse  

 af de folkekirkelige anliggender, f.eks. gennem etablering af et fælles  

 styrelsesorgan og fælles administrationsapparat.
 Stk. 2. Kravet om kirkeministerens godkendelse af en vedtægt for  

 samarbejdet gælder kun aftaler, der vil medføre indskrænkning i de  

 beføjelser, som efter den kirkelige lovgivning tilkommer det enkelte  

 menighedsråd, eller som vil indebære en fravigelse af lovbestemmelser i  

 henhold til stk. 3.
Det er næppe muligt og derfor heller ikke i lovteksten forsøgt udtømmende  

 at angive, hvilke samarbejdsaftaler der vil medføre indskrænkning i de  

 enkelte menighedsråds beføjelser.
I praksis vil afgørelsen næppe volde  

 særlige vanskeligheder.
 Det er en selvfølge, at der i forbindelse med behandlingen af andragender  

 om godkendelse af vedtægter for samarbejde indhentes udtalelser fra de  

 myndigheder, der vil blive berørt af samarbejdsaftalens indhold, f.eks.  

 provstiudvalg, stiftsøvrighed og biskop.
Stk. 3. I forbindelse med godkendelse af vedtægter vil Kirkeministeriet  

 kunne påse, at samarbejdsaftalens indhold harmonerer med den kirkelige  

 lovgivnings forudsætninger, og at de enkelte menighedsråd får en efter de  

 konkrete forhold rimelig indflydelse på samarbejdet.
Der vil af  

 kirkeministeren kunne stilles krav om, at samarbejdsaftalen indeholder de  

 nødvendige bestemmelser om, at visse dispositioner i forbindelse med  

 samarbejdet skal godkendes.
 En hjemmel for kirkeministeren til at tillade fravigelser af de i stk. 3  

 nævnte lovbestemmelser vil også hjemle adgang for ministeren til at tillade  

 fravigelser af de bekendtgørelser m.v., der måtte være udfærdiget i medfør af  

 disse lovbestemmelser og til inden for bemyndigelsens rammer at fastsætte  

 bestemmelser med gyldighed for geografisk begrænsede områder.
 Stk. 4. Bestemmelsen om, at vedtægten skal være tilgængelig for beboerne,  

 vil f.eks. kunne opfyldes ved, at vedtægten er til rådighed på kirkekontorer  

 og biblioteker i de normale åbningstider.
Stk. 5. og stk. 6. Bestemmelserne om mulighederne for at ophæve  

 samarbejdsaftaler er en naturlig konsekvens af, at stk. 1 alene drejer sig om  

 frivillig indgåelse af aftaler.
De enkelte deltagere vil fra tidspunktet for  

 aftalens ophør i fuldt omfang være undergivet den kirkelige lovgivnings  

 regler.
 Stk. 7. Bestemmelsen vil give hjemmel til, at også et enkelt menighedsråd  

 uden samarbejdsaftale med andre menighedsråd efter ansøgning kan få  

 tilladelse til at fravige gældende regler, jf. stk. 3. Dette vil forudsætte,  

 at der er tale om et så stort sogn, at der er økonomisk og  

 teknisk-administrativ baggrund for, at rådet i videre omfang end hidtil  

 selvstændigt kan varetage særlige opgaver.
 § 37 b:
 Lovforslaget vil ikke medføre statslige eller kommunale merudgifter.  

 Derimod er det fundet ønskeligt at kunne fremme ordninger, indtil de lokale  

 budgetter kan omprioriteres, og at støtte sådanne ordninger med tilskud af  

 fælles kirkelige ligningsmidler (landskirkeskatten).
 1 pct. af landskirkeskatten vil for året 1989 andrage 4,22 mio. kr.
