(Til alle amtsråd, kommunalbestyrelser,  

 skolekommissioner, fælleslærerråd, skolenævn,  

 ungdomsskolenævn, lærerråd og skoleledere samt skoledirektionen i København) Direktoratet har bragt i erfaring, at der i nogle tilfælde kan forekomme  

 et ikke uvæsentligt frafald blandt de elever, der har meldt sig til  

 folkeskolens valgfag.
På denne baggrund skal direktoratet henlede  

 opmærksomheden på følgende muligheder for at begrænse frafaldet og det hermed  

 følgende ressourcespild:
1. Skolens vejledning med hensyn til elevernes  

 deltagelse i valgfagene kan udbygges som led i den obligatoriske uddannelses  

 og erhvervsorientering, hvor skolevejlederen bl.a. har til opgave at yde  

 eleverne og lærerne bistand.
Det kan oplyses, at der i en række kommuner  

 udarbejdes præsentationsmateriale vedrørende valgfagenes indhold, ligesom der  

 gennemføres arrangementer, hvor elever, eventuelt sammen med forældrene, har  

 lejlighed til at aflægge besøg i klasser, hvor valgfagsundervisningen  

 gennemføres.
En anden fremgangsmåde er at lade elever fra efterfølgende  

 klassetrin aflægge besøg i klassen og fortælle om indholdet af og  

 erfaringerne med valgfagene.
 Det kan stærkt anbefales, at denne vejledning om valgfagstilbuddene på de  

 enkelte skoler i kommunen koordineres bedst muligt med orientering og  

 vejledning om den kommunale ungdomsskoles tilbud, jfr. punkt 4.
 Herudover henvises til hæfterne »Valg i 7. klasse« og »Valg  

 i 9. klasse«, der årligt udsendes af ministeriet til brug for alle  

 elever på de nævnte klassetrin.
2. Bestemmelsen i § 14, stk. 2, i  

 undervisningsministeriets bekendtgørelse af 28. november 1975 om  

 undervisningen i folkeskolens valgfag, hvorefter afgørelsen om elevers  

 deltagelse i folkeskolens valgfag træffes efter samråd med skolen, finder  

 efter undervisningsministeriets opfattelse også anvendelse ved beslutninger  

 om at træde tilbage fra et valgfag.
Skolen bør således drøfte spørgsmålet  

 grundigt med eleven og forældrene, forinden eleven endeligt frameldes.
Både  

 tilmelding og framelding bør ske skriftligt og underskrives af såvel elev som  

 forældre.
 3. Hvis elevtallet på flere hold i samme valgfag  

 formindskes stærkt, vil kommunen kunne sammenlægge disse hold, forudsat at  

 alle elever, der ønsker at fortsætte undervisningen, skemamæssigt har  

 mulighed for at deltage i undervisningen på det hold, hvortil de henvises.
 4. Som nævnt foran under punkt 1 bør den forudgående  

 orientering og vejledning overfor eleverne og forældrene om  

 valgfagstilbuddene inden for dels folkeskolen, dels ungdomsskolen koordineres  

 bedst muligt i kommunen.
Det er således nærliggende at pege på, at eventuelt præsentationsmateriale  

 vedrørende valgfagene tillige kan indeholde orientering om mulighederne for  

 at vælge tilsvarende eller andre fag i ungdomsskolen, og at der som led i den  

 pligtige uddannelses og erhvervsorientering i 7.-9. klasse med fordel vil  

 kunne tilrettelægges besøg for eleverne i den lokale ungdomsskole.
Det vil  

 tillige være naturligt, at lade en repræsentant for ungdomsskolen redegøre  

 for denne skoles tilbud, eller at lade en repræsentant for ungdomsskolen  

 aflægge besøg i de enkelte klasser på det tidspunkt, hvor eleverne skal vælge  

 valgfag.
 Med hensyn til tilmeldingen til valgfagene kan man pege på følgende  

 mulighed:
Tilmelding til folkeskolens valgfag og de af ungdomsskolens fag, der læses  

 efter folkeskolens læseplan, jfr. folkeskolelovens § 22, stk. 3, foretages  

 samtidig, således at eleverne foretager valget under eet.
På samme tidspunkt  

 foretages endvidere en foreløbig tilmelding til de af ungdomsskolens fag, som  

 tilbydes i henhold til fritidsundervisningsloven og læses efter  

 ungdomsskolens læseplan.
 Den endelige tilmelding til disse fag kan dog først ske i august  

 september, når ungdomsskolens samlede program foreligger.
UNDERVISNINGSMINISTERIET Direktoratet for folkeskolen, folkeoplysning, seminarier m.v., den 25. juni 1981 P.d.v.
