 I medfør af §§ 11 og 22, stk. 1, i lov nr. 72 af 14. marts 1934 om  

 udøvelse af lægegerning med senere ændringer fastsættes følgende:
 § 1.  Oplysninger om behandling af patienter på  

 private sygehuse eller klinikker skal anmeldes til Sundhedsstyrelsens  

 Landspatientregister efter reglerne i denne bekendtgørelse.
 § 2.  Ved private sygehuse eller klinikker forstås i  

 denne bekendtgørelse private sygehuse eller klinikker, hvor der kan foretages  

 lægebehandling under indlæggelse.
 § 3.  Pligten til at foretage anmeldelse påhviler den  

 læge, der forestår behandlingen af en patient.
 Stk. 2.  Sundhedsstyrelsen kan godkende, at den lægelige  

 eller administrative ledelse eller ejeren af private sygehuse eller klinikker  

 overtager forpligtelsen til anmeldelse efter denne bekendtgørelse med den  

 virkning, at de behandlende læger fritages for anmeldelsespligt efter  

 bekendtgørelsen.
§ 4.  Anmeldelse skal foretages for såvel behandling  

 under indlæggelse som ambulant behandling på sygehuset eller klinikken.
Der  

 skal ikke foretages anmeldelse af behandling, der er omfattet af den  

 offentlige sygesikring.
Stk. 2.  Anmeldelsen skal indeholde de oplysninger, der  

 er anført i bilag 1 til Sundhedsministeriets bekendtgørelse af 30. maj 1995  

 om forskrifter for Sundhedsstyrelsens Landspatientregister.
Anmeldelse skal  

 ske i overrensstemmelse med det dataindhold, der er beskrevet i den til  

 enhver tid gældende beskrivelse af »Fællesindhold for basisregistrering  

 af sygehuspatienter«, som udfærdiges af Sundhedsstyrelsen.
 § 5.  Anmeldelse skal ske senest den 10. i den måned,  

 der følger efter måneden, hvori behandlingen er afsluttet.
 Stk. 2.  Anmeldelse af behandlingsforløb for indlagte og  

 ambulante patienter foretages hver for sig.
 Stk. 3.  Anmeldelse skal ske på maskinlæsbart medium i  

 overensstemmelse med de af Sundhedsstyrelsen til enhver tid fastsatte  

 retningslinier.
 § 6.  Efter § 22, stk. 1, i lov om udøvelse af  

 lægegerning straffes den læge, der gør sig skyldig i overtrædelse af  

 bekendtgørelsen med bøde.
 § 7.  Bekendtgørelsen træder i kraft den 1. oktober  

 1995.
