Nr BTL 189 Betænkning over Forslag til lov om ændring af lov om biavl (Forbud mod  

 hold af bier af visse racer)   

 Nr L 189 1992-93, 1. samling Afgivet af Landbrugs- og Fiskeriudvalget Afgivet: 19930414 Udvalget har behandlet lovforslaget i en række møder og har herunder stillet spørgsmål til landbrugsministeren, justitsministeren og miljøministeren, som disse har besvaret skriftligt.
Et af udvalgets spørgsmål til miljøministeren og dennes svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Danmarks Biavlerforening, Dansk Biavl, Danske Biavleres Landsforening, Danske Dronningavleres Landsforening, Den Frie Biavlerforening, Jensen, Kent H., Læsø, Jensen, Mogens, Læsø, Jydsk Dronningimport, Læsø Biavlerforening, Læsø Kommune, Natur- og Miljøforening Læsøboen, Nordjyllands Amt og Sammenslutningen af Danske Erhvervs- biavlere.
 Der er af landbrugsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Centrum-Demokraternes,  

 Det Radikale Venstres og Kristeligt Folkepartis medlemmer af udvalget)  

 lovforslaget til vedtagelse med de af landbrugsministeren stillede  

 ændringsforslag.
Et mindretal (Venstres medlemmer af udvalget) indstiller  

 lovforslaget til forkastelse ved 3. behandling, men kan stemme for de  

 af landbrugsministeren stillede ændringsforslag.
Mindretallet finder det med  

 henvisning til miljøministerens som bilag til betænkningen optrykte  

 besvarelse af spørgsmål 29 ikke godtgjort, at den brune bi er en truet  

 dyreart.
Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for de stillede ændringsforslag.
Mindretallet henviser til, at der  

 under udvalgsbehandlingen af dette lovforslag er kommet så mange forskellige  

 synspunkter frem, at Fremskridtspartiet kraftigt advarer imod en forhastet  

 gennemførelse af lovforslaget.
I landbrugsministerens skriftlige fremsættelse den 10. februar 1993  

 skriver ministeren: »Den brune bi er den oprindelige birace i  

 Nordeuropa.
I Danmark findes den kun i sin rene form på Læsø, hvor den gennem  

 tiden er blevet tilpasset øens særlige klima og specielle forhold«.  

 Imidlertid er der for udvalget fremlagt en omfattende dokumentation for, at  

 denne påstand, og mange andre, ikke holder.
Stridens parter, repræsentanter for avlerne af henholdsvis den gule bi og  

 den brune bi, har fremlagt forskellige former for dokumentation, som støtter  

 deres synspunkter.
Fremskridtspartiets helt klare opfattelse er dog, at  

 ministeren ved fremsættelsen af lovforslaget har støttet sig til den  

 »ene part« i sagen, nemlig repræsentanterne for avlerne af den  

 brune bi.
 Den omfattende mængde bilag, som er forelagt udvalget i sagen, og som på  

 en god måde afmystificerer ministerens fordomme vedrørende den  

 »udryddelsestruede« brune bi, det store arbejde, som er udført af  

 private Læsø-folk, det omfattende undersøgelsesarbejde, som Danske Biavleres  

 Landsforening har udført og det stærke lokalpolitiske engagement i sagen, har  

 givet Fremskridtspartiet den opfattelse, at ministeren, udvalget og  

 Folketinget kommer til at træffe en ikke blot dårlig og forkert beslutning,  

 men kommer til at træffe en beslutning, der på kort sigt betyder, at omkring  

 halvdelen af Læsøs bier vil forsvinde fra øen.
Frygten for en halvering af bibestanden bygger Fremskridtspartiet på den  

 velunderbyggede opfattelse, at en stor del af de biavlere, der i dag har den  

 gule bi, vil ophøre med biavl.
Denne opfattelse har vi fået igennem mange  

 samtaler med avlere af den gule bi.
Ministeren har dog ikke den samme  

 opfattelse, jf. ministerens svar på udvalgets spørgsmål 3.
Endvidere bygger beregningerne for et renavlsområde med den brune bi på,  

 at der stedse skal være mindst 300 bifamilier på Læsø, men oplysninger fra  

 Norge tyder på, at dette antal bifamilier er alt for lavt.
Et eksempel fra  

 Flekkefjord-Sokndal-Lund i Norge viser, at et renavlsområde med 2.000  

 bifamilier ikke har været tilstrækkeligt til at undgå indavl.
De forskellige  

 oplysninger fra biavlerne på Læsø tyder på, at antallet af bifamilier under  

 alle omstændigheder vil ligge et sted imellem 150 og højst 320 bifamilier,  

 altså klart under det antal, man fra Norge erkender som mindste antal for  

 renavl.
Endvidere er der et klart problem i, at der selv efter en  

 tvangsudskiftning af dronningerne stadig vil være frie gule bier i naturen,  

 dvs. bier, som ingen biavler har kontrol over, men som lever frit i naturen  

 og hermed stadig vil kunne »blande« sig med brune bier.
 Hele ideen med fredningen af den brune bi på Læsø bygger på den  

 opfattelse, at den brune bi, på trods af at store bestande af brune bier  

 andre steder, såvel i Norge, Sverige som andre steder i verden, er en truet  

 art og derfor skal beskyttes af bevarelsesforanstaltninger.
Problemstillingen er imidlertid nogenlunde den samme som de  

 bevarelsesforanstaltninger, der i sin tid blev iværksat for bevarelsen af  

 urfuglen på Vind Hede i Vestjylland.
Her er bestanden trods de nogenlunde  

 samme fredningsbestemmelser og bevarelsesforanstaltninger, som nu tænkes  

 gennemført på Læsø, alligevel over en årrække af naturlige årsager blevet  

 reduceret kraftigt, og nu tales der om at ophæve disse fredningsbestemmelser  

 på Vind Hede.
Urfuglen findes da også i stort antal i det sydlige Sverige.
 Fremskridtspartiet ser en parallel mellem eksemplet med urfuglen og de  

 påtænkte foranstaltninger vedrørende den brune bi på Læsø.
Herudover har de påtænkte fredningsbestemmelser altødelæggende  

 konsekvenser for de biavlere, der benytter den gule bi.
Den løsning, som  

 lovforslaget lægger op til, nemlig en tvangsomskiftning af dronningerne i de  

 gule bistader med brune bidronninger, er for så vidt logisk nok, såfremt alle  

 biavlere var indforstået hermed.
Men det er alle biavlere ikke, og hermed  

 opstår der en konflikt.
Sagen sat på spidsen og sagt enkelt er, at avlere af den brune bi vil have  

 hele Læsø for sig selv til renavl med den brune bi, medens avlerne af den  

 gule bi, som har forståelse for de brune biavleres synspunkter, har tilbudt  

 og fremlagt en lang række kompromisforslag.
Det burde efter  

 Fremskridtspartiets opfattelse være muligt at forene biavlerne omkring et  

 eller flere af disse veldokumenterede kompromisforslag.
Det er helt uforståeligt for Fremskridtspartiet, at ministeren ikke er  

 indstillet på at finde et kompromis i denne sag.
Der har været fremlagt gode  

 alternative løsningsforslag for udvalget, der opstiller forskellige modeller  

 for biavl med både den gule og den brune bi på Læsø samt på andre øer med  

 lignende klima og flora som på Læsø.
Læsø Kommune er da også gået ind i sagen og har foreslået en lokal høring  

 på Læsø mellem parterne, jf. bilag 44. Læsø Kommune er tidligere af  

 ministeren blevet stillet en lokal høring i udsigt, men nu da lovforslaget er  

 fremsat i Folketinget og udvalget behandler lovforslaget, bliver den lokale  

 høring alligevel ikke til noget.
Nordjyllands Amt har ved lignende  

 henvendelse anmodet om en lokal høring, jf. bilag 43.
Det er efter Fremskridtspartiets opfattelse klart utilfredsstillende, at  

 den lokale høring, som kunne forene parterne og dermed beboerne på Læsø, ikke  

 bliver til noget.
Nu deles et lille lokalsamfund midt over, og kimen til en  

 mangeårig lokal strid er lagt.
De små øsamfund har det jo ikke for godt i  

 forvejen, og en vedtagelse af dette forslag, som den ene part i sagen med  

 rette føler bliver trukket ned over hovedet på dem, er ikke ligefrem med til  

 at bedre tilværelsen i et lille øsamfund.
Hvad angår de økonomiske konsekvenser for biavlerne med den gule bi, er  

 det sådan, at der i lovforslaget tilbydes dækning for omkostningerne i  

 forbindelse med tvangsomskiftningen af dronninger.
Beløbet i forbindelse med  

 tvangsomskiftningen er beregnet til ca. 50.000 kr.
For driftstab, der efter  

 ministerens opfattelse kun kan forekomme i tilfælde af fejlindsættelser med  

 brune dronninger, ydes der ca. 40.000 kr.
Ministeren oplyser som svar på  

 spørgsmål 19 til udvalget: »For så vidt angår spørgsmålet om erstatning  

 for tab i forbindelse med ophør med biavl på grund af tvangsudskiftningen,  

 skal oplyses, at den almindelige erstatningsrets regler anvendes ved  

 beregning af erstatninger ved ekspropriation.
Heraf følger, at den  

 skadelidende har en pligt til at søge sit tab begrænset mest muligt.
Det er  

 herefter Landbrugsministeriets opfattelse, at de biavlere på Læsø, der ikke  

 ønsker at udskifte deres bier af anden race med brune bier og i stedet  

 ophører med biavl, ikke vil være berettiget til erstatning for manglende  

 indtjening på grund af ophøret.
Derimod vil de være berettiget til i stedet  

 at modtage den kontante værdi af dronningerne fastsat efter almindelig  

 markedsværdi.« Heri er Fremskridtspartiet ikke enig.
Ved en ekspropriation efter  

 grundlovens § 73, stk. 1, skal der betales »fuldstændig  

 erstatning«.
Som svar på spørgsmål 22 oplyser Justitsministeriet blandt andet, at:  

 »Som momenter, der må tillægges betydning ved udøvelsen af dette skøn,  

 peges (i den statsretlige litteratur) navnlig på . . . om indgrebet går ud på  

 . . . en tilintetgørelse af denne (ejendomsretlige) råden (om et indgreb har  

 karakter af ekspropriation) . . .«.
Videre hedder det: ». . . at en  

 tvangsudskiftning af bier i det foreliggende ville være et indgreb, der måtte  

 antages at være af ekspropriativ karakter, og at en sådan ordning derfor kun  

 ville kunne gennemføres ved lov og mod fuldstændig erstatning«.
 Med andre ord er det fastslået, at der i dette tilfælde er tale om en  

 ekspropriation, og at der skal betales fuldstændig erstatning.
Vedrørende spørgsmålet om »fuldstændig erstatning« oplyser  

 Justitsministeriet endvidere som svar på spørgsmål 22: »Dette indebærer,  

 at de berørte biejere skal kompenseres for ethvert tab, der påføres dem som  

 følge af forbudet mod hold af andre bier end brune bier.
Dette omfatter ikke  

 alene udgifter til anskaffelse af nye bier og udgifter i forbindelse med  

 udskiftningen, men også eventuelle driftstab, som kan dokumenteres«.  

 Fremskridtspartiet har derfor stillet ændringsforslag til § 14 a, stk. 3, for  

 mere præcist at få fastslået omfanget af erstatningen.
Som svar på spørgsmål 23 om grundlovens § 74 om »den fri og lige  

 adgang til erhverv« hedder det om bestemmelsens forbehold, at ». .  

 . lovgiveren er stillet frit med hensyn til, i hvilket omfang han ønsker at  

 gennemføre erhvervsfrihed«.
Paragraffen må derfor siges at være uden  

 enhver forfatningsretlig betydning.
Man var på den grundlovgivende  

 rigsforsamling fuldt ud klar over bestemmelsens retlige tomhed, og et  

 betydeligt mindretal ønskede af den grund at lade paragraffen udgå.
Et  

 flertal ønskede dog at bevare bestemmelsen, »idet den dog indeholder en  

 bestemt opfordring til en fornyet prøvelse af de bestående indskrænkninger i  

 den lige og frie adgang til erhverv. . .«.
 Ud over det skræmmende i at kunne konstatere, at § 74 kun er  

 »tomhed« og »uden enhver forfatningsretlig betydning«, så  

 fremgår det af svaret, at bestemmelsen har betydning i forbindelse med  

 ». . . en fornyet prøvelse af de bestående indskrænkninger. . .«,  

 hvilket må få betydning i forbindelse med en eventuel anmodning om fri  

 proces.
 Det fremgår nemlig af svaret på spørgsmål 24 om bl.a. fri proces, at  

 »justitsministeren kan, når særlige grunde taler derfor, efter ansøgning  

 meddele fri proces, selv om betingelserne i § 330 (retsplejeloven) ikke er  

 opfyldt . . .«.
 Efter Fremskridtspartiets opfattelse må svarene på spørgsmål 22, 23 og 24  

 klart give anledning til, at ekspropriationen kan indbringes for domstolene  

 som fri proces, såfremt de berørte biavlere måtte ønske en efterprøvning af  

 ekspropriationen samt erstatningens størrelse.
Fremskridtspartiet mener, at det er vigtigt at passe på naturen, både  

 vand, luft, dyr og planter.
Netop derfor er det farligt, når politikerne  

 underkaster naturen politiske beslutninger.
Naturen forandrer sig løbende og  

 har altid gjort det, og derfor kan det være yderst farligt, når et politisk  

 flertal på et diskutabelt og spinkelt grundlag trumfer beslutninger igennem,  

 som i værste fald vil medføre det stik modsatte resultat.
Eksemplet med urfuglen er i denne sammenhæng medtaget for at illustrere  

 det problematiske i, at et politisk flertal, ganske vist med gode  

 intentioner, ønsker at opretholde en bestand af fugle, som naturens kredsløb  

 i disse år ikke levner en chance for at overleve.
Politiske beslutninger, der  

 har til hensigt at opretholde en ensartet tilstand i naturen, skal man være  

 meget varsom med at vedtage og kun efter en grundig og tilbundsgående  

 undersøgelse af fordele og mulige konsekvenser af beslutningen.
Det har efter  

 Fremskridtspartiets opfattelse ikke været tilfældet med det fremsatte  

 lovforslag.
 Sammenfattende vil Fremskridtspartiet konkludere, at:
1) beslutningen om at tvangsudskifte gule bidronninger med brune  

 bidronninger bygger på et forkert og et for spinkelt grundlag, 2) fredningen af den brune bi ikke vil få det ønskede resultat, idet  

 bestanden af brune bifamilier stedse vil være for lav, 3) fjernelsen af den gule bi vil få katastrofal indflydelse for floraen på  

 Læsø, 4) det er farligt at underkaste naturen centrale, politiske beslutninger, 5) der ikke tilbydes biavlerne af den gule bi ordentlige erstatninger i  

 forbindelse med fredningen, 6) der ikke tilbydes biavlerne af den gule bi erstatning i forbindelse med  

 ophør med biavl som følge af, at fredningen påtvinger biavlerne drift med en  

 bitype, som de ikke ønsker, 7) det er utilfredsstillende, at den lovede lokale høring ikke bliver til  

 noget, 8) landbrugsministeren ikke har været lydhør over for de kompromisforslag,  

 der igennem årene har været fremlagt, 9) beslutningen om tvangsudskiftningen af dronningerne møder stærk  

 modstand, og at der derfor er risiko for, at fredningen aldrig vil få det  

 ønskede resultat, og 10) der selv efter de i lovforslaget foretagne foranstaltninger stadig vil  

 findes frie gule bier i naturen, og at fredningens intentioner hermed ikke  

 kan opfyldes.
Ændringsforslag Til § 1Af et mindretal (FP):
 1) I den under nr. 1 foreslåede affattelse af § 2  

 udgår i stk. 1 ordene »uden retskendelse«, og i stedet  

 indsættes: »med retskendelse«.
 2) I den under nr. 1 foreslåede affattelse af § 2  

 indsættes i stk. 1 efter sidste pkt. som nyt punktum:
»Der skal dog mindst hengå 6 måneder mellem hvert kontrolbesøg.« Af landbrugsministeren , tiltrådt af udvalget:
 3) I den under nr. 1 foreslåede affattelse af § 2  

 ændres i stk. 2 »han« til: »ministeren«.
 Af et mindretal (FP):
 4) I den under nr. 1 foreslåede § 14 a affattes  

stk. 3 således:
»Stk. 3. Staten yder fuldstændig erstatning for tab, der  

 påføres biavlerne som følge af ekspropriationen i forbindelse med  

 fredningsforanstaltninger; herudover ydes der fuldstændig erstatning for  

 driftstabet i forbindelse med den tvungne drift med en ny type bi og  

 fuldstændig erstatning til de biavlere, der ophører med drift med bier, som  

 følge af de foranstaltninger, der gennemføres i medfør af stk. 1.« Til § 2Af landbrugsministeren , tiltrådt af udvalget:
 5) Datoen »1. april 1993« ændres til: »dagen efter  

 bekendtgørelsen i Lovtidende«.
 Af et mindretal (FP):
 6) Efter stk. 1 indsættes som nyt stykke:
»Stk. 2. Forslag om revision af denne lov fremsættes for  

 Folketinget inden udgangen af 1996.« Bemærkninger Til nr. 1 Ændringen har til hensigt at sikre, at adgangen til biavlerens  

 ejendom kun kan forekomme med retskendelse.
Det er forslagsstillerens  

 opfattelse, at adgang uden retskendelse åbner op for en urimelig chikane af  

 den enkelte biavler.
Kan adgangen derimod kun ske med retskendelse, vil  

 inspektion af biavlernes ejendom kun forekomme efter en over for dommeren  

 begrundet mistanke om unormale forhold hos biavleren og som følge heraf kun  

 finde sted i et mindre omfang.
Til nr. 2 Ændringen har til hensigt at sikre, at den enkelte biavler ikke  

 overrendes unødigt af landbrugsministerens kontrollanter.
Det forekommer  

 forslagsstilleren rimeligt, at der efter et veludført kontrolbesøg kan blive  

 fred og ro i bistaderne og på ejendommen igen, og at der derfor skal hengå et  

 rimeligt stykke tid, inden nyt kontrolbesøg kan finde sted.
 Til nr. 3 Ændringsforslaget er begrundet i bestræbelserne på at anvende  

 kønsneutrale betegnelser.
Til nr. 4 Ændringen har til hensigt at sikre, at der ydes en fair, rimelig  

 og anstændig erstatning til de berørte biavlere.
Under udvalgets behandling  

 af lovforslaget har ministeren som svar på spørgsmål 19 oplyst, at der efter  

 den almindelige erstatningsrets regler ikke kan ydes erstatning for ophør.  

 Endvidere er det tvivlsomt, om de erstatninger, som landbrugsministeren har  

 beregnet i forbindelse med driftstab, holder.
Senest har advokat Uffe Baller  

 som repræsentant for Den Frie Biavlerforening, Læsø, og Danske Biavleres  

 Landsforening rejst spørgsmål om erstatningens størrelse og er nået frem til  

 et væsentligt større driftstab.
Det er derfor forslagsstillerens klare  

 opfattelse, at der i dette tilfælde, hvor der sker en ulykkelig  

 ekspropriation af et erhverv, også bør ydes en fair, rimelig og anstændig  

 erstatning.
Til nr. 6 Ændringen har til hensigt at sikre, at lovens virkninger  

 revurderes inden udgangen af 1996. Landbrugsministeren har som svar på  

 udvalgets spørgsmål 18 oplyst, at »såfremt der efterfølgende skulle vise  

 sig et behov for ophævelse af en fredningsbestemmelse, vil dette kunne  

 gennemføres umiddelbart med hjemmel i den foreslåede lov«.  

 Forslagsstilleren vil dog sikre sig, at lovens virkninger efter en  

 3-års-periode bliver vurderet og Folketinget til den tid får en chance for at  

 tage fornyet stilling til loven.
Der er under behandlingen fremkommet mange  

 forskellige og modstridende synspunkter i sagen, og alle synspunkter er  

 naturligvis ikke kommet til udtryk i loven.
Det vil derfor kun være rimeligt,  

 at der ved en vurdering af loven kunne tages stilling til, om et eller flere  

 af disse synspunkter støtter en ændring eller en ophævelse af loven.
Erling Christensen (S) Eva Fatum (S) Bjarne Laustsen (S) Henrik Dam  

 Kristensen (S) Henning Nielsen (S) nfmd.
Henning Gjellerod (S) Birthe  

 Hansen (SF) Aage Frandsen (SF) Rønholt (KF) Grove (KF) Mejdahl (V) Sønderby  

 (V) fmd.
Tørnæs (V) Niels Højland (FP) Hans Larsen-Ledet (RV) Lysholm  

 Christensen (KRF) Svend Aage Jensen (CD) Bilag Et af udvalgets spørgsmål til miljøministeren og dennes besvarelse heraf Spørgsmål 29:
Hvorledes definerer man en truet dyreart, når man henviser til  

 »sikring af arternes mangfoldighed«? Svar:
Jeg har forelagt spørgsmålet for Skov- og Naturstyrelsen.
Styrelsen har  

 oplyst følgende, hvortil jeg kan henvise:
 »En truet dyreart kan almindeligvis defineres som en art, der er i  

 fare for at forsvinde, hvis de faktorer, der påvirker arten, fortsat får lov  

 at virke.
Hvorvidt den brune bi som art kan kaldes truet er tvivlsomt, idet man er  

 bekendt med, at den også findes i andre lande.
Det er imidlertid utvivlsomt,  

 at den danske race af den brune bi er truet af udryddelse gennem  

 hybridisering med de gule bier.
