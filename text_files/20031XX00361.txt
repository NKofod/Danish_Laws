Skriftlig fremsættelse (31. marts 2004) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om  

 ændring af lov om værdipapirhandel m.v., lov om finansiel virksomhed, lov om  

 erhvervsdrivende virksomheders aflæggelse af årsregnskab m.v.  

 (årsregnskabsloven) m.fl. love (Ændring af Finanstilsynets og Fondsrådets  

 kompetenceområder, Fondsrådets sammensætning, kontrol af visse virksomheders  

 overholdelse af finansiel information, SE-selskaber) (Lovforslag nr.
L 214).
 Forslaget indeholder som et led i en øget  

 investorbeskyttelse en etablering af en regnskabskontrol med udstedere af  

 værdipapirer på fondsbørser og autoriserede markedspladser i Danmark.  

 Etableringen af denne regnskabskontrol er en nyskabelse i dansk ret.
 Regnskabskontrollen, der i pressen er blevet kaldt  

 "Børspolitiet", er den offentlige kontrol, der foreslås gennemført  

 for de pågældende udstederes overholdelse af regler om finansiel information.  

 Reglerne er fastsat i bl.a. regnskabsregler og internationale  

 regnskabsstandarder.
 Hensigten med at etablere regnskabskontrollen er at bidrage  

 til, at kapitalmarkedet er velfungerende og omkostningseffektivt, samt hjælpe  

 selskaber inden for EU til at konkurrere på lige fod om de finansielle  

 ressourcer  

 såvel på markeder inden for EU som på de øvrige internationale  

 kapitalmarkeder.  

 Endvidere er hensigten som nævnt at øge investorbeskyttelsen og bevare  

 tilliden  

 til de finansielle markeder.
Forslaget har endvidere til formål at skabe en ensartethed i  

 rådsstrukturen inden for tilsynet med den finansielle sektor.
Forslaget  

 indeholder som følge heraf en række ændringer af blandt andet reglerne for  

 Finanstilsynets og Fondsrådets kompetenceområder samt Fondsrådets  

 sammensætning.
Herudover foreslås det at indsætte en hjemmel i lov om  

 værdipapirhandel m.v. for Finanstilsynet til at kunne udstede generelle  

 regler  

 for alternative markeder.
Det er en udvidelse i forhold til de nugældende  

 regler, hvorefter Finanstilsynet kun kan fastsætte regler for markeder for  

 noterede  

 værdipapirer.
Med ændringen foreslås området udvidet til at omfatte markeder  

 for alle værdipapirer.
 Forslaget indeholder også konsekvensændringer i lov om  

 værdipapirhandel m.v. som følge af Rådets forordning om statut for det  

 europæiske selskab.
 Endelig indeholder forslaget en mindre ændring af lov om en  

 garantifond for skadesforsikringsselskaber for at tydeliggøre, at det er  

 muligt  

 for forsikringsselskaber at betale bidraget til garantiordningen selv, hvis  

 de  

 har uforholdsmæssige store udgifter i forbindelse med opkrævningen af dette.  

 Der foreslås også indføjet en pligt for selskaberne til at indsende en  

 erklæring fra revisor til fonden om, at det indbetalte bidrag er korrekt  

 beregnet.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
