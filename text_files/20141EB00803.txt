Beretning afgivet af Skatteudvalget den 22. april 2015 Beretning over Forslag til folketingsbeslutning om en uvildig undersøgelse af SKATs behandling af oplysninger vedrørende skattesnydere [af Frank Aaen (EL) m.fl.]:
1. Udvalgsarbejdet Beslutningsforslaget blev fremsat den 7. april 2015. Beslutningsforslaget blev efter fremsættelsen henvist til behandling i Skatteudvalget.
Møder Udvalget har behandlet beslutningsforslaget i 3 møder.
2. Politiske bemærkninger Et flertal i udvalget (V, S, RV og KF) konstaterer, at kampen mod skattely har været en prioriteret indsats igennem en lang årrække.
Flertallet mener, at det er uacceptabelt, når borgere og virksomheder unddrager sig at betale den skat, som Folketinget har vedtaget.
 Der er løbende taget mange initiativer for at bekæmpe brugen af skattely.
Centralt er den internationale indsats gennem udveksling af oplysninger, som bl.a. ifølge OECD er en væsentlig kilde til at bekæmpe skattely.
Flertallet bakker op om, at Danmark fortsat indtager en aktiv rolle i internationale fora for at bekæmpe brugen af skattely.
På baggrund af de fra skatteministeren modtagne oplysninger under behandlingen af beslutningsforslaget konstaterer flertallet, at SKAT har gennemgået alle journalsystemer, og at det derfor må lægges til grund, at Skatteudvalget har modtaget alle de relevante oplysninger i sagen.
På den baggrund vurderer flertallet, at der ikke er grundlag for at igangsætte en uvildig undersøgelse.
Efter en længere offentlig debat valgte et bredt flertal i Folketinget i 2010 at indgå en aftale om bekæmpelse af skattely.
Aftalen indebar en forsøgsordning om skatteamnesti, som havde til formål at få skjulte formuer frem i lyset.
Den indsats har skatteministeren efterfølgende redegjort for, og der er enighed om, at amnestiordningen ikke skal gentages.
Det var et engangstilbud.
Skattesnydere har én gang fået muligheden for at gøre rent bord over for de danske skattemyndigheder.
Har de alligevel valgt ikke at benytte sig af denne mulighed, må de leve med risikoen for, at skattemyndighederne kommer efter dem.
 Danmark har gennem en lang årrække indtaget en meget aktiv rolle i kampen mod skattely.
Flertallet finder det derfor kritisabelt, at det nu må konstateres, at SKAT ved en fejl har tilsidesat den politiske aftale fra 2010 ved ikke som forudsat i den politiske aftale at have forelagt skatteministeren en sag om køb af bankoplysninger fra 2013. Når Folketinget indgår aftaler, må det forventes, at Folketingets beslutninger respekteres.
På baggrund heraf finder udvalget således anledning til at kritisere SKAT for ikke at følge op på den politiske aftale fra 2010.
Flertallet har dog i den forbindelse noteret sig, at skatteministeren har tilkendegivet, at han har indskærpet over for SKAT, at SKAT fremover skal  efterspørge relevante informationer af egen drift, hvis der er grundlag for det,  anvende de indgåede informationsudvekslingsaftaler aktivt og  udforme procedurer for, at der følges korrekt op på politiske aftaler.
 Flertallet har endvidere noteret sig, at skatteministeren vil bede SKAT om at udarbejde en status på de aktuelle sager med udgangen af 2015, jf. skatteministerens svar på SAU alm. del  spørgsmål 623.
Et mindretal i udvalget (EL) vil pålægge regeringen at gennemføre en uvildig advokatundersøgelse, der kan klarlægge forløbet, hvor SKAT og Skatteministeriet i flere år  fra 2008 til 2015  begik en stribe fejl i sager om lister, der var tilgængelige fra læk af bankoplysninger, der kunne afsløre skattesnydere.
Den manglende opfølgning på disse lister kan have kostet statskassen et meget stort millionbeløb i tabte skatteindtægter.
Derfor bør sagens forløb undersøges  også for at sikre, at sådanne fejl ikke gentages.
Et andet mindretal i udvalget (SF) kritiserer på det kraftigste, at SKAT ikke har respekteret og dermed har undermineret Folketingets politiske aftale fra 2010 ved ikke som forudsat i den politiske aftale at have forelagt skatteministeren sagen fra 2013 om køb af bankoplysninger.
Når Folketinget indgår aftaler, skal disse beslutninger følges til punkt og prikke.
Denne sag samt en stribe andre sager kan potentielt have kostet statskassen millioner af kroner og givet skattesnydere fri adgang til at snyde.
SF mener derfor, at det også bør undersøges, om der mangler ressourcer og mandskab i SKAT til at følge op på skatteunddragelse og skjulte formuer i skattely.
Skatteministeren pålægges desuden at undersøge samtlige muligheder for at igangsætte en sag mod HSBC.
 P.u.v.
