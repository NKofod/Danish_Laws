Offererstatningslovens § 1  nævnets stillingtagen til om skaden skyldes en straffelovsovertrædelse, nævnets j. nr. 06-520-04843 N. j.nr. 06-520-04843 En kvinde blev fundet på en vej, hvor hun lå bevidstløs.
Hun havde pådra-get sig et alvorligt hovedtraume og kunne intet huske om hændelsen.
Ved indlæggelsen på hospital blev det i journalen anført, at hun sandsynligvis var blevet påkørt af en bil.
Der var ingen vidner til episoden.
Skadelidtes advokat forelagde sagen for Dansk Forening for International Motorkøretøjs-forsikring (DFIM), der kan udbetale erstatning for skader, der er forvoldt af et ukendt motordrevet køretøj.
DFIMs lægekonsulent vurderede, at det var urealistisk, at skadelidte skulle være påkørt af et motorkøretøj uden anden skade end den i hovedet.
Skadelidte ansøgte herefter om erstatning i Erstatningsnævnet.
Nævnet forelagde sagen for Retslægerådet, der fandt det langt overvejende sandsynligt, at ansøger var blevet ramt af et motorkøretøj, f.eks. et sidespejl eller lignende.
Retslæ-gerådet vurderede det som helt usandsynligt, at skaden skulle være sket som følge af et overgreb fra en anden person, et fald, en ikke-udefrakommende påvirkning eller anden grund.
På baggrund af Retslægerådets udtalelse meddelte nævnet afslag på ansøgning om erstatning og henviste ansøger til at søge om erstatning hos DFIM på ny.
