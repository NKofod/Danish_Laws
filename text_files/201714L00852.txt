Betænkning afgivet af Forsvarsudvalget den 24. april 2018 Betænkning over Forslag til lov om ændring af lov om Center for Cybersikkerhed (Konsekvensændringer som følge af databeskyttelsesforordningen og databeskyttelsesloven) [af forsvarsministeren (Claus Hjort Frederiksen)]:
1. Ændringsforslag Enhedslistens, Alternativets, Radikale Venstres og Socialistisk Folkepartis medlemmer af udvalget har stillet 7 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2018 og var til 1. behandling den 15. marts 2018. Lovforslaget blev efter 1. behandling henvist til behandling i Forsvarsudvalget.
Møder Udvalget har behandlet lovforslaget i 2 møder.
Sammenhæng med andre lovforslag Lovforslaget skal ses i sammenhæng med L 135 (Forslag til lov om sikkerhed i net- og informationssystemer i transportsektoren), som er behandlet i Transport-, Bygnings- og Boligudvalget, L 139 (Forslag til lov om sikkerhed i net- og informationssystemer for operatører af væsentlige internetudvekslingspunkter m.v.), som er behandlet i Forsvarsudvalget, L 143 (Forslag til lov om krav til sikkerhed for net- og informationssystemer inden for sundhedssektoren), som er behandlet i Sundheds- og Ældreudvalget, og L 144 (Forslag til lov om net- og informationssikkerhed for domænenavnssystemer og visse digitale tjenester), som er behandlet i Erhvervs-, Vækst- og Eksportudvalget.
Høring Et udkast til lovforslaget har inden fremsættelsen været sendt i høring, og forsvarsministeren sendte den 13. december 2017 dette udkast til udvalget, jf.
FOU alm. del  bilag 49. Den 27. februar 2018 sendte forsvarsministeren de indkomne høringssvar og et notat herom til udvalget.
Spørgsmål Udvalget har stillet 11 spørgsmål til forsvarsministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA og KF) indstiller lovforslaget til vedtagelse uændret.
Et mindretal i udvalget (EL og ALT) indstiller lovforslaget til vedtagelse med de stillede ændringsforslag.
Hvis ændringsforslagene bliver forkastet ved 2. behandling, vil mindretallet stemme imod lovforslaget ved 3. behandling.
 Et andet mindretal i udvalget (RV) indstiller lovforslaget til vedtagelse med de stillede ændringsforslag.
Et tredje mindretal i udvalget (SF) indstiller lovforslaget til vedtagelse med de stillede ændringsforslag.
Hvis ændringsforslagene bliver forkastet ved 2. behandling, vil mindretallet stemme hverken for eller imod lovforslaget ved 3. behandling.
Et fjerde mindretal i udvalget (IA) vil stemme hverken for eller imod lovforslaget ved 3. behandling.
Mindretallet vil stemme hverken for eller imod de stillede ændringsforslag.
4. Politiske bemærkninger Enhedslistens, Alternativets og Socialistisk Folkepartis medlemmer af udvalget finder, at beskyttelse af vores vitale infrastruktur er et anliggende for hele samfundet, og derfor ønsker vi Center for Cybersikkerhed placeret som en civil myndighed.
Når vi ser til vores nabolande, har mange andre europæiske lande således også placeret lignende funktioner som enheder under f.eks. deres justitsministerium eller indenrigsministerium eller i relation til de sektorer, der har størst behov for beskyttelse.
Center for Cybersikkerhed skal naturligvis kunne samarbejde med efterretningstjenester om trusselsvurderinger, konkrete angreb etc.
Men det er både principielt og praktisk problematisk at lægge hele centeret og al dets arbejde under Forsvarets Efterretningstjeneste, fordi det skaber en uhensigtsmæssig lukkethed og risiko for deling af oplysninger og de almindelige regler for datasikkerhed bliver sat ud af kraft.
 Det er vigtigt, at vi får en god struktur for det vigtige arbejde med cybersikkerhed, og derfor foreslår vi således, at centerets arbejde fortsætter, men får en anden placering.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til titlen Af et mindretal (EL, ALT, RV og SF):
 1) Titlen affattes således:
»Forslag til lov om ændring af lov om Center for Cybersikkerhed og lov om Forsvarets Efterretningstjeneste (FE) (Ændringer i forbindelse med databeskyttelsesforordningen og databeskyttelsesloven samt ny placering af Center for Cybersikkerhed)«.
[Konsekvens af ophævelse af bestemmelser vedrørende placeringen af Center for Cybersikkerhed] Til § 1 2) Før nr. 1 indsættes som nyt nummer:
»01. § 1, stk. 2, ophæves.« [Ophævelse af bestemmelse om Center for Cybersikkerheds placering som en del af Forsvarets Efterretningstjeneste] 3) I det under nr. 1 foreslåede § 8, stk. 1, 2. pkt., indsættes efter »jf. § 1, stk. 2, i lov om retshåndhævende myndigheders behandling af personoplysninger«: », jf. dog stk. 2«.
[Henvisning til ny bestemmelse om, at Center for Cybersikkerheds aktiviteter i medfør af NIS-direktivet omfattes af databeskyttelsesloven og databeskyttelsesforordningen] 4) Efter nr. 1 indsættes som nyt nummer:
 »02. I § 8 indsættes efter stk. 1 som nyt stykke:
»Stk. 2. Databeskyttelsesloven og Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger finder dog anvendelse på Center for Cybersikkerheds virke som tilsynsmyndighed for internetudvekslingspunkter, national it-beredskabsenhed (CSIRT) og nationalt centralt kontaktpunkt i medfør af Europa-Parlamentets og Rådets direktiv nr. 2016/1148 af 6. juni 2016 om foranstaltninger, der skal sikre et højt fælles sikkerhedsniveau for net- og informationssystemer i hele Unionen.«« Stk. 2 og 3 bliver herefter stk. 3 og 4.
[Ny bestemmelse om, at Center for Cybersikkerheds aktiviteter i medfør af NIS-direktivet omfattes af databeskyttelsesloven og databeskyttelsesforordningen] 5) I det under nr. 2 foreslåede § 8, stk. 2,  ændres »§ 8, stk. 2« til: »§ 8, stk. 3«.
[Konsekvens af ændringsforslag nr. 4] 6) Efter nr. 2 indsættes som nyt nummer:
»03. I § 8, stk. 3, 1. pkt., der bliver stk. 4, 1. pkt., indsættes efter »Center for Cybersikkerhed«: », der ikke er omfattet af stk. 2,«.« [Konsekvens af ændringsforslag nr. 4] Ny paragraf 7) Efter § 1 indsættes som ny paragraf:
»§ 01 I lov om Forsvarets Efterretningstjeneste (FE), jf. lovbekendtgørelse nr. 1287 af 28. november 2017, foretages følgende ændringer:
 1. § 1, stk. 3, ophæves.
 Stk. 4 og 5 bliver herefter stk. 3 og 4.
 2. I § 1, stk. 5, der bliver stk. 4, ændres »1-4« til: »1-3«.
3. I § 4, stk. 2, nr. 2, og § 5, stk. 2, nr. 2, ændres »§ 1, stk. 1 og 4« til: »§ 1, stk. 1 og 3«.« [Ophævelse af bestemmelse om opgaver, som varetages af Center for Cybersikkerhed, og konsekvensændringer som følge heraf] Bemærkninger Til nr. 1 Titlen konsekvensændres.
Til nr. 2 og 7 Center for Cybersikkerhed er oprettet som en del af Forsvarets Efterretningstjeneste, hvilket fremgår af § 1, stk. 2, i lov nr. 713 af 25. juni 2014 om Center for Cybersikkerhed.
Det fremgår desuden af § 1, stk. 3, i lov om Forsvarets Efterretningstjeneste, jf. lovbekendtgørelse nr. 1287 af 28. november 2017, at Forsvarets Efterretningstjeneste er national it-sikkerhedsmyndighed, militær varslingstjeneste for internettrusler m.v. (MILCERT) og statslig varslingstjeneste for internettrusler (GovCERT). Disse opgaver varetages af Center for Cybersikkerhed.
Det foreslås, at bestemmelserne ophæves.
Til nr. 3 og 4 Med forslaget sættes databeskyttelsesloven og databeskyttelsesforordningen i kraft for Center for Cybersikkerheds behandling af personoplysninger i forbindelse med de opgaver, som Center for Cybersikkerhed bliver tillagt i forbindelse med implementeringen af Europa-Parlamentets og Rådets direktiv 2016/1148 af 6. juni 2016 om foranstaltninger, der skal sikre et højt fælles sikkerhedsniveau for net- og informationssystemer i hele Unionen (NIS-direktivet).
Til nr. 5 og 6 Konsekvensændringer som følge af forslaget om at indsætte et nyt § 8, stk. 2, i lov om Center for Cybersikkerhed.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Susanne Eilersen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Villum Christensen (LA) Carsten Bach (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Carsten Hansen (S) Nick Hækkerup (S) Eva Flyvholm (EL) Søren Søndergaard (EL) Rasmus Nordqvist (ALT) Martin Lidegaard (RV) Lisbeth Bech Poulsen (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
