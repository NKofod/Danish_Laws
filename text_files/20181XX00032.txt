Skriftlig fremsættelse (3. oktober 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om Lønmodtagernes Garantifond (Overdragelse af krav til Lønmodtagernes Garantifond ved tvivl om virksomhedsoverdragelse forud for konkurs m.v.) (Lovforslag nr.
L 11) Det foreslås, at LG-loven ændres, så LG lægger ud for lønmodtagerkrav i sager om virksomhedsoverdragelse, hvor kravet efter sagens afgørelse enten skal dækkes af LG eller af en offentlig erhverver eller garantistiller.
Lovforslaget går ud på, at en lønmodtager  i tilfælde, hvor et lønmodtagerkrav bestrides af en arbejdsgiver eller dennes bo under henvisning til, at der har fundet en virksomhedsoverdragelse til en offentlig erhverver sted forud for de situationer, der er beskrevet i lovens § 1, stk. 1, nr. 1-4  kan overdrage sit krav til LG.
Det betyder, at lønmodtagerne hurtigt kan få udbetalt deres tilgodehavende i stedet for at skulle afvente en afklaring af, hvem der i sidste ende skal udrede tilgodehavendet.
Hvis det efterfølgende fastslås, at der ikke har fundet en virksomhedsoverdragelse sted forud for de i § 1, stk. 1, nr. 1-4, angivne situationer, vil det være LG, som under alle omstændigheder skal betale lønmodtagertilgodehavendet.
Hvis det derimod fastslås, at der har fundet en virksomhedsoverdragelse sted, er det den offentlige erhverver, som skal udrede tilgodehavendet, og LG kan få dækket kravet, som LG har overtaget fra lønmodtageren, af den offentlige erhverver.
Det foreslås endvidere, at lønmodtageren kan overdrage kravet til LG, hvor der foreligger en offentlig garanti i forhold til en privat erhverver, idet der heller ikke i sådanne tilfælde vil være risiko for, at LG ikke kan få dækning for krav, som LG har overtaget fra en lønmodtager.
Som følge af, at LG i givet fald uden videre vil kunne få dækning fra kravet af en offentlig erhverver eller af en offentlig garantistiller, er det alene i tilfælde, hvor de pågældende lønmodtagerkrav i øvrigt kan anfægtes, fx hvis der er tale om nærtstående, at LG kan afvise at overtage et lønmodtagerkrav som beskrevet.
 Forslaget har ikke konsekvenser i forhold til andre bestemmelser i LG-loven eller lovgivningen i øvrigt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
