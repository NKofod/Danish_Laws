Beretning afgivet af Skatteudvalget den 15. juni 2016 Beretning om kommunernes overtagelse af inddrivelse af fordringer 1. Udvalgsarbejdet Møder Udvalget har behandlet beretningen i 1 møde.
2. Baggrunden for beretningen og politiske bemærkninger Med strukturreformen i 2005 blev inddrivelsen af offentlige restancer i staten samlet, hvorved Skatteministeriet overtog den samlede restanceinddrivelse af fordringer, som indtil da var blevet inddrevet af kommunerne, ToldSkat, Inddrivelsesenheden under ToldSkat og politiet.
De senere år har mange kommuner imidlertid talt for, at adgangen til inddrivelse af kommunale fordringer burde føres tilbage til kommunerne, bl.a. som følge af de store funktionalitetsmangler i Et Fælles Inddrivelsessystem (EFI).
Med beslutningsforslag nr.
B 144 foreslog Socialistisk Folkeparti, at Folketinget pålægger regeringen at fremsætte lovforslag om ændring af lovgivningen på inddrivelsesområdet, så kommunerne får mulighed for selv at inddrive fordringer hos personer og virksomheder.
Beslutningsforslaget blev fremsat den 1. april 2016.
Skatteministeren oversendte den 21. april 2016 en orientering til Skatteudvalget om en fælles forståelse af 11. april 2016 mellem regeringen og KL om inddrivelsen af kommunale fordringer, jf.
B 144  bilag 1. Af den fælles forståelse fremgår følgende tiltag:
  Kommunerne og de kommunale forsyningsselskaber overtager inddrivelsen af fortrinsberettigede krav, herunder ejendomsskatter.
  Analyse af, om inddrivelsen af civilretlige krav kan forbedres.
  Undersøgelse af, om kommunernes opkrævning kan forbedres.
  Analyse af datakvaliteten vedrørende kommunernes fordringer.
  Analyse af muligheden for statsligt afkøb af de kommunale fordringer.
  Analyse af behovet for at afskrive fordringer, for så vidt angår de kommunale fordringer.
  Undersøgelse af muligheden for at retablere den automatiske modregning med daginstitutionsrestancer i børne- og ungeydelse.
Udvalget noterer sig, at regeringen har fundet en fælles forståelse med KL om inddrivelsen af kommunale fordringer, og at den fælles forståelse i store træk ser ud til at opfylde hensigten med beslutningsforslag nr.
B 144. På den baggrund tilbagetog SF beslutningsforslag nr.
B 144, men partierne forventer hermed, at den fælles forståelse udmøntes i et konkret lovforslag til efteråret 2016, som Folketingets partier kan tage stilling til, og fremhæver ønsket om, at overdragelsen af inddrivelsesopgaven vedrørende fortrinsberettigede krav sker hurtigst muligt.
 Udvalget vil se positivt på en eventuel overførsel af yderligere opgaver på inddrivelsesområdet til kommunerne, hvis KL måtte have et ønske herom, men noterer sig, at KL indtil videre ikke har udtrykt et sådant ønske.
 P.u.v.
