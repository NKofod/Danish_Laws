Skriftlig fremsættelse (8. oktober  

 1998) Justitsministeren (Frank Jensen):
 Herved tillader jeg mig for Det Høje Ting at  

 fremsætte:
 Forslag til lov om ændring af lov om forbud mod  

 privates tv-overvågning (Tv-overvågning af ansatte på  

 arbejdspladsen m.v.).
(Lovforslag nr.
L 38).
 Lovforslaget er en genfremsættelse af lovforslag nr.  

 L 189, der blev fremsat den 18. februar 1998.
 Lovforslagets formål er at foretage en nærmere  

 regulering af arbejdsgiveres tv-overvågning på  

 arbejdspladser.
 Forslaget om en nærmere regulering af  

 tv-overvågning på arbejdspladser skal navnlig ses i lyset af de  

 senere års teknologiske udvikling, der har medført en  

 øget anvendelse af elektronisk overvågningsudstyr.
Et af de områder, hvor tv-overvågning i  

 stigende omfang har vundet indpas, er arbejdsgiveres tv-overvågning  

 på arbejdspladser.
Der har været konkrete eksempler på, at  

 ansatte har været genstand for tv-overvågning, uden at de har  

 været klar over det.
 Efter regeringens opfattelse har den teknologiske  

 udvikling ændret afgørende ved de forudsætninger, der  

 lå bag udformningen af lov om forbud mod privates tv-overvågning  

 i 1982. Der er nu behov for en mere tidssvarende regulering, der i  

 nødvendigt omfang kan imødegå skjult tv-overvågning  

 af de ansatte på arbejdspladsen.
En sådan regulering må på den ene side  

 tage hensyn til beskyttelsen af det enkelte menneskes personlige integritet  

 og på den anden side de - ofte helt legitime - formål, der  

 berettiger anvendelsen af elektronisk overvågningsudstyr, f.eks. i  

 kriminalpræventivt eller sikkerhedsmæssigt øjemed.
En  

 nærmere regulering må ske på grundlag af en nøje  

 afvejning af disse modstående hensyn.
 Ved den foreslåede ændring af lov om forbud  

 mod privates tv-overvågning udvides pligten til at informere om  

 tv-overvågning ved skiltning m.v., så den også omfatter  

 steder, hvor der efter gældende ret ikke er pligt til at informere om  

 tv-overvågning.
Herved sikres de ansatte kendskab til en eventuel  

 overvågning af arbejdspladsen, og de får mulighed for at indrette  

 deres adfærd derefter.
Fornemmelse af utryghed samt det krænkende  

 ved at være genstand for skjult overvågning vil på den  

 måde blive imødegået.
Desuden tager en udvidelse af skiltningspligten - modsat  

 et forbud mod tv-overvågning - højde for de rimelige modhensyn,  

 der gør sig gældende.
Dette gælder således navnlig  

 arbejdsgiverens berettigede tv-overvågning, f.eks. i  

 kriminalpræventivt øjemed.
 Den foreslåede lovændring er efter regeringens  

 opfattelse udtryk for en rigtig balance mellem de nævnte  

 modstående hensyn.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
