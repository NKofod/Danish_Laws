Bekendtgørelse om træfagenes byggeuddannelse I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 956 af 21. juni 2022, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Det Faglige Udvalg for Træfagenes Byggeuddannelse, fastsættes efter bemyndigelse i henhold til § 1, nr. 12 og 13, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen træfagenes byggeuddannelse har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Planlægning og udførelse af de af samfundet til fagområdet almindeligt stillede opgaver i den forventede kvalitet og i henhold til love, regler og traditioner.
 2) Deltagelse i planlægning og udførelse af specialopgaver på fagområdet, herunder innovativt og problemløsende arbejde.
 3) Informationssøgning, valg af og vejledning om materialer, konstruktions- og montagemetoder samt faglig dokumentation, kvalitetssikring og kvalitetskontrol.
 4) Planlægning, tilrettelæggelse og udførelse af arbejdsopgaver i samarbejde med de øvrige faggrupper på arbejdspladsen.
 5) Planlægning og udførelse af arbejdet under hensyntagen til arbejdsmiljøet samt egen og andres sikkerhed.
 6) Planlægning og udførelse af opgaverne i respekt for miljøet.
 7) Branchens karriereveje og videreuddannelser samt etablering af selvstændig virksomhed.
 Stk. 2. Eleven eller lærlingen skal nå de uddannelsesmål, som er fastsat for det speciale, jf. stk. 3, som eleven eller lærlingen har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Tømrer.
 2) Gulvlægger.
 3) Tækkemand.
Stk. 4. Uddannelsen kan gennemføres som eux-forløb i specialerne tømrer og gulvlægger.
Uddannelsen tilrettelagt som eux-forløb omfatter alle uddannelsens kompetencemål.
Varighed § 2. Uddannelsen varer fra 4 år til 5 år, jf. dog stk. 3. Uddannelsens varighed består af grundforløbets 1. og 2. del, der er på hver 20 skoleuger, og hovedforløbet.
 Stk. 2. For elever og lærlinge, der gennemfører uddannelsen som erhvervsuddannelse for unge, varer uddannelsens hovedforløb fra 3 år til 3 år og 6 måneder for hvert af specialerne, hvoraf skoleundervisningen udgør 30 skoleuger fordelt på fem skoleperioder.
 Stk. 3. For elever og lærlinge, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb mellem 2 år og 11 måneder og 3 år og 5 måneder, hvoraf skoleundervisningen udgør 26 skoleuger.
 Stk. 4. Den i stk. 3 nævnte skoleundervisning tilrettelægges med en eller flere skoleperioder for forløb efter § 66 y, stk. 1, nr. 2, i lov om erhvervsuddannelser (euv2-forløb).
Stk. 5. Uanset bestemmelserne i stk. 2 og 3 varer uddannelsens hovedforløb for elever og lærlinge i eux-forløb mellem 3 år og 6 måneder og 4 år, hvoraf skoleundervisningen udgør 63 skoleuger fordelt på fire skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
Stk. 6. Uanset uddannelsesspor afsluttes uddannelsen med en skoleperiode tilrettelagt således, at uddannelsen afsluttes den sidste fredag i marts eller september.
Afslutningen kan forskydes af hensyn til helligdage.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet fremgår af stk. 5, opfylde betingelserne i stk. 2-4.
Stk. 2. Eleven eller lærlingen skal have kompetence til med præstationsstandarden begynderniveau at kunne 1) referere de officielle definitioner for bæredygtigt byggeri i Danmark, byggeriets bidrag til Danmarks CO2 regnskab og FNs verdensmål i hovedtræk, 2) referere de væsentligste regler for sortering og bortskaffelse af affald, 3) planlægge og udføre en overskuelig arbejdsproces og samarbejde med andre om løsning af opgaver samt vælge kommunikationsformer og -metoder, der er afpasset modtageren, 4) udføre målfaste arbejdstegninger, diagrammer og visualiseringer af enkle konstruktioner i 2D og 3D ved brug af digitale tegneprogrammer med korrekt brug af branchens symboler, standarder og illustrationsmetoder, herunder afbilde, dreje, omkante og udfolde i plan og lodret billede, 5) udføre enkle håndtegnede skitser og diagrammer til illustration af konstruktive løsninger og som kommunikationsmiddel, 6) læse og anvende skitser og målfaste arbejdstegninger og diagrammer ved udførelse af praktiske opgaver, herunder forklare de anvendte symboler og illustrationer, 7) anvende praktisk geometri i tegnings- og værkstedsarbejde, herunder konstruere, afsætte, beregne og kontrollere de almindeligste vinkler, trekanter og firkanter, samt anvende de almindeligste geometriske betegnelser for bestanddelene i trekant, firkant, kvadrat, prisme, kegle og cirkel, 8) foretage opmåling og beregning af materialer samt udarbejde materiale- og styklister til enkle opgaver på uddannelsens faglige område med anvendelse af materialebetegnelser, antal, mængde, længde og areal, 9) udvælge og anvende relevant værktøj til en given opgave på uddannelsens faglige område samt vedligeholde almindeligt forekommende håndværktøj, 10) finde og anvende relevante anvisninger på uddannelsens faglige område om konstruktioner, værktøj, materialer, arbejdsmiljø og sikkerhed i skriftlige og elektroniske opslagsværker, 11) varetage egen og andres sikkerhed i kendte arbejdssituationer, demonstrere brug af kroppen i forskellige arbejdsstillinger, bevægelser og arbejdsgange og valg heraf med henblik på at forebygge belastninger samt identificere farer og ulykker før løsning af opgaver, 12) referere formål med og regler for APV, herunder referere begrebet seksuel chikane og hvordan det håndteres, 13) udvælge materialer til en given opgave på uddannelsens faglige område, herunder frasortere materialer behæftet med fejl og mangler, samt anvende de almindeligste begreber og ord om træ, befæstigelser og pladematerialer, 14) opsnøre ukomplicerede konstruktioner inden for uddannelsens faglige område på profil og materialer, 15) udføre og beklæde simple gulv-, væg- eller tagkonstruktioner under hensyn til de almindeligste regler for forankring, afstivning, brand, lyd, lys og fugt, herunder referere problemstillinger vedrørende råd, svamp og skimmel og udføre dokumentation og proceskontrol, 16) udføre simple spartel- og limopgaver på gulve og 17) udføre nivellerings- og afsætningsopgaver indenfor bygge- og anlægsbranchen med relevante nivellerings- og laserinstrumenter, herunder bruge målebog og udregne koter ud fra udførte nivelleringer.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Matematik på F-niveau, bestået.
 2) Teknologi F-niveau, bestået.
 Stk. 4. Eleven eller lærlingen skal have opnået følgende certifikater eller kompetencer svarende til mv.:
1) Rulle- og bukkestillads  opstilling mv. jf.
Arbejdstilsynets uddannelseskrav.
 2) Kompetencer svarende til Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 4) Varmt arbejde i henhold til Arbejdstilsynets krav om brandforanstaltninger i forbindelse med gnist- producerende værktøj.
 5) Kompetencer svarende til Byggeriets Uddannelsers Maskinkørekort-Træfagenes Byggeuddannelse.
 6) Det uddannelsesspecifikke fag i grundforløbet med mindst 02 som standpunktskarakter.
 Stk. 5. Elever og lærlinge, der skal gennemføre uddannelsen som erhvervsuddannelse for voksne, jf. lovens § 66 y,  stk. 1, nr. 2, er undtaget fra det i stk. 4, nr. 6, nævnte krav.
 Stk. 6. For at kunne blive optaget til skoleundervisningen i eux-hovedforløbet skal eleven eller lærlingen, ud over kravene i stk. 2-4, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Teknologi på C-niveau.
 6) Fysik på C-niveau.
 Stk. 7. For elever og lærlinge, der opnår de i stk. 6 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 8. Er der i stk. 3 fastsat karakterkrav for et eller flere fag, gælder disse krav tilsvarende for eux- elever og lærlinge på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 6, uanset en eventuel forskel mellem de pågældende niveauer.
Kompetencer m.v. i hovedforløbet § 4. Kompetencemålene for hovedforløbet er følgende:
 1) Lærlingen kan indgå i generelle drøftelser om og udføre bæredygtigt byggeri, der inddrager valg af konstruktioner, byggematerialer, vedligeholdelse og drift samt potentialet for genbrug og genanvendelse ud fra et livscyklusperspektiv.
 2) Lærlingen kan indrette en mindre byggeplads under hensyntagen til arbejdsmiljø, sikkerhed, adgangsveje, affaldssortering, vinterforanstaltninger og velfærdsordninger.
 3) Lærlingen kan indgå i det forebyggende sikkerhedsarbejde, herunder organisering på byggepladsen eller i  virksomheden.
 4) Lærlingen kan varetage egen og andres sikkerhed i alle arbejdssituationer.
 5) Lærlingen kan foretage kvalitetsstyring og dokumentation ved modtagekontrol, proceskontrol og slutkontrol, herunder identificere de almindeligste byggefejl på specialets område.
 6) Lærlingen kan foretage styk- og mængdeberegninger af materialer til almindeligt forekommende arbejdsopgaver på specialets område, herunder bruge relevante digitale hjælpeprogrammer.
 7) Lærlingen kan foretage informationssøgning i skriftlige og digitale opslagsværker efter materiale-, sikkerheds-, arbejds- og brugsanvisninger samt love og regler.
 8) Lærlingen kan udføre tegninger i digitale tegneprogrammer til brug for udførelse og dokumentation af en praktisk arbejdsopgave på specialets område samt udføre frihåndstegning og skitser til problemløsning af detaljer.
 9) Lærlingen kan forholde sig til valg af materialer og konstruktion til en arbejdsopgave under hensyn til stilart, pris, tidsplan, vedligeholdelse og bæredygtighed.
 10) Lærlingen kan planlægge og udføre arbejdet i samarbejde med og i respekt for de øvrige faggrupper i byggeriet og under hensyntagen til den samlede byggeproces.
 11) Lærlingen kan kommunikere og træffe aftaler med kunder ud fra kendskab til kundeservice og personlig optræden.
 12) Lærlingen kan vælge værktøj og sikkerhedsudstyr til en given opgave.
 13) Lærlingen kan diskutere, hvilken betydning de sociale, økonomiske og politiske kræfter har for den aktuelle samfundsudvikling og for udviklingen i virksomhederne, herunder de miljø- og klimamæssige konsekvenser.
 14) Lærlingen kan redegøre for arbejdsmarkedets opbygning, overenskomstmæssige forhold og det fagretlige system.
 15) Lærlingen kan udføre konstruktioner og isolering under hensyntagen til krav vedrørende styrke, brand, fugt, lyd, energi og bæredygtighed.
 16) Lærlingen kan opbygge og beklæde lette indvendige vægge.
 17) Lærlingen kan foretage korrekt udførelse af gulv- og vægopbygning i et vådrum efter gældende bestemmelser.
 18) Lærlingen kan opbygge strøgulve samt udlægge trægulve med parket, brædder eller plader.
 19) Lærlingen kan tegne, konstruere, afstive og montere tagværker og spær samt valm- og kelkonstruktioner.
 20) Lærlingen kan udføre undertagsløsninger, konstruere og montere skotrende, udføre afslutninger med tagfod, herunder tagfod med skalke.
 21) Lærlingen kan foretage udveksling og montere tagvinduer og rytterlys i tagkonstruktion samt udføre tilhørende inddækning til en given tagkonstruktion.
 22) Lærlingen kan montere indvendige og udvendige døre og vinduer med indvendige og udvendige afslutninger samt fugning.
 23) Lærlingen kan tegne, konstruere og montere plankekel og kvist med indvendig beklædning.
 24) Lærlingen kan lægte tag til et givent materiale samt udføre gavlbeklædninger, vindskeder og udhængsbrædder.
 25) Lærlingen kan identificere og udbedre råd- og svampeskader.
 26) Lærlingen kan konstruere og opbygge ydervægskonstruktioner med beklædninger.
 27) Lærlingen kan opsætte lofter samt underlag for lofter.
 28) Lærlingen kan opmåle, beregne og opstille trapper, skabselementer og inventar.
 29) Lærlingen kan udføre tækkearbejde under iagttagelse af traditioner og egnspræg.
 30) Lærlingen kan konstruere og montere kviste med vindue og indvendige afslutninger.
 31) Lærlingen kan udføre brandsikring i forhold til tækkede tage.
 32) Lærlingen kan vurdere og klargøre underlag, herunder foretage spartling og opretning af gulve og vægge.
 33) Lærlingen kan montere og lime tæpper, vinyl og linoleum på gulve, vægge og trapper.
 34) Lærlingen kan svejse og trådfuge elastiske belægninger samt udføre fuger med blød fugemasse.
 35) Lærlingen kan udføre løs udlægning og klæbning af trægulve med parket eller brædder.
 36) Lærlingen kan udføre listearbejde som afslutning mellem gulv og væg samt trappeforkanter og profiler.
 37) Lærlingen kan udføre dekorationer og borter i gulve.
 38) Lærlingen kan afslibe og overfladebehandle trægulve.
 39) Lærlingen kan udføre ledende og elektrostatiske gulvkonstruktioner.
 40) Lærlingen kan arbejde med stående gulvværktøjer.
 41) Lærlingen kan udføre belægninger i fugefri gulve med tilhørende sikkerhedsforanstaltninger.
 Stk. 2. Kompetencemålene nr. 1-15, jf. stk. 1, gælder for alle lærlinge på hovedforløbet.
Stk. 3. Kompetencemålene nr. 16-28, jf. stk. 1, gælder for specialet tømrer.
Kompetencemålene nr. 16-18 og nr. 32-41, jf. stk. 1, gælder for specialet gulvlægger.
Kompetencemålene nr. 19-25 og nr. 29-31, jf. stk. 1, gælder for specialet tækkemand.
 Stk. 4. I eux-forløb skal følgende fag m.v. gennemføres ud over de i stk. 2 og 3 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 140 timer svarende til 5,6 uger.
 4) Fysik på B-niveau fra uddannelsen til teknisk studentereksamen dog med undervisningstiden 105 timer svarende til 4,2 uger.
 5) Kemi på C-niveau fra hf-enkeltfag eller bekendtgørelse om grundfag, erhvervsfag og erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 75 timer svarende til 3 uger.
 6) Teknologi på B-niveau, jf. læreplanen udviklet til brug for tekniske eux-forløb, dog med undervisningstiden 75 timer svarende til 3 uger.
 7) Teknikfag på B-niveau, byggeri og energi, jf. læreplanen udviklet til brug for tekniske eux-forløb, dog med undervisningstiden 100 timer svarende til 4 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et løft af niveau i et fag, dog med undervisningstiden 125 timer svarende til 5 uger.
 Stk. 5. Skolen skal som minimum udbyde følgende valgfag: Matematik på A-niveau.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve og gymnasial eksamen § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen i samråd med det faglige udvalg.
Prøven består af en teoretisk del og en praktisk del.
Prøven udgør en svendeprøve.
For at kunne deltage i prøven, skal lærlingen have bestået alle fag i hovedforløbet, og virksomheden skal have udstedt afsluttende erklæring om oplæring med indstilling til svendeprøve.
Prøven skal afdække lærlingens opnåede kompetencer inden for uddannelsen.
Prøven bedømmes efter 7-trinsskalaen.
Stk. 2. Den teoretiske del af prøven består af en mundtlig prøve, der varer 30 minutter inklusive votering.
Lærlingen har en forberedelsestid på 30 minutter.
Prøven tager udgangspunkt i lærlingens arbejde med en case, der indgår i undervisningen på sidste skoleperiode, og et spørgsmål der tildeles ved lodtrækning.
Caseopgaverne udarbejdes af skolen i samråd med det faglige udvalg og tildeles den enkelte lærling ved lodtrækning.
Prøvespørgsmålene udarbejdes af skolen.
I specialet tømrer udarbejder lærlingen casen inden for en varighed af 2 uger.
I specialerne gulvlægger og tækkemand udarbejder lærlingen casen inden for en varighed af 1 uge.
Ved den mundtlige prøve fremlægger lærlingen sit arbejde med casen og besvarer det lodtrukne spørgsmål.
Lærlingen kan under prøven anvende rids eller modeller og demonstrere teknikker, værktøjer m.v.
Der gives én karakter for den mundtlige del.
Stk. 3. Den praktiske del af prøven består af en fremstillingsopgave, som lærlingens skal udføre på grundlag af sit arbejde med casen.
I specialerne tømrer og gulvlægger har den praktiske prøve en varighed af 37 timer.
I specialet tækkemand har den praktiske prøve en varighed af 28 timer.
Der gives én karakter for den praktiske prøve.
 Stk. 4. Censorerne er til stede under den mundtlige prøve og ved bedømmelsen af fremstillingsopgaven.
 Stk. 5. Den teoretiske prøves grundelementer er følgende:
 1) Mål og krav for de enkelte dele af den teoretiske prøve er følgende:
 a) For casedelen: At lærlingen skal kunne planlægge, dokumentere og kvalitetssikre en opgave inden for sit speciale svarende til uddannelsens kompetencemål ved at redegøre for konstruktive løsninger og valg af materialer med henvisning til konstruktionstegninger samt love og regler.
b) For det lodtrukne spørgsmål: At lærlingen kan redegøre for løsninger og problematikker inden for et af områderne, kvalitetssikring, sikkerhed og arbejdsmiljø, arbejdsplanlægning, valg af værktøj, trapper, byggepladsindretning og affaldshåndtering, materialeopmåling samt byggeri og energi.
For specialerne tømrer og tækkemand tillige inden for området råd og svamp.
 2) Eksaminationsgrundlaget er den stillede caseopgave og det lodtrukne prøvespørgsmål.
 3) Bedømmelsesgrundlaget er lærlingens mundtlige præstation, herunder lærlingens eventuelle præsentation af modeller, teknikker og værktøjer.
4) Bedømmelseskriterierne for den teoretiske prøve danner grundlag for en helhedsvurdering af målopfyldelsen.
Skolen fastsætter nærmere kriterier for bedømmelse af lærlingenes kompetencer inden for følgende områder:
 a) Konstruktive løsninger.
 b) Fremlæggelse og faglig sikkerhed.
 c) Dokumentation og tegninger.
 d) Valg af materialer og værktøj.
 e) Kvalitetssikring.
 f) Arbejdsmiljø og arbejdssikkerhed.
 g) Arbejds- og tidsplan.
 h) Perspektivering.
 Stk. 6. Den praktiske prøves grundelementer er følgende:
 1) Mål og krav for den praktiske prøve er, at lærlingen skal kunne planlægge, kvalitetssikre, dokumentere og udføre en konstruktion inden for sit speciale svarende til uddannelsens kompetencemål ved at udføre konstruktionstegninger, vælge og opmåle materialer, opstille og udføre kvalitetsdokumentation samt ved den håndværksmæssige udførelse af konstruktionen.
 2) Eksaminationsgrundlaget er den stillede praktiske fremstillingsopgave.
 3) Bedømmelsesgrundlaget er det produkt, som lærlingen har fremstillet under den praktiske prøve.
4) Bedømmelseskriterierne for den praktiske prøve danner baggrund for en helhedsvurdering af målopfyldelsen.
Skolen fastlægger nærmere kriterier for bedømmelse af lærlingenes kompetencer inden for følgende områder:
 a) For specialet tømrer:
 i) Konstruktive løsninger.
 ii) Primære og sekundære mål.
 iii) Flugter.
 iv) Beklædning.
 v) Bearbejdning.
 vi) Kvalitetssikring.
 vii) Helhedsindtryk.
 b) For specialet gulvlægger:
 i) Samlinger og svejsninger.
 ii) Tilskæring og målnøjagtighed.
 iii) Underlag og klæbning.
 iv) Hulkel og ombuk.
 v) Afløb og fald.
 vi) Kvalitetssikring.
 vii) Helhedsindtryk.
 c) For specialet tækkemand:
 i) Rørhældning og slidlag.
 ii) Tagtykkelse, stødlængde, luftighed og fastspænding.
 iii) Visuelt helhedsindtryk, ensartethed i tagfladen, tækning v. valm, skotrende, tagskæg og vindskeder.
 iv) Tækning ved rygning/mønning og udførelse af rygning.
 Stk. 7. For at der kan udstedes skolebevis, skal lærlingen have bestået alle fag på hovedforløbet. jf. dog stk. 8, og hver af delprøverne i den afsluttende svendeprøve skal være bestået.
 Stk. 8. Lærlinge i eux-forløb er fritaget for det i stk. 7 nævnte beståkrav i grundfag, der afløses af gymnasiale fag.
Stk. 9. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres delkaraktererne og den samlede karakter for prøven.
Det samlede resultat af svendeprøven er et vægtet gennemsnit af prøvekaraktererne.
I det vægtede gennemsnit indgår den teoretiske del med 1/2 og den praktiske del med 1/2. Det faglige udvalg kan påtegne svendebrevet udmærkelse for veludført svendeprøve med betegnelserne: antaget med ros, bronze eller sølv.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2023.
 Stk. 2. Bekendtgørelse nr. 595 af 10. maj 2022 om træfagenes byggeuddannelse ophæves.
Stk. 3. Bekendtgørelsen finder ikke anvendelse for elever og lærlinge, som er påbegyndt eller overgået til uddannelsen før bekendtgørelsens ikrafttræden.
For sådanne elever og lærlinge finder de hidtil gældende regler i bekendtgørelse nr. 595 af 10. maj 2022 om træfagenes byggeuddannelse anvendelse.
 Stk. 4. Elever og lærlinge, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
