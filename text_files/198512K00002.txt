Nr LSF 2 Forslag til Lov om De europæiske Fællesskabers udvidelse med Spanien og  

 Portugal.
Fremsat af udenrigsministeren den 2. oktober 1985 § 1. Traktat af 12. juni 1985 mellem kongeriget Belgien, kongeriget Danmark, forbundsrepublikken Tyskland, Den hellenske Republik, Den franske Republik, Irland, Den italienske Republik, storhertugdømmet Luxembourg, kongeriget Nederlandene, Det forenede kongerige Storbritannien og Nordirland (medlemmer af De europæiske Fællesskaber) og kongeriget Spanien og republikken Portugal vedrørende disse to landes tiltrædelse af Det europæiske økonomiske Fællesskab og af Det europæiske Atomenergifællesskab kan ratificeres på Danmarks vegne.
§ 2. Bestemmelserne i den i § 1 nævnte traktat med tilhørende akt, bilag og protokoller sættes i kraft i Danmark i det omfang, de efter fællesskabsretten er umiddelbart anvendelige i Danmark.
 § 3. Loven træder i kraft dagen efter bekendtgørelsen i Lovtidende.
 § 4. Loven gælder ikke for Færøerne.
Stk. 2. Loven finder anvendelse for Grønland i samme omfang som lov nr. 447 af 11. oktober 1972 om Danmarks tiltrædelse af De europæiske Fællesskaber.
Oprindeligt fremsat lovforslag Blad nr 4 § 1. Traktat af 12. juni 1985 mellem kongeriget Belgien, kongeriget Danmark, forbundsrepublikken Tyskland, Den hellenske Republik, Den franske Republik, Irland, Den italienske Republik, storhertugdømmet Luxembourg, kongeriget Nederlandene, Det forenede kongerige Storbritannien og Nordirland (medlemmer af De europæiske Fællesskaber) og kongeriget Spanien og republikken Portugal vedrørende disse to landes tiltrædelse af Det europæiske økonomiske Fællesskab og af Det europæiske Atomenergifællesskab, kan ratificeres på Danmarks vegne.
§ 2. Bestemmelserne i den i § 1 nævnte traktat med tilhørende akt, bilag og protokoller sættes i kraft i Danmark i det omfang, de efter fællesskabsretten er umiddelbart anvendelige i Danmark.
 § 3. Loven træder i kraft dagen efter bekendtgørelsen i Lovtidende.
 § 4. Loven gælder ikke for Færøerne.
Stk. 2. Loven finder anvendelse for Grønland i samme omfang som Lov nr. 447 af 11. oktober 1972 om Danmarks tiltrædelse af De europæiske Fællesskaber.
BEMÆRKNINGER TIL LOVFORSLAGET Almindelige bemærkninger 1. Den foreslåede lov vil gøre det muligt for Danmark at ratificere tiltrædelseskomplekset vedrørende Spaniens og Portugals tiltrædelse af De europæiske Fællesskaber.
Spaniens og Portugals tiltrædelse af EF vil ske pr. 1. januar 1986, såfremt alle ti EF-lande og de nye medlemslande forinden har tilendebragt deres respektive ratifikationsprocedurer og rettidigt har deponeret ratifikations- og tiltrædelsesdokumenterne.
2. Spanien søgte allerede i 1962 at indgå en associeringsaftale med Fællesskabet.
I lyset af den politiske situation i Spanien på daværende tidspunkt afvistes det spanske ønske, og først i 1970 blev der indgået en aftale mellem EF og Spanien, som udelukkende vedrørte samhandelen.
Aftalen var et led i Fællesskabets bestræbelser på at fastlægge en sammenhængende handelspolitik over for Middelhavslandene.
Efter det politiske systemskifte, der indledtes efter general Franco's død i 1975, har den spanske regering støttet af samtlige økonomiske, politiske og sociale kredse tilstræbt en udvikling henimod et pluralistisk demokratisk styre med anerkendelse af personlige frihedsrettigheder.
Et konkret udslag af denne udvikling er Spaniens nye forfatning, der efter vedtagelse ved en folkeafstemning blev stadfæstet af Kong Juan Carlos den 27.
december 1978. Samtidig er Spaniens udenrigspolitik blevet mere klart orienteret i retning af Europa.
Dette førte bl.a. til den spanske anmodning af 28. juli 1977 om tiltrædelse af De europæiske Fællesskaber.
Ud fra ønsket om at fastholde EF's åbne karakter over for demokratiske, europæiske lande, som udtrykker ønske om at tiltræde EF, og som er i stand til at påtage sig de forpligtelser, som følger deraf, samt ud fra ønsket om at medvirke til at fastholde og fremme den demokratiske udvikling i Spanien, besluttede Rådet den 19. september 1977 at iværksætte den i EØF-traktatens art.
237, EURATOM-traktatens art. 205 og EKSF-traktatens art. 98 fastsatte procedure for behandlingen af tiltrædelsesansøgningen.
 Rådet anmodede Kommissionen om at udarbejde en udtalelse herom.
 Kommisionens udtalelse forelå den 29. november 1978.
Tiltrædelsesforhandlingerne med Spanien indledtes på dette grundlag den 5. februar 1979 inden for rammerne af en regeringskonference mellem på den ene side Spanien og på den anden side de ni, senere ti EF-lande.
3. Den politiske omvæltning, der indledtes i Portugal den 25. april 1974, og som i løbet af nogle få måneder førte til genoprettelse af de borgerlige rettigheder, anerkendelse af politiske partier samt iværksættelse af afkolonialiseringsprocessen, indebar tillige, at Portugal den 28. marts 1977 officielt indgav ansøgning om tiltrædelse af De europæiske Fællesskaber.
Den portugisiske regeringschef præciserede ved denne lejlighed, at ansøgningen var et led i solidariteten med Europas folk og udgjorde en garanti for videreførelsen af den demokratiske udvikling i Portugal.
 Rådet besluttede af de ovenfor under Spanien nævnte grunde den 5.
april 1977 at iværksætte proceduren for behandlingen af tiltrædelsesansøgningen og anmodede Kommissionen om at udarbejde en udtalelse herom.
Denne forelå den 19. maj 1978. Den 17. oktober 1978 åbnedes tiltrædelsesforhandlingerne med Portugal inden for rammerne af en regeringskonference mellem på den ene side Portugal og på den anden side de ni, senere ti EF-lande.
I modsætning til Spanien er Portugal medlem af EFTA og skal udtræde af denne sammenslutning ved tiltrædelsen.
4. Efter forhandlingernes afslutning har Kommissionen i en udtalelse af 31. maj 1985 anbefalet Spaniens og Portugals tiltrædelse.
Den 11. juni 1985 vedtog Rådet afgørelsen om de to landes tiltrædelse af EKSF og den 12. juni 1985 undertegnede repræsentanter for regeringerne i de ti EF-lande og for den spanske og portugisiske regering traktaten om de to landes tiltrædelse af EØF og EURATOM samt en Slutakt, som markerede afslutningen på tiltrædelsesforhandlingerne.
 Folketingets markedsudvalg er løbende holdt underrettet i sagen.
5. Det retlige grundlag for Spaniens og Portugals tiltrædelse af EF (tiltrædelseskomplekset) er opbygget på samme måde som tiltrædelseskomplekserne ved de tidligere udvidelser.
Det bygger således på de samme principper, nemlig øjeblikkelig og fuld indpasning i institutionerne og, med forbehold af de fastsatte og tidsbegrænsede overgangsforanstaltninger, fuld accept af de grundlæggende traktater og institutionernes retsakter, hvori der kun foretages tilpasninger, der er nødvendiggjort af tiltrædelsen.
Tiltrædelseskomplekset består således af en Traktat om Spaniens og Portugals tiltrædelse af EØF og EURATOM og en rådsafgørelse vedrørende tiltrædelse af EKSF.
Disse tekster er meget kortfattede, idet de forhandlede tilpasninger til de oprindelige traktater og de bestående EF-retsakter og de for Spanien og Portugal fastlagte overgangsordninger er indeholdt i en til Traktaten og afgørelsen knyttet Akt (tiltrædelsesakten) med 36 bilag og 25 protokoller.
En redegørelse for indholdet af tiltrædelseskomplekset og slutakten med dertil knyttede erklæringer vedlægges.
6. Spaniens og Portugals tiltrædelse af EF indebærer på det økonomiske og handelsmæssige område, at landene inddrages i det fælles marked for industrivarer.
I industrisektoren påbegynder Spanien 2 måneder efter tiltrædelsen en gradvis afvikling over 7 år af den resterende importtold for varer fra de nuværende EF-lande.
Der er dog aftalt et særligt arrangement for afviklingen af told på biler.
Udgangspunktet for den spanske toldafvikling er frihandelsaftalen af 1970. Denne er kendetegnet af en generel skævhed i spansk favør, der skyldes væsentlig større EF-koncessioner for spanske varer end dem, Spanien har ydet over for importen fra EF.
Dette forhold forstærkes af, at Spanien anvender et uigennemskueligt »kaskade-skattesystem« for den indirekte beskatning.
Dette  

 system vil bortfalde ved indførelse af merværdiafgift, ligesom Spanien med visse tidsbegrænsede undtagelser fra tiltrædelsen afskaffer kvantitative importrestriktioner over for EF.
På statsstøtteområdet vil anvendelsen af EF-reglerne indebære, at Spanien fra tiltrædelsen afskaffer en række støtteordninger.
Alt i alt vil Spaniens tiltrædelse gradvis indebære konkurrencemæssig ligestilling mellem spanske produkter og produkter fra de nuværende EF-lande.
 Tilsvarende betragtninger gør sig gældende for Portugals vedkommende.
Portugal indleder toldtilpasningen den 1. marts 1986. Det eksisterende regime for samhandel med industrivarer mellem Portugal og EF er baseret på overenskomsten af 1972 mellem EF og Portugal og senere protokoller.
Denne aftale, som i det hele svarer til de aftaler, som eksisterer med de øvrige EFTA-lande, indebærer, at men allerede er nået et langt stykke vej mod gennemførelsen af frihandel for industrivarer mellem EF og Portugal.
Toldtilpasningen vil derfor i dette lands tilfælde være af mindre betydning.
7. Spanien og Portugal vil gradvis blive omfattet af den fælles landbrugspolitik.
Dette vil indebære en forbedring af afsætningsvilkårene for visse produkter i de nuværende medlemslande.
Fra dansk side forventer men en gradvis øget mulighed for dansk eksport af især mejeriprodukter og kød til Spanien.
Spanien og Portugal vil gradvis blive indpasset i den fælles fiskeripolitik.
Specielt for så vidt angår adgangen til fiskeri indebærer overgangsbetingelserne, at de to lande tidligst vil have mulighed for at opnå adgang til Nordsøen, Kattegat og Østersøen i 2002, med mindre Rådet måtte beslutte andet.
Dette kan dog tidligst få virkning fra 1996.
8. Spanien og Portugal vil fra tiltrædelsen deltage i den løbende koordination af medlemsstaternes økonomiske og valutariske politik, som finder sted inden for Fællesskabet.
De to lande ventes ikke ved tiltrædelsen at indtræde i Det europæiske monetære Samarbejde (EMS), men det vil kunne blive aktuelt på et senere tidspunkt.
Især Portugal har hidtil opretholdt forholdsvis strenge valutabestemmelser.
Der vil gradvis ske lettelser heri, hvorved der tilvejebringes bedre muligheder for danske investeringer i de to nye medlemsstater.
9. Der vil blive gennemført samme adgang til fri bevægelighed for arbejdstagere som mellem de nuværende EF-lande.
Under hensyn til den beskæftigelsesmæssige situation vil denne adgang blive iværksat ved udløbet af en 7-årig overgangsperiode, dvs. fra 1.
 januar 1993.
10. Den spanske økonomi har i 1984 været karakteriseret af en vis forbedring af betalingsbalancen, hvor et underskud på ca. 2,5 mia.
 USdollars i 1983 er blevet vendt til et overskud på 2 mia.
USdollars.
Væksten i bruttonationalproduktet var i 1984 på 2,5 pct. og ventes at blive af samme størrelsesorden i indeværende år.
1984 var desuden kendetegnet af en forøgelse af Spaniens eksport på 18 pct. målt i faste priser og en stigning i turistindtægterne på 13 pct.
Inflationstakten er blevet reduceret.
Der er dog fortsat i Spanien en høj og stigende arbejdsløshed, et faldende privatforbrug og faldende investeringer.
Portugal har alvorlige økonomiske problemer.
Bruttonationalproduktet faldt i 1984 med omkring 2 pct., ligesom økonomien er præget af faldende forbrug, faldende investeringer og faldende efterspørgsel.
Udenrigshandelen er karakteriseret af et stort underskud, der er forværret de seneste år.
Også inflationen er blevet forøget.
Spaniens og Portugals medlemskab af EF vil kunne bidrage til fortsat udvikling af den danske eksport til disse lande.
Medens Danmark i de foregående år har haft et mindre overskud i samhandelen med Spanien, blev dette i 1984 vendt til et underskud på godt 300 mill. kr.
De største enkeltgrupper i den danske eksport til Spanien udgøres af fisk og fiskeriprodukter, maskiner, kød og kødvarer (især til De kanariske Øer) og medicinalvarer.
Den danske import fra Spanien udgøres af især frugt og grøntsager, maskiner, køretøjer og tekstiler.
Den danske samhandel med Portugal viser traditionelt en betydelig skævhed til Portugals fordel.
I 1983 beløb den danske merimport sig til godt 350 mill. kr.
De dominerende poster i Danmarks import fra Portugal er frugt, grøntsager, foderstoffer, vin og tekstiler.
Danmarks eksport er karakteriseret af en række landbrugsprodukter samt medicinske og farmaceutiske produkter og maskinudstyr.
11. Når tiltrædelseskomplekset træder i kraft, vil Spanien og Portugal fuldt og helt blive deltagere i Det europæiske politiske Samarbejde (EPS) på lige fod med de øvrige EF-medlemslande.
EPS er et udenrigspolitisk konsultations- og koordinationsarbejde, der ikke er baseret på EF-traktaterne, men på de såkaldte Luxembourg-, København- og London-rapporter fra 1970, 1973 og 1981. Deltagelse i EPS indebærer ikke nogen juridisk, men en politisk forpligtelse til indbyrdes konsultationer om udenrigspolitiske spørgsmål.
Dette betyder, at deltagelsen i EPS ikke har været genstand for egentlige forhandlinger med Spanien og Portugal.
Med henblik på en gradvis inddragelse i EPS er Spanien og Portugal de seneste år blevet regelmæssigt informeret om EPS og dettes udvikling.
Efter undertegnelsen af tiltrædelsestraktaten den 12. juni 1985 deltager Spanien og Portugal i EPS-samarbejdet som observatører.
12. Foruden Folketingets samtykke til ratifikation af tiltrædelsestraktaten (§1) indeholder lovforslaget i § 2 en bestemmelse, som sikrer, at de bestemmelser i tiltrædelsestraktaten m.v., som efter fællesskabsretten er umiddelbart anvendeligt i Danmark, kan anvendes i Danmark.
13. De finansielle konsekvenser for EF vil afspejle sig i Fællesskabets årlige budgetter efter udvidelsen.
Det fra Kommissionens side fremsatte budgetforslag for 1986 tager således højde for de finansielle konsekvenser af udvidelsen.
For Danmarks vedkommende vil loven ikke direkte give anledning til merudgifter, men der vil blive tale om visse omprioriteringer inden for enkelte ministeriers områder.
Bemærkninger til lovforslagets enkelte bestemmelser Til § 1 Bestemmelsen indeholder Folketingets formelle samtykke i medfør af Grundlovens § 19 til ratifikation af traktaten om Spaniens og Portugals tiltrædelse af EØF og EURATOM.
Spaniens og Portugals tiltrædelse af EKSF sker ved en særskilt procedure, der ikke kræver ratifikation af de nuværende medlemslande.
Tiltrædelse af EKSF er dog gjort betinget af, at Spanien og Portugal tillige bliver medlem af EØF og EURATOM.
Såfremt enten Spanien eller Portugal ikke rettidigt deponerer sine ratifikations- og tiltrædelsesdokumenter, vil Traktaten kun træde i kraft for den stat, der har foretaget en sådan deponering, forudsat at de nuværende ti medlemslande ratificerer i tide.
Såfremt denne situation skulle opstå, er det på samme måde som ved udvidelsen i 1972 forudset, at Fællesskabet vedtager de nødvendige tilpasninger i Traktaten og Akten med de dertil hørende bilag og protokoller.
Disse tilpasninger vil i givet fald blive vedtaget af Rådet med enstemmighed.
Til § 2 Denne bestemmelse svarer til § 3, stk. 1 i Lov om Danmarks tiltrædelse af De europæiske Fællesskaber og § 2 i Lov om De europæiske Fællesskabers udvidelse med Grækenland. § 2 sætter de bestemmelser i traktaten om Spaniens og Portugals tiltrædelse af EØF og EURATOM med tilhørende akt, bilag og protokoller, som i henhold til fællesskabsretten er umiddelbart anvendelige, i kraft i Danmark.
En nødvendig forudsætning for en bestemmelses umiddelbare anvendelighed er i henhold til Domstolens praksis, at den efter sit indhold og sin placering i traktatens systematik er tilstrækkelig klart formuleret til at skabe individuelle rettigheder eller pligter.
En bestemmelse, der i overensstemmelse med Domstolens retspraksis, må anses for at være umiddelbart anvendelig, skal lægges til grund ved de nationale domstoles afgørelse af tvister.
Traktaten om Spaniens og Portugals tiltrædelse af EØF og EURATOM med tilhørende akt, bilag og protokoller, indeholder bestemmelser, som i henhold til fællesskabsretten må anses for at være umiddelbart anvendelige.
Tidspunktet for hvornår disse bestemmelser får umiddelbar virkning afhænger imidlertid af de enkelte bestemmelser i tiltrædelseskomplekset.
Rådets afgørelse af 11. juni 1985 om Spaniens og Portugals tiltrædelse af EKSF med tilhørende akt, bilag og protokoller er en fællesskabsretsakt.
Der er derfor ikke behov for at sætte de bestemmelser i afgørelsen m.v., som i henhold til fællesskabsretten er umiddelbart anvendelige, i kraft ved en bestemmelse i denne lov.
Rådets afgørelse er derfor ikke omfattet af denne lovs § 2.
Til § 3 Ifølge denne bestemmelse vil loven træde i kraft ved bekendtgørelse i Lovtidende.
Traktaten kan herefter i henhold til § 1 ratificeres på Danmarks vegne.
 Betingelsen for, at Traktaten kan træde i kraft som forventet den 1.
januar 1986, er, at de nødvendige ratifikationsinstrumenter deponeres inden denne dato.
Spanien og Portugal skal herudover inden denne dato have deponeret deres tiltrædelsesdokumenter vedrørende Det europæiske Kul- og Stålfællesskab.
Til § 4 Traktaterne om De europæiske Fællesskaber finder ikke anvendelse for Færøerne, jfr. § 8 i Lov om Danmarks tiltrædelse af De europæiske Fællesskaber.
Grønland har status af oversøisk område i henhold til EØF-traktatens 4. del, jfr. § 9 i Lov om Danmarks tiltrædelse af De europæiske Fællesskaber som ændret ved Lov nr. 259 af 28. maj 1984 om ændring af Grønlands status i forhold til EF m.v.
Ved tiltrædelseskompleksets ikrafttræden indtræder Spanien og Portugal i de for forholdet mellem EF og Grønland gældende regler.
Redegørelse for indholdet af tiltrædelseskomplekset og Slutakten Indledning I denne redegørelse gennemgås det retlige grundlag for Spaniens og Portugals tiltrædelse af EF (tiltrædelseskomplekset) samt Slutakten med dertil hørende erklæringer.
Tiltrædelseskomplekset svarer i sin opbygning til tiltrædelseskomplekset for Danmarks, Irlands og UKs tiltrædelse i 1973 og Grækenlands tiltrædelse i 1981.
Komplekset består først og fremmest af en Traktat om Spaniens og Portugals tiltrædelse af EØF og EURATOM samt en rådsafgørelse om Spaniens og Portugals tiltrædelse af EKSF.
Det detaljerede retlige grundlag for Spaniens og Portugals tiltrædelse af EF er indeholdt i en til Traktaten og rådsafgørelsen knyttet Akt.
Akten og de dertil knyttede bilag og protokoller er udarbejdet i overensstemmelse med resultaterne af optagelsesforhandlingerne.
Traktaten af 12. juni 1985 om Spaniens og Portugals tiltrædelse af Det europæiske økonomiske Fællesskab og EURATOM indeholder disse staters accept af de gældende fællesskabsregler og de af tiltrædelsen nødvendiggjorte tilpasninger og overgangsbestemmelser.
Tiltrædelsestraktaten medfører således ikke nogen ændring i omfanget af de beføjelser, som Danmark har overdraget til EF's institutioner.
Rådets afgørelse af 11. juni 1985 vedrørende Spaniens og Portugals tiltrædelse af EKSF.
I henhold til EKSF-traktatens art. 98 træffer Rådet med enstemmighed afgørelse om et lands tiltrædelse af traktaten og vilkårene herfor.
Denne bestemmelse er anderledes end de tilsvarende bestemmelser om optagelse af nye medlemmer i EØF- og EURATOM-traktaterne.
Rådet har derfor i overensstemmelse med art. 98 i EKSF-traktaten vedtaget en afgørelse, hvori bestemmes, at Spanien og Portugal kan blive medlemmer af Det europæiske Kul- og Stålfællesskab.
Medlemskabet forudsætter tiltrædelse af traktaten om oprettelse af Det europæiske Kul- og Stålfællesskab med de deri foretagne ændringer og tilføjelser, og de vilkår for tiltrædelsen og tilpasninger i traktaten, som er indeholdt i tiltrædelsesakten.
 Spaniens og Portugals tiltrædelse af EKSF får virkning fra den 1.
januar 1986, såfremt tiltrædelsesdokumenterne er deponerede på denne dato.
Det forudsættes yderligere, at ratifikationsinstrumenterne for Traktaten om de to landes tiltrædelse af EØF og EURATOM er blevet deponeret inden den 1.
januar 1986. Såfremt enten Spanien eller Portugal ikke rettidigt har deponeret sine tiltrædelses- og ratifikationsdokumenter, får tiltrædelsen kun virkning for den stat, som har deponeret disse dokumenter.
Skulle denne situation opstå, er Rådet bemyndiget til med enstemmighed at foretage de nødvendige tilpasninger af afgørelsen og Akten.
Bestemmelserne i afgørelsen svarer i øvrigt til bestemmelserne i Traktaten om Spaniens og Portugals optagelse i EØF og EURATOM, hvorfor der i øvrigt henvises til redegørelsen for Traktaten.
Rådets afgørelse af 11. juni 1985 vedrørende Spaniens og Portugals tiltrædelse af EØF og EURATOM.
Bestemmelserne i art. 237 i EØF-traktaten og art. 205 i EURATOM-traktaten fastlægger, at Rådet med enstemmighed træffer afgørelse om en stats ansøgning om medlemskab.
Vilkårene for optagelsen og de nødvendige tilpasninger af traktaterne skal imidlertid fastlægges ved en aftale mellem medlemsstaterne og den (eller de) stat(er), som har søgt om optagelse.
Rådet har således i en afgørelse af 11. juni 1985 accepteret Spaniens og Portugals ansøgninger om optagelse og samtidig præciseret, at vilkår og tilpasninger fastlægges ved en aftale mellem medlemslandene og ansøgerlandene.
Traktaten af 12. juni 1985 vedrørende Spaniens og Portugals tiltrædelse af EØF og EURATOM.
Traktaten bestemmer i art. 1, stk. 1, at Spanien og Portugal bliver medlemmer af EØF og EURATOM og parter i de oprindelige traktater om oprettelsen af disse Fællesskaber med senere ændringer og tilføjelser.
Vilkårene for optagelsen og de nødvendige tilpasninger af traktaterne er, i henhold til Traktatens art. 1, stk. 2, indeholdt i Akten vedrørende tiltrædelsesvilkårene og tilpasningerne af traktaterne.
Akten udgør en integrerende del af Traktaten, hvilket indebærer, at Akten kun kan ændres på de i Traktaten fastsatte betingelser.
Det følger heraf, at Akten som hovedregel kun kan ændres ved en ny traktat, som vil kræve medlemslandenes ratifikation, jfr. dog nedenfor.
Ifølge art. 1, stk. 3 finder de beføjelser, som er tillagt Fællesskabets institutioner i henhold til EØF- og EURATOM-traktaterne anvendelse på denne Traktat og de tilknyttede dokumenter.
Dette medfører bl.a., at Domstolen, i overensstemmelse med EØF- og EURATOM-traktaterne samt denne Traktat, har fortolkningskompetence for så vidt angår bestemmelserne i tiltrædelseskomplekset.
Såfremt medlemsstaterne samt Spanien og Portugal inden den 1. januar 1986 har afsluttet deres ratifikationsprocedurer og deponeret ratifikationsinstrumenterne, træder Traktaten i kraft den 1.
 januar 1986 i henhold til art. 2, stk. 1 og stk. 2.
Ikrafttrædelsen forudsætter ligeledes, at dokumenterne om tiltrædelse af Det europæiske Kul- og Stålfællesskab er deponeret på denne dato.
Såfremt enten Spanien eller Portugal ikke rettidigt har deponeret sine ratifikations- og tiltrædelsesdokumenter, træder Traktaten i henhold til art. 2, stk. 2, andet afsnit kun i kraft for den stat, som har foretaget den rettidige deponering af disse instrumenter.
Som nævnt ovenfor kan Traktaten med dertil hørende Akt, bilag og protokoller som hovedregel kun ændres ved en ny traktat.
Traktatens art. 2, stk. 2, andet afsnit forudser dog, at Rådet med enstemmighed kan foretage visse nødvendige tilpasninger i Traktaten og de dertil knyttede dokumenter, såfremt enten kun Spanien eller Portugal rettidigt har deponeret sine tiltrædelses- og ratifikationsdokumenter.
En tilsvarende bestemmelse var indeholdt i tiltrædelseskomplekset vedrørende Danmarks, Irlands og UK's tiltrædelse og fik betydning, da Norge besluttede at undlade ratifikation.
I Akten, som indeholder vilkårene for Spaniens og Portugals tiltrædelse af EF, er det i lighed med tidligere tiltrædelsesakter i en række bestemmelser forudset, at Rådet, i perioden mellem undertegnelsen af Traktaten og dens ikrafttræden, kan vedtage retsforskrifter, som er nødvendiggjort af tiltrædelsen.
Det er eksempelvis forudset, at Rådet inden Spaniens og Portugals tiltrædelse vedtager de nødvendige kontrolbestemmelser, som skal sikre, at de nye medlemslande overholder de aftalte bestemmelser på fiskeriområdet om adgang til farvande og ressourcer.
Med henblik på at sikre, at Spanien og Portugal ikke, efter deres tiltrædelse, kan stille spørgsmålstegn ved gyldigheden af de forskrifter, som vedtages i henhold til Aktens bestemmelser i interimsperioden, fastslår art. 2, stk. 3 udtrykkeligt, at sådanne forskrifter træder i kraft på datoen for Traktatens ikrafttræden.
Forudsætningen for at disse bestemmelser får virkning er således Traktatens ikrafttræden.
Det følger heraf, at såfremt Traktaten ikke træder i kraft, vil de pågældende retsforskrifter aldrig få gyldighed.
Art. 3 bestemmer, at de forskellige sproglige versioner af Traktaten, som er udfærdiget dels på de nuværende medlemslandes sprog, dels på spansk og portugisisk, alle har samme gyldighed.
Akt vedrørende vilkårene for Spaniens og Portugals tiltrædelse og tilpasningerne af traktaterne.
Akten indeholder de under forhandlingerne fastsatte vilkår for Spaniens og Portugals tiltrædelse af EKSF, EØF og EURATOM, og de tilpasninger af traktaterne, som tiltrædelsen giver anledning til.
I lighed med Akten vedrørende Danmarks, Irlands og UK's tiltrædelse (herefter TA-72), og Akten vedrørende Grækenlands tiltrædelse (herefter TA-79) består Akten vedrørende Spaniens og Portugals tiltrædelse (herefter TA-85) af følgende fem dele:
 1. Principperne (art. 1-9).
 2. Tilpasning af traktaterne (art. 10-25).
 3. Tilpasning af institutionernes retsakter (art. 26-27).
 4. Overgangsforanstaltninger (art. 28-380).
 5. Bestemmelser om iværksættelsen af denne Akt (art. 381-403).
Bortset fra enkelte fællesbestemmelser er Aktens fjerde del opdelt i to afsnit, som indeholder overgangsforanstaltningerne for henholdsvis Spanien og Portugal.
Første del Principperne Ansøgerlandene accepterede - som det også var tilfældet ved de tidligere udvidelser - på det første forhandlingsmøde den 5.
februar 1979 de af EF fastlagte hovedprincipper for forhandlingerne:
at Spanien og Portugal fra tiltrædelsestidspunktet accepterer Fællesskabets grundlæggende traktater og de politiske målsætninger deri, de afgørelser af enhver art, der er truffet siden traktaternes ikrafttræden, samt med henblik på Fællesskabernes videre udvikling, og at alle konkrete problemer, som denne accept vil kunne give anledning til for ansøgerlandene og/eller de nuværende EF-medlemsstater, skal løses gennem fastlæggelse af nøje definerede overgangsordninger og ikke ved ændring af Fællesskabets regler.
Disse overgangsforanstaltninger skal være tidsbegrænsede, men deres varighed kan, hvis ønskeligt, variere i de enkelte spørgsmål.
 Art. 1 indeholder alene en række definitioner.
I art. 2 fastslås, i overensstemmelse med de ovenfor nævnte hovedprincipper, at bestemmelserne i de oprindelige traktater og i institutionernes retsakter er bindende for Spanien og Portugal fra tiltrædelsen på de vilkår, som er fastsat i disse traktater og i tiltrædelsestraktaten.
Dette indebærer, at Spanien og Portugal - med forbehold af de konkrete overgangsforanstaltninger, som er indeholdt i TA-85 - fra tiltrædelsen har samme rettigheder og forpligtelser som de nuværende medlemsstater.
Art. 3 vedrører de indbyrdes aftaler m.v., som medlemslandene har indgået i tilknytning til EF-samarbejdet.
Ifølge bestemmelsen bliver Spanien og Portugal part i alle disse aftaler m.v.
Det drejer sig for det første om de såkaldte afgørelser og aftaler, der er truffet af »repræsentanterne for medlemsstaternes regeringer forsamlet i Rådet«.
Der er her tale om såkaldte »uegentlige EF-retsakter«, d.v.s. vedtagelser, som ikke har hjemmel i traktaterne men i medlemslandenes suveræne ret til at indgå internationale aftaler.
Art. 3 omfatter endvidere enhver anden aftale, som er indgået af medlemsstaterne, og som vedrører EF's funktion eller virksomhed.
Det bestemmes herudover, at de nye medlemsstater tiltræder de overenskomster mellem medlemsstaterne, der er forudset i EØF-traktatens art. 220. Endelig fastslås i art. 3, at Spanien og Portugal tilslutter sig de erklæringer, resolutioner m.v.
vedrørende EF, som er vedtaget af Rådet eller medlemsstaterne efter fælles aftale.
Art. 4 vedrører Spaniens og Portugals forpligtelser i relation til eksterne aftaler.
De aftaler, Fællesskabet alene har indgået med tredjelande og internationale organisationer, finder anvendelse på Portugel og Spanien på de nærmere vilkår, som er fastsat i TA-85.
De aftaler, som de øvrige EF-lande er parter i, skal som følge heraf tiltrædes af de nye medlemsstater, evt. ved indgåelse af særlige protokoller med de pågældende tredjelande.
Portugal og Spanien bliver samtidig parter i interne aftaler, som er indgået i tilknytning til de eksterne aftaler.
Art. 5, som indeholder en henvisning til EØF-traktatens art. 234 og EURATOM-traktatens art. 105 og 106, vedrører internationale aftaler m.m., som Spanien og Portugal har indgået før tiltrædelsesdatoen.
Gyldigheden af sådanne aftaler berøres ikke af bestemmelserne i de oprindelige traktater, men det påhviler de nye medlemsstater at bestræbe sig på at fjerne eventuelle uoverensstemmelser mellem disse internationale aftaler og fællesskabsbestemmelserne.
I art. 6 fastsættes, at Aktens bestemmelser, medmindre andet er fastsat i denne, kun kan ændres efter reglerne i de oprindelige traktater om ændringer af disse.
TA-85 kan derfor kun ændres ved gensidig overenskomst efter ratifikation af alle medlemsstater.
I art. 7 præciseres, at de af institutionernes retsakter, for hvilke der i TA-85 fastsættes overgangsbestemmelser, bevarer deres juridiske status.
Dette betyder, at ændringer af retsakter også efter den 1. januar 1986 kan foretages efter bestemmelserne for de pågældende retsakter selv, dvs. for en række retsakters vedkommende med kvalificeret eller almindeligt flertal.
I art. 8 fastslås, at Aktens tilpasningsbestemmelser for retsakter vedtaget af institutionerne har samme juridiske status og underkastes de samme regler som de bestemmelser, de ændrer eller ophæver.
Dette indebærer, at der i en række tilfælde vil kunne foretages ændringer af sådanne bestemmelser med kvalificeret eller almindeligt flertal.
I art. 9 fastslås det tidligere nævnte hovedprincip, hvorefter de i Akten med tilhørende bilag og protokoller fastlagte overgangsbestemmelser udgør undtagelser fra det generelle princip om, at Spanien og Portugal fuldt ud anvender bestemmelserne i de oprindelige traktater og i EF-retsakterne fra tiltrædelsesdatoen den 1. januar 1986.
Anden del Tilpasning af traktaterne Aktens anden del indeholder de tilpasninger, som Spaniens og Portugals tiltrædelse har gjort det nødvendigt at foretage i de oprindelige traktater som suppleret eller senere ændret.
Afsnit I EF's institutioner (art. 10-23) Reglerne om institutionernes sammensætning i det med Spanien og Portugal udvidede Fællesskab (i det følgende EF (12)), som er fastsat i art. 10-23, suppleres i art. 28 og 29 med enkelte overgangsbestemmelser og i art. 381-391 med en række gennemførelsesbestemmelser.
Disse artikler gennemgås i det følgende under et.
Hovedprincippet for tilpasningerne har - som udvidelserne i 1973 og 1981 - været dels, at Spanien og Portugal på tiltrædelsesdatoen skal være repræsenteret i alle Fællesskabets institutioner, og dels, at stemmevægt, antal medlemmer etc. beregnes ud fra de samme kriterier, som ligger til grund for de nuværende medlemslandes repræsentation.
Sidstnævnte princip indebærer, at Portugal i institutionel henseende principielt sidestilles med Belgien, Holland og Grækenland, medens Spanien tildeles en mellemstilling mellem den nævnte landegruppe og de største EF-lande (forbundsrepublikken Tyskland, Frankrig, Italien og UK).
Ifølge art. 10 tildeles Spanien 60 og Portugal 24 pladser i Europa-parlamentet hvorved det samlede antal medlemmer fra 1.
januar 1986 udvides fra 434 til 518. I art. 381 bestemmes, at Europa-parlamentet træder sammen senest en måned efter tiltrædelsen og foretager de tilpasninger af sin forretningsorden, som tiltrædelsen nødvendiggør.
Som en overgangsordning bestemmes det i art. 28, at de nye medlemsstater i løbet af de to første år efter tiltrædelsen afholder direkte valg til Europa-parlamentet i henhold til bestemmelserne i akten af 20. september 1976 om almindelige, direkte valg af repræsentanterne i Forsamlingen (Europa-parlamentet). Det præciseres, at de således valgte repræsentanters mandat udløber samtidig med mandatet for de nuværende medlemmer af Europa-parlamentet, der er valgt for en 5-års periode.
For perioden mellem tiltrædelsen og datoen for dette valg udpeges de spanske og portugisiske repræsentanter af de nye medlemsstaters parlamenter blandt disses medlemmer.
Spaniens og Portugals indtræden i Rådet indebærer, at landene vil indgå i den turnus i henhold til hvilken, formandskabet går på skift hvert halve år mellem medlemslandene.
Samtidig ændres den generelle formandskabsrotation med henblik på at undgå, at medlemslandene vedvarende har formandskaber i samme halvår, henholdsvis 1. og 2. halvår.
I en periode på 6 år roterer formandskaberne i alfabetisk rækkefølge.
I den følgende 6-års periode ændres rækkefølgen ved ombytning af formandskaberne mellem hvert af de 2 umiddelbart efter hinanden følgende lande.
Art. 11 sammenholdt med art. 29 indebærer, at Spanien og Portugal vil opnå deres første formandskaber i henholdsvis 1. halvår 1989 og 1.
halvår 1992. Dette betyder, at indpasningen af Spanien og Portugal i formandskabsrotationen ikke forrykker det næstkommende danske formandskab, som falder i 2. halvår 1987. Endelig præciseres i henhold til art. 382, at Rådet foretager de tilpasninger af sin forretningsorden, som de to nye medlemsstaters indtræden nødvendiggør.
Ved art. 12 tilpasses EKSF-traktatens art. 28. Heri fastlægges de nærmere regler for afgivelse af en samstemmende udtalelse fra Rådet, jfr. nedenfor.
Art. 13 tilpasser EKSF-traktatens art. 95, stk. 4 om den såkaldte »lille traktatændringsprocedure«.
I art. 12 og 14 fastlægges reglerne om Spaniens og Portugals stemmevægt i Rådet i de tilfælde, hvor rådsafgørelse kræver kvalificeret flertal.
Portugal tildeles - som Belgien, Grækenland og Holland - 5 stemmer ved sådanne afgørelser.
Spanien opnår i overensstemmelse med den ovenfor beskrevne institutionelle vægt 8 stemmer.
Afgørelser med kvalificeret flertal træffes herefter i Rådet med mindst 54 stemmer af ialt 76. Der skal således mindst 23 stemmer til at blokere for en vedtagelse.
I EKSF-spørgsmål samt i tilfælde, hvor sådanne vedtagelser ikke sker på forslag fra Kommissionen, skal disse 54 stemmer hidrøre fra mindst 8 medlemslande.
I henhold til art. 15 vil der med Portugals og Spaniens tiltrædelse ske en udvidelse af antallet af medlemmer af Kommissionen med 3 til ialt 17. Spanien vil indstille 2 af de nye medlemmer og Portugal et medlem.
Art. 16 ændrer art. 14 i Fusionstraktaten, således at antallet af næstformænd i Kommissionen forøges med 1 til 6. Samtidig besluttes, at Rådet med enstemmighed kan ændre reglerne vedrørende næstformænd.
I art. 383 præciseres, at mandatet for de 3 nye kommissionsmedlemmer og den nye næstformand udløber på samme tidspunkt som for de siddende medlemmer.
Art. 383, stk. 2 pålægger iøvrigt Rådet at vurdere hensigtsmæssigheden af bestemmelserne vedrørende næstformænd.
Endelig bestemmes i art. 383, stk. 3, at Kommissionen foretager de af udvidelsen nødvendiggjorte tilpasninger af sin forretningsorden.
Ifølge art. 17-19 sker der en udvidelse af Domstolens sammensætning med 2 dommere til ialt 13, hvoraf hvert af de nye medlemslande vil have indstillingsret til et embede.
Endvidere udvides antallet af generaladvokater med en til ialt 6. Art. 19 indeholder de nærmere bestemmelser for nybesættelse af embederne.
Art. 384 præciserer, hvorledes indpasningen af de nye dommere og den nye generaladvokat sker i de gældende mandatperioder.
Art. 20 fastlægger en udvidelse af revisionsretten med to medlemmer til ialt 12, hvorved hvert af de nye medlemslande vil skulle besætte et embede.
Art. 385 præciserer disse medlemmers mandatperioder.
I henhold til art. 21 udvides Det økonomiske og sociale Udvalg fra tiltrædelsen med 21 spanske og 12 portugisiske medlemmer.
Medlemstallet er herefter 189. Art. 386 fastlægger mandatperioden for disse medlemmer.
Art. 22-23 samt 387-391 fastsætter reglerne for tilpasninger vedrørende en række andre udvalgs konstituering, mandatperiode og forretningsorden som følge af Spaniens og Portugals tiltrædelse.
De af tiltrædelsen nødvendiggjorte ændringer af vedtægterne for Den europæiske Investeringsbank er indeholdt i protokol nr. 1.
Afsnit II EF's medlemskreds og udstrækning (art. 24-25) Ved art. 24 ændres EØF-traktatens 227, stk. 1, således at traktatens anvendelsesområde fra tiltrædelsen udvides med Spanien og Portugal.
Art. 25 præciserer en række bestemmelser vedrørende anvendelsen af traktaterne og Fællesskabets retsakter på De kanariske Øer samt Ceuta og Melilla.
De nærmere bestemmelser, som bl.a. fastlægger handelsregimet for disse områder, er indeholdt i protokol nr. 2.
Heri præciseres, at De kanariske Øer samt Ceuta og Melilla ikke er en del af EF's toldområde.
Tredje del Tilpasning af institutionernes retsakter En række af EF-institutionernes retsakter kan, som følge af Spaniens og Portugals tiltrædelse, ikke uden videre anvendes i den før tiltrædelsen gældende formulering.
Sideløbende med tiltrædelsesforhandlingerne har Kommissionen sammen med de spanske og portugisiske myndigheder foretaget en gennemgang af Fællesskabets afledte ret med henblik på at identificere sådanne tekniske tilpasninger af de enkelte retsakter, som de nye medlemsstaters tiltrædelse nødvendiggør.
I art. 26 findes en henvisning til bilag I, som indeholder en sektorinddelt fortegnelse over de tekniske tilpasninger i institutionernes retsakter, som er blevet aftalt på grundlag af denne gennemgang.
I en række tilfælde har det ikke været muligt inden tiltrædelsesaktens underskrivelse den 12. juni 1985 at fastlægge alle de nødvendige tekniske tilpasninger til retsakterne.
For sådanne retsakters vedkommende har det derfor inden tiltrædelsestraktatens underskrivelse alene været muligt at fastlægge retningslinier for de kommende tekniske tilpasninger, jfr. art. 27, hvori henvises til bilag II, som indeholder en sektoropdelt fortegnelse over disse retningslinier. Ændringerne kan vedtages i overensstemmelse med den fremgangsmåde og på de vilkår, som er fastlagt i art. 396, hvorefter Rådet eller Kommissionen - afhængigt af hvilke af disse institutioner, der har vedtaget den oprindelige retsakt - træffer beslutning om de nødvendige tilpasninger, som skal træde i kraft fra tiltrædelsen.
Fjerde del Overgangsforanstaltninger Fjerde del er den mest omfattende del af tiltrædelsesakten, idet der i denne foretages en systematisk og detaljeret opregning af de konkrete overgangsordninger, hvorom der er opnået enighed mellem parterne.
Aktens fjerde del er opdelt i fire afsnit, hvoraf afsnit I og IV er fælles for de to lande, medens afsnit II og III indeholder overgangsbestemmelserne for hvert af de to lande.
De enkelte afsnit er i fornødent omfang opdelt i kapitler, afdelinger og underafdelinger.
Hovedopdelingen af de fire afsnit i denne del af Akten er som følger:
 I Institutionerne (art. 28-29).
 II Overgangsforanstaltninger vedrørende Spanien.
 Kapitel 1: Frie varebevægelser (art. 30-54).
Kapitel 2: Fri bevægelighed for personer, tjenesteydelser og kapital (art. 55-66).
 Kapitel 3: Landbrug (art. 67-153).
 Kapitel 4: Fiskeri (art. 154-176).
 Kapitel 5: Forbindelserne udadtil (art. 177-183).
 Kapitel 6: Finansielle bestemmelser (art. 184-188).
 III Overgangsforanstaltninger vedrørende Portugal.
 Kapitel 1: Frie varebevægelser (art. 189-214).
Kapitel 2: Fri bevægelighed for personer, tjenesteydelser og kapital (art. 215-232).
 Kapitel 3: Landbrug (art. 233-345).
 Kapitel 4: Fiskeri (art. 346-363).
 Kapitel 5: Forbindelserne udadtil (art. 364-370).
 Kapitel 6: Finansielle bestemmelser (art. 371-375).
 Kapitel 7: Andre bestemmelser (art. 376-377).
 IV Andre bestemmelser (art. 378-380).
I den efterfølgende gennemgang er det valgt at behandle afsnit II (Spanien) og afsnit III (Portugal) samlet, således at overgangsforanstaltningerne inden for hvert enkelt kapitel umiddelbart vil kunne sammenholdes.
Afsnit I Institutionerne (art. 28-29) Art. 28 og 29 vedrører dels direkte valg af spanske og portugisiske medlemmer til Europa-parlamentet, dels formandsrotationsordningen i Rådet, beskrevet ovenfor under anden del, afsnit I.
Afsnit II og III Overgangsforanstaltninger vedrørende Spanien og Portugal Kapitel 1 Frie varebevægelser Spanien (art. 30-54) 1. Toldbestemmelser (art. 30-41) Spaniens toldafvikling over for de nuværende medlemsstater og den gradvise tilnærmelse til den fælles ydre toldtarif og til den harmoniserede EKSF-tarif skal ske med udgangspunkt i de af de to parter faktisk anvendte toldsatser pr. 1. januar 1985, de såkaldte basistoldsatser, jfr. art. 30, stk. 1 og 2. Det præciseres i stk.
3, at hvis der inden tiltrædelsen sker nedsættelse af toldsatsen, vil denne blive betragtet som basistoldsats.
I stk. 5 fastsættes basistoldsatserne for visse tobaksvarer og jordolie.
EF's told over for Spanien udgør ca. 40 pct. af de tilsvarende satser over for tredjelande.
Art. 31, stk. 1 definerer toldafviklingstempoet for importtolden mellem Fællesskabet og Spanien.
Den første nedsættelse sker 1.
marts 1986 med 10 procent-points, hvorefter der den 1. januar i hver af de følgende 7 år sker nedsættelser, således at der vil være fuldstændig toldfrihed pr. 1. januar 1993. Det valgte reduktionstempo indebærer, at 52,5 pct. af tolden vil være afviklet efter 3 år.
I art. 31, stk. 2 fastslås, at Spanien allerede fra 1. marts 1986 vil være omfattet af EF's regler om afgiftsfritagelse for ikke-erhvervsmæssig indførsel.
I art. 32 præciseres et almindeligt mestbegunstigelsesprincip i toldmæssig henseende.
Konkret indebærer dette, at Spanien efter tiltrædelsen ikke vil kunne give tredjelande en bedre behandling i toldmæssig henseende, end landet giver de nuværende EF-lande.
Art. 33 åbner mulighed for i overgangsperioden at foretage toldsuspensioner helt eller delvis for så vidt angår handelen mellem EF (10) og Spanien.
I art. 34 fastlægges særlige regler for afviklingen af tolden ved indførsel af biler fra EF (10) til Spanien.
De nærmere bestemmelser herom er fastsat i protokol nr. 6.
Alle afgifter med tilsvarende virkning som told i samhandlen mellem EF (10) og Spanien ophæves ifølge art. 35 den 1. marts 1986. Denne bestemmelse tager således sigte på de toldlignende afgifter, der i øjeblikket finder anvendelse ved import i Spanien.
Art. 36 indeholder en tilsvarende bestemmelse for så vidt angår eksporttold og afgifter med tilsvarende virkning.
Art. 37 vedrører den gradvise indførelse af den fælles toldtarif og den harmoniserede EKSF-tarif over for tredjelande.
I de tilfælde, hvor de spanske basistoldsatser ikke afviger mere end 15 pct. fra satserne i EF's ydre told, anvendes disse allerede fra 1. marts 1986. I de øvrige tilfælde anvendes det generelle tilpasningstempo som beskrevet ovenfor (art. 30). Dette indebærer, at Spanien fra 1. januar 1993 fuldt ud anvender den fælles toldtarif og den harmoniserede EKSF-tarif.
 Art. 38 indeholder definitioner af autonome og bundne toldsatser.
Art. 39 fastsætter de tekniske tilpasninger for toldtilpasningen i tilfælde, hvor de spanske toldsatser er af anden karakter (f.eks.
specifikke toldsatser) end de tilsvarende satser i den fælles toldtarif og i den harmoniserede EKSF-tarif.
Det fastslås ligeledes i art. 39, at Spanien fra 1. marts 1986 anvender nomenklaturen i den fælles toldtarif og i den harmoniserede EKSF-tarif.
Af tekniske grunde vil Spanien i overgangsperioden kunne optage de ved tiltrædelsen bestående nationale underpositioner i disse nomenklaturer for at den spanske toldtilnærmelse kan finde sted som fastsat i Aktens generelle bestemmelser herom.
Art. 40 giver mulighed for, at Spanien vil kunne foretage tilpasningen til den fælles toldtarif og den harmoniserede EKSF-tarif i et hurtigere tempo end forudset i Aktens bestemmelser.
I henhold til art. 41 kan Spanien i perioden fra afskaffelsen af tolden over for EF (10) og tilnærmelsen til den fælles toldtarif og den harmoniserede EKSF-tarif over for tredjelande på nærmere fastsatte vilkår åbne toldkontingenter.
2. Kvantitative restriktioner (art. 42-49) Spanien opretholder idag et betydeligt antal kvantitative restriktioner over for import fra Fællesskabet, medens det omvendte ikke er tilfældet, bortset fra på tekstilområdet, hvor Spanien har indgået et uformelt selvbegrænsningsarrangement med EF.
I art. 42 fastslås, at kvantitative import- og eksportrestriktioner samt enhver foranstaltning med tilsvarende virkning mellem EF (10) og Spanien principielt afskaffes fra tiltrædelsen.
Den spanske afskaffelse fra tiltrædelsen af samtlige kvantitative restriktioner m.m. ville dog kunne få betydelige negative økonomiske konsekvenser på kort sigt.
For at begrænse sådanne følgevirkninger har Fællesskabet accepteret Spaniens ønske om i en overgangsperiode at kunne opretholde et begrænset antal kvantitative restriktioner over for import fra Fællesskabet.
I art. 43 bestemmes derfor, at Spanien i 3 år, d.v.s. indtil udgangen af 1988, kan opretholde kvantitative restriktioner for 2 varegrupper, angivet i bilag III, samt i 4 år, d.v.s. indtil udgangen af 1989, for 14 varegrupper, opregnet i bilag IV.
For hver enkelt af disse varer er der i bilaget fastsat basiskontingenter for 1986. For at sikre en gradvis liberalisering af indførslen af de pågældende varer fastlægges ligeledes i art.
43 nærmere regler for en gradvis årlig forhøjelse af de enkelte kontingenter, således at disse vil være afskaffet på de angivne tidspunkter.
De principper, som Spanien skal lægge til grund ved forvaltningen af de pågældende kontingenter er fastlagt i protokol nr. 7.
Spanien kan i henhold til art. 44 indtil 31. december 1989 opretholde særlige regler om anvendelse af spanskproducerede dele m.v. i automobilindustrien.
I henhold til art. 45 opnår Fællesskabet mulighed for indtil udgangen af 1988 at opretholde kvantitative restriktioner ved udførsel til Spanien af især kobberskrot.
Artiklen fastlægger de nærmere betingelser herfor.
Art. 46 bemyndiger de nuværende medlemsstater til, i perioden for omstruktureringen af den spanske stålindustri, jfr. art. 52, at opretholde de nationale kvantitative eksportrestriktioner for affald og skrot af jern og stål, som var i kraft forud for Spaniens tiltrædelse.
Art. 47 omhandler muligheden for at beskytte et patenteret kemisk, farmaceutisk eller fytosanitært produkt.
I tre år efter at Spanien har indført mulighed for patentering af sådanne produkter kan indehaveren af et sådant patent, som er indgivet i en medlemsstat på et tidspunkt, hvor det ikke var muligt at opnå patent på et sådant produkt i Spanien, kræve, at produktet ikke indføres af eller forhandles i medlemsstater via Spanien.
Spaniens forpligtelser på patentområdet - herunder bl.a. med hensyn til at bringe den spanske lovgivning i overensstemmelse med principperne om frie varebevægelser og med det niveau for beskyttelse af industriel ejendomsret, der er nået i Fællesskabet - er fastlagt i protokol nr. 8.
I art. 48 fastsættes de nærmere bestemmelser for afviklingen af Spaniens statslige handelsmonopoler, der er omfattet af EØF-traktatens art. 37. Enhver forskelsbehandling inden for Fællesskabet i relation til disse skal være afskaffet inden den 31. december 1991. Allerede ved tiltrædelsen ophæver Spanien al eneret til udførsel.
For visse tobaksvarer og olier m.v. opført i bilag V vil eneretten til indførsel skulle ophæves senest ved udgangen af 1991. Afskaffelsen sker gennem gradvis åbning fra tiltrædelsen af importkontingenter fra de nuværende medlemsstater, jfr. listen indeholdt i bilag V.
Endelig fastlægger artiklens stk.
4 særlige regler for tilpasningen af det spanske oliemonopols virksomhed i forhold til tredjelande for de i bilag VI omhandlede varer.
For samhandelen med tekstilvarer er der i henhold til art. 49 fastlagt særlige bestemmelser, der er indeholdt i protokol nr. 9.
3. Andre bestemmelser (art. 50-53) Artiklerne 50 og 51 omhandler en række toldadministrative regler i overgangsperioden.
I art. 52 bestemmes, at Spanien inden for tre år fra tiltrædelsen skal foretage en strukturomlægning af sin jern- og stålindustri på de vilkår der er fastsat i protokol nr. 10. Det anføres videre, at tidsrummet for strukturtilpasningen eventuelt kan forkortes, og at bestemmelserne i den nævnte protokol kan ændres af Kommissionen efter samstemmende udtalelse fra Rådet.
Art. 53 vedrører industriprodukter, der er fremstillet på basis af landbrugsvarer.
Artiklen fastlægger de nødvendige overgangsbestemmelser, således at der over 7 år sker en afvikling af udligningsbeløb og toldelementer mellem EF (10) og Spanien, samt at Spanien i samme periode overtager den fælles toldtarifs bestemmelser for disse varer.
Spanien opnår mulighed for at etablere en statistisk overvågningsordning for visse af de omhandlede produkter.
4. Samhandelen mellem Spanien og Portugal (art. 54) I henhold til art. 54 finder ovennævnte bestemmelser anvendelse på samhandelen mellem Spanien og Portugal, idet der dog i protokol nr. 3 er fastlagt visse overgangsbestemmelser.
Portugal (art. 189-214) Bestemmelserne vedrørende frie varebevægelser for Portugal er i det store hele identiske med de for Spanien beskrevne overgangsforanstaltninger.
Dog er den i art. 190 fastlagte toldafvikling af den resterende told en smule langsommere end for Spaniens vedkommende.
For EF's vedkommende er tolden for indførsel af industrivarer fra Portugal i dag nul.
Nedenstående forskelle kan iøvrigt fremhæves:
- Portugal opnår en femårig overgangsperiode for opretholdelse af eksportrestriktioner for affald og skrot af jern og stål, jfr.
 art. 203.
- I henhold til art. 204 vil Portugal indtil udgangen af 1988 have mulighed for at kræve forudgående registrering ved ind- og udførsel af visse varer.
Formålet med registreringen må udelukkende være statistisk overvågning.
- Med art. 205 etableres en afviklingsordning for det eksisterende system for godtgørelse af visse omkostninger ved produktion af lægemidler i Portugal.
- De særlige regler for eksport fra Portugal til EF (10) af tekstilvarer er fastlagt i protokol nr. 17, jfr. art. 206.
- Art. 207 giver Portugal mulighed for opretholdelse af kvantitative restriktioner indtil udgangen af 1987 ved indførsel af biler fra EF (10), jfr. protokol nr. 18.
- Den i henhold til art. 212 fastlagte strukturomlægningsperiode for den portugisiske jern- og stålindustri er fastsat til 5 år.
De nærmere regler herfor er fastsat i protokol nr. 20.
- Det under Spanien omtalte statistiske overvågningssystem for visse forarbejdede landbrugsvarer finder ikke anvendelse i Portugals tilfælde.
- Bestemmelserne i protokol nr. 19 vedrørende Portugals patentlovgivning m.v. afviger på enkelte punkter fra den tilsvarende protokol for Spanien.
Kapitel 2 Fri bevægelighed for personer, tjenesteydelser og kapital Spanien (art. 55-66) 1. Arbejdskraften (art. 55-60) I art. 55 fastslås som hovedprincip, at EØF-traktatens art. 48 om arbejdskraftens fri bevægelighed principielt finder anvendelse i overgangsperioden.
Nedenfor omtalte undtagelsesbestemmelser fra hovedreglen er gensidige, således at de også omfatter EF (10)-borgeres ophold i Spanien.
Art. 56 vedrører anvendelsen af forordning (EØF) nr. 1612/68 om arbejdskraftens fri bevægelighed i Fællesskabet.
Forordningens hovedbestemmelser vil først finde anvendelse fra 1. januar 1993.
Dette indebærer, at den fri bevægelighed først gennemføres fra det nævnte tidspunkt.
I perioden indtil da kan Spanien og de øvrige medlemsstater opretholde nationale bestemmelser.
Specielt for så vidt angår forholdet mellem Spanien og Luxembourg, vil de nævnte nationale bestemmelser kunne opretholdes i 10 år, d.v.s. indtil udgangen af 1995. Art. 56, stk. 2 åbner mulighed for, at Rådet i perioden 1. januar 1991 - 1. januar 1993 på grundlag af en rapport vedrørende gennemførelsen af undtagelsesbestemmelserne kan indføre den fri bevægelighed for arbejdskraften på et tidligere tidspunkt.
 Dette skal i så fald ske med enstemmighed.
Et særligt overgangsarrangement vil ifølge art. 57 gælde for familiemedlemmer til spanske statsborgere beskæftigede i EF (10), jfr. art. 11 i forordning nr. 1612/68. Familiemedlemmer, der er bosat hos en spansk arbejdstager i EF (10) den 12. juni 1985, har ret til fra tiltrædelsen at udøve enhver lønnet beskæftigelse i denne stat.
Udnyttelsen af denne ret kan dog begrænses af særlige bilaterale aftaler.
Familiemedlemmer, der bosætter sig sammen med en spansk arbejdstager i EF (10) efter ovennævnte dato, vil først opnå ret til lønnet beskæftigelse efter 3 års ophold.
Denne frist nedsættes fra 1. januar 1989 til 18 måneder.
Eventuelt gunstigere nationale bestemmelser berøres ikke af denne bestemmelse.
Det præciseres i stk. 2, at reglen tillige gælder for familiemedlemmer til selvstændige erhvervsdrivende.
Art. 58 vedrører anvendelsen af direktiv 68/368/EØF om afskaffelse af restriktioner om rejse og ophold inden for Fællesskabet.
Direktivet fastsætter bestemmelser for afskaffelse af restriktioner med hensyn til flytning og ophold inden for Fællesskabet nødvendiggjort af forordning nr. 1612/68. Da anvendelsen af en række bestemmelser i denne forordning er udsat i medfør af art. 56, åbner art. 58 mulighed for tilsvarende udsættelse af visse bestemmelser i direktivet.
Som følge af den fastsatte 7-årige overgangsperiode for indførelsen af arbejdskraftens fri bevægelighed, bestemmes i art. 59, at Spaniens inddragelse i de administrative regler vedrørende arbejdsanvisning (SEDOC-systemet) vil kunne udsættes indtil den 1.
 januar 1993.
Art. 60 omhandler primært udbetaling af familieydelser (børnetilskud) til familiemedlemmer til arbejdstagere, der ikke bor i arbejdstagerens beskæftigelsesland.
Det fastsættes, at indtil ikrafttræden af en ensartet løsning for samtlige medlemsstater, dog senest indtil udgangen af 1988, udbetales børnetilskud for børn af spanske arbejdstagere beskæftiget i EF (10) efter bopælskriteriet, såfremt børnene er bosat i Spanien.
Dette indebærer, at udbetalingen finder sted efter spanske satser og ikke - som i EF (10) med undtagelse af Frankrig - efter satserne i beskæftigelseslandet.
Dog opregnes i art. 60, stk. 2 en række bilaterale aftaler, som Spanien har indgået vedrørende social sikring, som fortsat finder anvendelse i overgangsperioden.
2. Tjenesteydelser og kapitalbevægelser (art. 61-66) Med henblik på at undgå at der straks fra tiltrædelsen sker en voldsom belastning af ansøgerlandenes betalingsbalance, er der fastsat en række bestemmelser, hvorved de nye medlemslande først efter en overgangsperiode skal liberalisere deres kapitaltransaktioner fuldt ud i medfør af EØF's kapitaldirektiver om gennemførelsen af EØF-traktatens art. 67, jfr.
Aktens art.61.
I art. 62 bestemmes, at Spanien indtil udgangen af 1988 kan udsætte liberaliseringen af spanske valutaindlændinges direkte investeringer med henblik på erhvervelse af værdipapirer i de øvrige medlemslande.
Indtil udgangen af 1990 kan Spanien endvidere udsætte liberaliseringen af spanske valutaindlændinges direkte investeringer i virksomheder i de nuværende medlemsstater med henblik på erhvervelse af fast ejendom.
Art. 63 fastsætter en tilsvarende frist for spanske valutaindlændinges erhvervelse af fast ejendom i de nuværende medlemsstater, som ikke er af erhvervsmæssig karakter eller står i forbindelse med udvandring.
Art. 64 vedrører liberalisering af spanske valutaindlændinges erhvervelse af udenlandske værdipapirer.
Generelt vil denne kunne udsættes indtil udgangen af 1988, idet dog liberaliseringen for forsikringsselskaber, banker m.v. sker fra tiltrædelsen for køb af visse værdipapirer.
Art. 65 og 66 vedrører muligheden for en hurtigere spansk liberalisering end angivet ovenfor og fastlægger Kommissionens ret til høring af Det monetære Udvalg ved forelæggelse af gennemførelsesforslag.
Portugal (art. 215-232) 1. Arbejdskraften (art. 215-220) De tilsvarende bestemmelser vedrørende Portugal er indeholdt i art.
 215-220 og er i indhold identiske med bestemmelserne for Spanien.
2. Tjenesteydelser og kapitalbevægelser (art. 221-232) Art 221 giver Portugal mulighed for at opretholde restriktioner for etablering i og udveksling af tjenesteydelser inden for turistsektoren i 3 år og inden for filmsektoren i 5 år.
Art. 222 bemyndiger Portugal til indtil udgangen af 1989 at opretholde en ordning med forudgående tilladelse for direkte investeringer i Portugal af statsborgere fra de øvrige medlemsstater ved udøvelse af etableringsretten og den fri udveksling af tjenesteydelser.
Bestemmelsen der, jfr. stk. 2 ikke vedrører investeringer i banksektoren, indebærer, at grænsen for investeringer, hvortil der kræves tilladelse forøges gradvis.
Stk.
3 og 4 fastlægger de nærmere regler for det pågældende system og forbyder forskelsbehandling ved udøvelsen heraf.
Art. 223 svarer til art. 61 for Spanien.
Portugal opnår herved en overgangsperiode for liberaliseringen af en række kapitalbevægelser i medfør af EØF's kapitaldirektiver om gennemførelsen af EØF-traktatens art. 67.
Art. 224 fastlægger overgangsperioden for direkte investeringer i de øvrige medlemsstater for portugisiske valutaindlændinge til 7 år.
Art. 225 åbner mulighed for, at Portugal indtil udgangen af 1990 kan udsætte liberaliseringen af valutaudlændinges overførsler i forbindelse med køb af bygninger, opført og beregnet til beboelse og landbrugsjord i Portugal.
Denne bestemmelse gælder i henhold til stk. 2 dog ikke for personer, der udvandrer til Portugal, eller i forbindelse med udøvelse af etableringsretten.
Art. 226 fastsætter en særlig afviklingsordning for restriktioner på overførsler af provenu fra investeringer i fast ejendom i Portugal, foretaget af valutaudlændinge.
Fra 1. januar 1991 vil sådanne overførsler være fuldt liberaliserede.
Med art. 227 opnår Portugal mulighed for indtil udgangen af 1992 at udsætte liberaliseringen af overførsler i forbindelse med portugisiske valutaindlændinges køb af fast ejendom i EF (10), som ikke er af erhvervsmæssig karakter eller står i forbindelse med udvandring.
Art. 228 etablerer en overgangsordning for liberaliseringen af kapitalbevægelser til EF (10) af personlig karakter.
Beløbsstørrelsen for overførsler af gaver og legater, medgift, arv. m.v. forøges gradvist, således at denne type transaktioner er fuldstændig liberaliserede med udgangen af 1990.
Art. 229 vedrører portugisiske valutaindlændinges køb af værdipapirer i de øvrige medlemslande.
For værdipapirer udstedt af EF og Den europæiske Investeringsbank, er der fastsat en gradvis liberalisering, mens Portugal indtil udgangen af 1990 helt kan udsætte liberaliseringen af øvrige transaktioner.
Art. 230 giver Portugal mulighed for indtil udgangen af 1990 at opretholde restriktioner for overførsler i forbindelse med turisme.
Også ved sådanne overførsler er der fastlagt en gradvis forøgelse af størrelsen af det tilladte beløb.
Art. 231 og 232 svarer til de ovenfor nævnte artikler 65-66 vedrørende Spanien.
Kapitel 3 Landbrug Spanien (art. 67-153) Artiklerne 67-153 vedrører landbrugsprodukter med undtagelse af varer omfattet af den fælles markedsordning for fiskerivarer.
Som følge af, at det spanske landbrug kun i et vist omfang vil være i stand til umiddelbart fra tiltrædelsen at anvende den fælles landbrugspolitiks mekanismer, og fordi landbruget er karakteriseret ved særligt følsomme sektorer både for Spanien og for Fællesskabet, har det været nødvendigt at anvende overgangsordninger, som på flere punkter er videregående i forhold til de overgangsordninger, som blev anvendt for de nye medlemslande ved EF's første udvidelse i 1973 og ved EF's anden udvidelse i 1981.
Internt i Fællesskabet er der på grund af udvidelsen truffet afgørelse om reformer af markedsordningerne for frugt og grøntsager og for vin, ligesom det er forudset, at der snarest efter udvidelsen indledes forhandlinger om en tilpasning af markedsordningen for vegetabilske fedtstoffer.
Den generelle overgangsordning omfatter: 1) En klassisk overgangsordning baseret på samme principper som ved Fællesskabets tidligere udvidelser, der finder anvendelse på alle produkter bortset fra frugt og grøntsager.
Overgangsperiodens varighed er som hovedregel 7 år, bortset fra vegetabilske fedtstoffer, hvor overgangsperioden er fastsat til 10 år.
Ved anvendelsen af den klassiske overgangsordning indtræder Spanien som hovedregel straks fra tiltrædelsen fuldt ud i den fælles landbrugspolitiks mekanismer.
De konkrete overgangsforanstaltninger omfatter følgende elementer:
- gradvis tilnærmelse af spanske priser til Fællesskabets priser, - gradvis afskaffelse af spanske statsstøtteordninger og/eller tilpasning til Fællesskabets støtteordninger, - gradvis etablering af toldunionen, - gradvis overtagelse af fællesskabspræferenceordninger, og - konkrete overgangsforanstaltninger for en række landbrugsprodukter.
2) En særlig overgangsordning, som er en nydannelse i forhold til Fællesskabets tidligere udvidelser, i to etaper for frugt og grøntsager.
Overgangsperiodens varighed er 10 år.
I den første etape på 4 år skal der ske en forbedring af infrastrukturen på det spanske marked, således at mekanismerne i de fælles markedsordninger kan fungere fra begyndelsen af den anden etape.
Overgangen til den anden etape, som skal vare 6 år, sker automatisk.
I den anden etape finder den klassiske overgangsordning, jfr. ovenfor, principielt anvendelse.
3) En importovervågningsordning (den såkaldte supplerende mekanisme for samhandelen), som ligeledes er en nydannelse i forhold til Fællesskabets tidligere udvidelser.
Importovervågningsordningen finder anvendelse for produkter eller sektorer, som begge parter anerkender som værende følsomme, med henblik på at hindre markedsforstyrrelser som følge af en for pludselig markedsåbning.
Formålet er at hindre hyppig anvendelse af den generelle sikkerhedsklausul.
Denne overvågningsordning finder anvendelse i 10 år.
Der er to modeller for overvågningsordningen:
- en restriktiv model, som finder anvendelse i overgangsperiodens første 4 år for eksport fra Fællesskabet til Spanien af visse produkter, hvor den spanske produktion er følsom.
For disse produkter fastsættes en maksimal importmængde med en årlig vækstrate på 10-15 pct.
De maksimale importmængder kan kun overskrides ved beslutning truffet af Kommissionen efter forvaltningskomiteproceduren, - en mindre restriktiv model, som finder anvendelse for de ovenfor nævnte produkter fra det 5. år samt i hele overgangsperioden for eksport fra Fællesskabet til Spanien af visse andre følsomme produkter, og i hele overgangsperioden for Spaniens eksport til Fællesskabet af frugt og grøntsager og enkelte andre produkter.
Kommissionen fastsætter årligt efter forvaltningskomiteproceduren indikative lofter og tidstabeller for samhandelen for hvert af de omfattede produkter under hensyntagen bl.a. til produktion og forbrug og med tillæg af et vist progressivt element.
Viser den faktiske udvikling risiko for overskridelse af lofterne, kan Kommissionen efter forvaltningskomiteproceduren indføre de nødvendige foranstaltninger, herunder egentlige importrestriktioner.
Listerne over de produkter, der er omfattet af overvågningsordningen, kan revideres efter en særlig ad hoc komiteprocedure.
Foranstaltninger på strukturområdet og en række tekniske gennemførelsesbestemmelser vil skulle vedtages i interimsperioden.
 Overgangsforanstaltningerne på landbrugsområdet påbegyndes den 1.
marts 1986 og udløber den 31. december 1995, bortset fra de tilfælde, hvor der er fastsat en kortere overgangsperiode.
1. Almindelige bestemmelser (art. 67-91) Bestemmelserne i art. 68-71 fastlægger principperne for den gradvise tilnærmelse af de spanske priser til Fællesskabets priser.
Såfremt forskellen i prisniveauet mellem Spanien og Fællesskabet er lig med eller under 3 pct. ved tiltrædelsen, sker prisudligningen automatisk fra tiltrædelsen, således at Fællesskabets pris finder anvendelse.
For spanske landbrugsprodukter, hvor prisen er lavere end i Fællesskabet, er princippet, at pristilnærmelsen gennemføres i 7 etaper over 7 år, således at Fællesskabets pris finder anvendelse fra den syvende pristilnærmelse.
For spanske landbrugsprodukter, som har en højere pris end Fællesskabets, er princippet, at den spanske pris fastfryses, og pristilnærmelsen sker ved den gradvise forhøjelse af Fællesskabets priser.
Bestemmelserne i art. 71-74 fastlægger principperne for anvendelse af tiltrædelsesudligningsbeløb i samhandelen med landbrugsprodukter mellem Fællesskabet og Spanien.
Art. 75 fastlægger reglerne for afvikling af importtold for landbrugsprodukter mellem Spanien og Fællesskabet og for Spaniens tilpasning til satserne i den fælles toldtarif.
Hovedreglen er, at afvikling og tilpasning skal være tilendebragt den 1. januar 1993.
Der gælder dog særlige regler for bl.a. frugt og grøntsager, vegetabilske olier og fedtstoffer.
Art. 76 indebærer, at Spanien fra den 1. marts 1986 principielt ophæver alle nationale beskyttelsesforanstaltninger i form af told og kvantitative restriktioner m.v. for produkter omfattet af fælles markedsordninger.
For produkter, der ikke er omfattet af fælles markedsordninger, kan Spanien opretholde eksisterende foranstaltninger indtil udgangen af overgangsperioden den 31.
december 1995, med mindre der inden da indføres en markedsordning for disse produkter.
I art. 77 bemyndiges Spanien til at kunne opretholde kvantitative restriktioner ved import fra tredjelande for visse frugter og grøntsager, due- og kaninkød, mel, korn, stivelse og hvedegluten og for de produkter, der er omfattet af overvågningsordningen ved import fra Fællesskabet til Spanien.
Art. 78 indeholder en særregel, som giver mulighed for, at det element til beskyttelse af forarbejdningsindustrien, der indgår i beregningen af importbelastningen over for tredjelande for korn og ris, kan opkræves ved import fra Fællesskabet til Spanien.
Denne beskyttelse afvikles gradvist i 8 årlige etaper.
Art. 79 fastlægger reglerne for Spaniens indførelse af fællesskabsstøtten inden for rammerne af den fælles landbrugspolitik.
Hovedreglen er, at fællesskabsstøtten indføres gradvist over 7 år, således at niveauet for fællesskabsstøtten gælder fuldt ud i Spanien fra begyndelsen af det 7. produktionsår efter tiltrædelsen.
Art. 80 giver Spanien mulighed for i overgangsperioden at opretholde nationale støtteordninger, hvis afskaffelse ville få alvorlige følger for såvel producentprisniveauet som forbrugerprisniveauet.
 Denne støtte skal dog aftrappes gradvis.
I art. 81-85 fastlægges de nærmere regler for importovervågningsordningen, den såkaldte supplerende mekanisme for samhandelen.
Kommissionen kan efter den særlige ad hoc komiteprocedure træffe afgørelse om tilbagetrækning af følgende produkter fra listen:
- vin, nye kartofler og mælkepulver fra begyndelsen af det 2. år efter tiltrædelsen, - frugt og grøntsager senest 9 måneder inden udgangen af det 4. år efter tiltrædelsen, - oksekød, mælk og fløde, smør, ost og blød hvede til brødfremstilling fra det 5. år efter tiltrædelsen.
Såfremt der opstår særlige vanskeligheder, kan Kommissionen efter den særlige ad hoc komiteprocedure og efter anmodning fra Spanien træffe afgørelse om at supplere listen.
Den særlige ad hoc komiteprocedure indebærer, at Kommissionens beslutninger kan indbringes for Rådet i tilfælde af en negativ udtalelse i ad hoc komiteen, eller når der ikke er afgivet nogen udtalelse.
Hvis Rådet ikke træffer afgørelse med kvalificeret flertal inden en måned, gennemføres Kommissionens beslutning, medmindre Rådet med simpelt flertal har udtalt sig imod denne.
For den restriktive udgave af overvågningsordningen er produktomfang, maksimale importmængder i produktionsåret 1986/87 og de årlige stigningstakter opregnet i art. 84, stk. 2.
De maksimale importmængder kan kun overskrides i løbet af et produktionsår, hvis Kommissionen træffer afgørelse herom efter forvaltningskomiteproceduren under hensyntagen til udviklingen i efterspørgslen på det spanske marked og til udviklingen i markedspriserne i Spanien.
For mælk svarer den maksimale importmængde til ca. 3 pct. af den spanske produktion.
For smør svarer den til ca. 5 pct. af den spanske produktion, og for ost svarer den til ca. 11 pct. af produktionen.
Fællesskabet og Spanien har hidtil i GATT-regie haft en aftale om Fællesskabets osteeksport til Spanien.
Kvoten i henhold til denne aftale er for 1985 på 11.270 tons.
Den maksimale importmængde på 14.000 tons medfører en stigning på 24 pct. mod en gennemsnitlig årlig stigning under GATT-kvoten i de senere år på ca. 5,6 pct.
I administrationen af overvågningsordningen vil der blive taget hensyn til den opdeling på ostetyper, som eksisterer under GATT-kvoten.
Med hensyn til den mindre restriktive udgave af overvågningsordningen vil der ved begyndelsen af hvert produktionsår skulle udarbejdes en foreløbig tidsplan for udviklingen i samhandelen og fastsættelsen af et indikativt importloft på det pågældende marked.
Fastsættelsen af de indikative lofter skal udvise en vis progression i forhold til de traditionelle handelsstrømme, således at der sikres en gradvis åbning af markedet og fuldstændig gennemførelse af frie varebevægelser inden for Fællesskabet efter udløbet af overgangsperioden.
Såfremt udviklingen i samhandelen viser en markant stigning i de faktiske eller forventede indførsler, og hvis denne situation fører til, at det pågældende indikative loft nås eller overskrides, skal Kommissionen træffe midlertidig afgørelse om de nødvendige beskyttelsesforanstaltninger.
Herefter indkaldes forvaltningskomiteen med henblik på vedtagelse af de endelige foranstaltninger.
Disse foranstaltninger kan være af den i art.
 85, stk. 3, angivne karakter og varighed.
Art. 86 indebærer, at spanske lagre af landbrugsprodukter, som overstiger lagre af normal størrelse, skal afvikles for spansk regning.
Art. 87 præciserer, at der som hovedregel skal tages hensyn til gældende tiltrædelsesudligningsbeløb eller i mangel heraf til prisforskellen mellem Spanien og Fællesskabet ved fastsættelsen af de forskellige beløb, der anvendes inden for den fælles landbrugspolitik.
 Art. 88-91 indeholder forskellige procedurebestemmelser.
2. Bestemmelser vedrørende visse fælles markedsordninger (art 92-130) I art 92-130 opregnes de konkrete overgangsforanstaltninger for enkelte landbrugsprodukter eller grupper af landbrugsprodukter, således som de er fastlagt på grundlag af de almindelige bestemmelser i art. 67-91.
 a) Fedtstoffer.
Artiklerne 92-97 fastsætter overgangsarrangementerne vedrørende pristilnærmelse, tiltrædelsesudligningsbeløb, den gradvise indførelse af fællesskabsstøtte og handelspræference over for tredjelande for vegetabilske fedtstoffer (især olivenolie).
Spaniens medlemskab af Fællesskabet vil medføre, at Fællesskabets produktion af olivenolie øges med ca. 50 pct.
Endvidere er olivenoliepriserne i Spanien ca. 40 pct. under Fællesskabets niveau.
Med henblik på at tage højde for overskudsproduktion i Fællesskabet vil markedsordningen efter udvidelsen skulle tilpasses ved indførelse af garantitærskler.
For at sikre, at der ikke er tilskyndelse til øget produktion af olivenolie i Spanien, tilnærmes interventionspriserne for olivenolie i Spanien og Fællesskabet kun med 1/20 af forskellen om året, indtil garantitærskelforanstaltningerne er iværksat.
Herefter sker pristilnærmelsen lineært i løbet af overgangsperioden på 10 år.
For at opretholde den nuværende balance mellem forbrug af olivenolier og andre vegetabilske olier skal Spanien i overgangsperiodens første 5 år opretholde den nuværende nationale ordning for kontrol af de mængder olieholdige frø og frøolier, der anvendes i Spanien.
Spanien skal ligeledes opretholde den nugældende forpligtelse til re-eksport af sojaolie produceret på grundlag af importeret soja.
I overgangsperiodens 10 år skal der fastsættes specifikke garantitærskler for raps- og rybsfrø samt for solsikkefrø produceret i Spanien.
 b) Mælk og mejeriprodukter.
Artiklerne 98-99 fastsætter overgangsarrangementerne vedrørende pristilnærmelse og tiltrædelsesudligningsbeløb for mælk og mejeriprodukter.
Spaniens produktionskvote for mælk er under udvidelsesforhandlingerne arbitrært fastsat til 5,4 mill. tons, hvor 4,650 mill. tons er mejerileverancer og 0,750 mill. tons er til direkte salg.
Spanien kan i et år efter tiltrædelsen opretholde de nuværende eneforhandlingsrettigheder for markedsføring af frisk spansk mælk til spanske mælkecentraler.
Dette må dog ikke hindre markedsføring af frisk mælk fra Fællesskabet.
Samhandelen med de fleste mælke- og mejeriprodukter vil i overgangsperioden være omfattet af den nævnte importovervågningsordning, idet disse produkter betragtes som følsomme af hensyn til den spanske produktion.
 c) Oksekød.
Artiklerne 100-102 fastsætter overgangsarrangementerne vedrørende pristilnærmelse, tiltrædelsesudligningsbeløb og støtte for oksekød.
Oksekød er af hensyn til den spanske produktion anerkendt som værende følsom og vil være underkastet importovervågningsordningen.
 d) Tobak.
Art. 103 fastlægger overgangsarrangementerne vedrørende interventionspris og målpris for tobak.
 e) Hør og hamp.
Art. 104 fastlægger overgangsarrangementerne vedrørende støtte for hør og hamp.
 f) Humle.
Art. 105 fastsætter overgangsarrangementerne vedrørende støtte for humle.
 g) Frø.
Art. 106 fastsætter overgangsarrangementerne vedrørende støtte for frø.
 h) Silkeorme.
Art. 107 fastsætter overgangsarrangementerne vedrørende støtte for silkeorme.
 i) Sukker og isoglukose.
Artiklerne 108-110 fastlægger overgangsarrangementerne vedrørende pristilnærmelse, tiltrædelsesudligningsbeløb og støtte for sukker og isoglukose.
Spanien er tildelt en A-sukkerkvote på 960.000 tons og en B-kvote på 40.000 tons.
Såfremt det godtgøres, at Spanien har en underskudsproduktion af sukker, vil interventionsprisen skulle fastsættes på samme niveau som i andre underskudsområder i Fællesskabet.
Spaniens produktionskvote for isoglukose er fastsat til en A-kvote på 75.000 tons og en B-kvote på 8.000 tons.
 j) Korn.
Artiklerne 111-113 fastlægger overgangsarrangementerne vedrørende interventionspris og tiltrædelsesudligningsbeløb for korn.
Brødhvede er af hensyn til den spanske produktion anerkendt som værende følsom og vil være underkastet importovervågningsordningen.
For så vidt angår intervention for byg, kan Spanien i overgangsperiodens første 3 år tillade en minimalvægt på henholdsvis 60 kg/hl, 61 kg/hl og 62 kg/hl ved intervention som undtagelse fra den i Fællesskabet gældende minimalvægt på 63 kg/hl.
 k) Svinekød.
 Art. 114 fastlægger overgangsarrangementerne for svinekød.
Spanien krævede oprindeligt beskyttelse af sin svinekødsproduktion ved indførelse af negative tiltrædelsesudligningsbeløb ved import af svinekød fra Fællesskabet.
Dette afvistes af Fællesskabet.
I stedet opnåedes der enighed om, at der ikke vil blive ydet tiltrædelsesudligningsbeløb i de første 4 år efter tiltrædelsen.
Herefter vil eventuelle tiltrædelsesudligningsbeløb i samhandelen med Spanien blive beregnet på grundlag af udligningsbeløbene for foderkorn.
Den fordel, som den spanske svinekødsproduktion vil have på grund af lavere kornpriser, vil gradvis forsvinde, efterhånden som de spanske kornpriser udlignes med Fællesskabets kornpriser.
Eksistensen af afrikansk svinepest i Spanien indebærer et væsentligt problem for det frie marked for svinekød.
Spaniens muligheder for eksport af svinekød er derfor yderst begrænsede.
Spanien fandt oprindeligt, at det spanske marked skulle isoleres i perioden indtil den afrikanske svinepest var udryddet.
Dette afvistes af Fællesskabet.
I stedet er der opnået enighed om, at der i den periode, som er nødvendig for at udrydde afrikansk svinepest, skal være mulighed for i Spanien at anvende særlige støtteforanstaltninger i medfør af art. 20 i grundforordningen for svinekød primært i form af støtte til privat oplagring og sekundært i form af interventionsopkøb.
I tilfælde af risiko for massive interventionsforanstaltninger i Spanien vil Kommissionen efter forvaltningskomiteproceduren kunne træffe de nødvendige importbegrænsende foranstaltninger.
Denne mulighed for indgriben i samhandelen er begrænset til overgangsperiodens første 4 år og vil kun blive anvendt som sidste udvej.
 1) Æg.
Art. 115 fastlægger overgangsarrangementerne vedrørende tiltrædelsesudligningsbeløb for æg.
 m) Fjerkrækød.
Art. 116 fastlægger overgangsarrangementerne vedrørende tiltrædelsesudligningsbeløb for fjerkrækød.
 n) Ris.
Art. 117 fastlægger overgangsarrangementerne vedrørende pristilnærmelse og tiltrædelsesudligningsbeløb for ris.
 o) Forarbejdede frugter og grøntsager.
Artiklerne 118-119 fastlægger overgangsarrangementerne vedrørende interventionspris, tiltrædelsesudligningsbeløb og den gradvise indførelse af Fællesskabsstøtte for forarbejdede frugter og grøntsager, især for forarbejdede tomater (tomatkoncentrat, flåede tomater o.lign.).
 p) Tørret foder.
Art. 120 indeholder overgangsarrangementerne vedrørende målpris og støtte for tørret foder.
 q) Ærter og bønner.
Art. 121 indeholder overgangsarrangementerne vedrørende pristilnærmelse og støtte for ærter og bønner, herunder hestebønner samt sødlupiner.
 r) Vin.
 Artiklerne 122-129 fastsætter overgangsarrangementerne for vin.
Pristilnærmelsen sker ved, at det spanske prishierarki tilpasses Fællesskabets prishierarki i løbet af 5 år, mens det spanske prisniveau tilpasses Fællesskabets prisniveau i løbet af 7 år.
Der indføres et reguleringsbeløb for bordvine, visse vine med oprindelsesbetegnelse og enkelte andre produkter (f.eks.
koncentreret druemost) for at udligne prisforskellene i samhandelen mellem Fællesskabet og Spanien.
Dette reguleringsbeløb skal svare til forskellen mellem orienteringspriserne og kan gradueres efter markedssituationen.
Vin er underkastet importovervågningsordninger i samhandelen mellem Spanien og Fællesskabet.
Referencemængden for obligatorisk destillation er fastsat til 27,5 mill. hl.
Sammenstikning af røde og hvide vine tillades i Spanien til afsætning på det spanske marked i overgangsperiodens første 4 år.
Som hovedregel er dette forbudt i Fællesskabet.
Overgangsarrangementerne indeholder enkelte andre særregler vedrørende alkohol- og syreindhold, støtte til koncentreret druemost og anvendelse af betegnelserne »British Sherry«,  

 »Irish Sherry« og »Cyprus Sherry«.
 s) Fåre- og gedekød.
Artikel 130 indeholder overgangsarrangementerne vedrørende basispris for fåre- og gedekød.
3. Bestemmelser vedrørende frugt og grøntsager (art. 131-153) Bestemmelserne i artikel 131-153 fastlægger den særlige overgangsordning for frisk frugt og grøntsager.
Prisniveauet for frugt og grøntsager i Spanien er væsentligt under Fællesskabets prisniveau.
Hertil kommer, at der ikke findes nogen intern spansk markedsordning med institutionelle priser og interventionsordninger.
Disse forhold er baggrunden for anvendelse af den særlige overgangsordning i to etaper på henholdsvis 4 og 6 år.
 a) Første etape.
I artiklerne 132-146 fastlægges overgangsarrangementerne for overgangsperiodens første 4 år.
For så vidt angår det interne spanske marked, kan Spanien som hovedregel opretholde den hidtil gældende nationale ordning.
Spanien skal dog i løbet af den første etape tilpasse denne ordning med henblik på integreringen af frugt- og grøntsagssektoren i den fælles landbrugspolitik fra indledningen af den anden etape.
Dette skal ske ved indførelse af kvalitetsnormer, udvikling af producentorganisartioner, indførelse af et interventionsorgan, indførelse af et prisnoteringssystem og liberalisering af samhandelen.
Af samme grund vil Fællesskabets strukturregler finde anvendelse i Spanien fra tiltrædelsen og Fællesskabet vil i et begrænset omfang deltage i finansieringen af interventioner for at lette byrden ved udgifterne til støtte af det spanske marked.
Spanien skal endvidere fra tiltrædelsen fastsætte institutionelle priser og overholde en vis prisdisciplin, sørge for en vis afvikling af den bestående spanske støtte samt anvende samme produktionsdiscipliner som i Fællesskabet.
For så vidt angår samhandelen mellem Fællesskabet og Spanien vil samhandelsordningen som hovedregel være den, der gjaldt inden tiltrædelsen.
Kvantitative import- og eksportrestriktioner, foranstaltninger med tilsvarende virkning og afgifter med tilsvarende virkning som told skal afskaffes fra tiltrædelsen.
Dog kan Spanien opretholde importkontingenter over for Fællesskabet på de i art. 137 angivne vilkår og produkter.
Art. 138-146 indeholder specifikke regler vedrørende eksportstøtte, kvantitative restriktioner, udligningsafgifter m.v.
 b) Anden etape.
I artiklerne 147-153 fastlægges overgangsarrangementerne for overgangsperiodens sidste 6 år.
Overgangsarrangementerne vil i den anden etape svare til den klassiske overgangsordning, især med hensyn til pristilnærmelse og ved indførelse af en udligningsmekanisme.
Toldafviklingen fortsættes lineært undtagen for de produkter, for hvilke der gælder referencepriser.
For disse produkter foregår toldafviklingen med 25 pct. det femte år, 15 pct. det sjette, og derefter med 4 pct. indtil al told er afviklet.
Endvidere skal Fællesskabets handelspræferencer over for tredjelande indføres for disse produkter ved gradvis nedsættelse af forskellen mellem den spanske toldsats og præferencetoldsatsen.
Spaniens eksport til Fællesskabet af frugt og grøntsager og Fællesskabets eksport til Spanien af de produkter, for hvilke der i første etape gælder importkontingenter vil i den anden etape være omfattet af importovervågningsordningen i den mindre restriktive model.
Portugal (art. 233-345) Overgangsordningerne for Portugal svarer i det væsentlige til overgangsordningerne for Spanien.
I overgangsordningerne for Portugal er der imidlertid særligt taget hensyn til, at Portugal kun i begrænset omfang besidder den infrastruktur, som er nødvendig med henblik på en tilfredsstillende gennemførelse af mekanismerne i den fælles landbrugspolitik.
Dette gælder både med hensyn til strukturer og markeder.
 Den generelle overgangsordning omfatter:
1) En klassisk overgangsordning baseret på samme principper som ved Fællesskabets tidligere udvidelser, men som kun omfatter et beskedent antal produkter eller sektorer.
Det drejer sig først og fremmest om vegetabilske fedtstoffer, sukker og isoglucose samt forarbejdede frugter og grøntsager.
Overgangsperiodens varighed er som hovedregel ligesom for Spanien 7 år bortset fra vegetabilske fedtstoffer, hvor overgangsperioden er fastsat til 10 år.
Visse overgangsordninger kan dog have en varighed på 10 år.
Det drejer sig navnlig om den gradvise afskaffelse af nationale støtteforanstaltninger og kvantitative restriktioner over for tredjelande.
2) En overgangsordning i to etaper svarende til den, der gælder for Spanien med hensyn til frugt og grøntsager.
Denne overgangsordning gælder i Portugals tilfælde for et betydeligt antal produkter.
Det drejer sig især om mælk og mejeriprodukter, oksekød, frugt og grøntsager, korn, svinekød, æg, fjerkrækød, ris og vin.
Disse sektorer udgør ca. 85 pct. af værdien af den samlede portugisiske landbrugsproduktion.
Overgangsperiodens varighed er som for Spanien 10 år, men i modsætning til Spanien med to etaper på hver 5 år.
Varigheden af den første etape vil dog kunne nedsættes til 3 år, såfremt Rådet træffer beslutning herom med kvalificeret flertal.
Overgangen fra første til anden etape sker, som i Spaniens tilfælde, automatisk.
Som i Spaniens tilfælde skal der i den første etape først og fremmest ske en forbedring af infrastrukturen på det portugisiske marked.
Dette indebærer, at det portugisiske marked i princippet i den første etape fortsat vil være undergivet de nugældende nationale bestemmelser, mens den klassiske overgangsordning i princippet vil skulle anvendes fra begyndelsen af den anden etape.
3) En importovervågningsordning (den såkaldte supplerende mekanisme for samhandelen) svarende til den, der finder anvendelse for Spanien.
Denne finder anvendelse i 10 år.
Importovervågningsordningen finder anvendelse fra tiltrædelsen for de produkter, for hvilke der skal anvendes en klassisk overgangsordning og fra begyndelsen af anden etape for de produkter, for hvilke der skal anvendes en etapevis overgangsordning.
De produkter, som er omfattet af den klassiske overgangsordning, er opregnet i bilag XXII.
For produkter, som er omfattet af den etapevise overgangsordning, skal Rådet inden udgangen af første etape træffe beslutning om, hvilke produkter, der skal betragtes som følsomme og som derfor skal underkastes overvågningsordningen i anden etape.
Med henblik på at forbedre landbrugsstrukturen i Portugal har Fællesskabet stillet 50 mill.
ECU til rådighed for Portugal som førtiltrædelsesbistand.
Herudover er der vedtaget et særligt strukturprogram for Portugal, som især vil tage sigte på forbedring af produktions- og markedsvilkårene.
Dette program vil medføre omkostninger for Fællesskabet på ca. 700 mill.
ECU i løbet af den periode på 10 år, det skal strække sig over.
Endelig vil den fælles strukturpolitik gælde for Portugal fra tiltrædelsen.
1. Almindelige bestemmelser (art. 233-234) Bestemmelserne i art. 233-234 definerer anvendelsesområdet i forhold til Aktens øvrige bestemmelser, fastlægger princippet om den klassiske og den etapevise overgangsordning og indeholder en bemyndigelse for Rådet til at kunne vedtage de nødvendige iværksættelses- og tilpasningsbestemmelser.
2. Klassisk overgang (art. 235-258) I art. 235-258 fastlægges de konkrete foranstaltninger for den klassiske overgangsordning vedrørende tilnærmelse og udligning af priser (art. 236-242), frie varebevægelser og toldunionen (art.
 243-245), støtte (art. 246-248), importovervågningsordningen (art.
249-252) og enkelte andre særlige bestemmelser (art. 253-258), især forskellige procedurebestemmelser dels vedrørende forbedring af den strukturelle situation i Portugal dels vedrørende vedtagelse af gennemførelses- og overgangsforanstaltninger på landbrugsområdet.
Overgangsforanstaltningerne svarer i det væsentlige til overgangsforanstaltningerne vedrørende den klassiske overgangsordning for Spanien.
Toldafvikling finder som hovedregel sted over 6 år fra Fællesskabets side og over 7 år fra Portugals side.
Der gælder særlige regler for visse orkideer, tomatkonserves, olieholdige frø og frugter samt vegetabilske olier og olivenolie.
3. Etapevis overgang (art. 259-289) I art. 259-289 fastsættes de konkrete foranstaltninger for den etapevise overgangsordning.
Disse overgangsforanstaltninger svarer i det væsentlige til overgangsforanstaltningerne vedrørende den etapevise overgangsordning for Spanien.
Toldafviklingen finder imidlertid sted over 8 år fra Fællesskabets side undtagen for vin.
For vin afvikles tolden over 2 år for hedvine, over 3 år for vinhos verdes og Dao og over 5 år for andre kvalitetsvine.
Toldafviklingen finder sted over 10 år fra Portugals side.
 a) Første etape:
Artiklerne 261-266 fastsætter overgangsarrangementerne for det interne portugisiske marked i første etape.
I løbet af overgangsperiodens første etape skal der ske en forbedring af produktions-, forarbejdnings- og afsætningsvilkårene for landbrugsprodukter i Portugal og en generel forbedring af den strukturelle situation i den portugisiske landbrugssektor.
Portugal skal efter samme principper, som for Spanien overholde visse discipliner vedrørende priser, støtte og produktion.
Artiklerne 267-276 fastsætter overgangsarrangementerne for samhandelen mellem Fællesskabet og Portugal i første etape.
I første etape gælder principielt samme samhandelsordning, som gjaldt inden tiltrædelsen.
Dog sker der en gradvis toldafvikling, en afskaffelse af kvantitative restriktioner og en ligestilling fra portugisisk side mellem produkter, som importeres fra Fællesskabet og produkter, som importeres fra tredjelande, der har en særlig præferenceadgang til det portugisiske marked.
Portugal kan efter samme principper som Spanien opretholde kvantitative restriktioner ved import af de i bilag XXIII opregnede produkter fra Fællesskabet.
Portugal vil kunne opretholde et importlicenssystem for produkter, for hvilke der ikke gælder kvantitative restriktioner.
Dette system må imidlertid kun have statistiske formål.
Artiklerne 277-283 fastsætter overgangsarrangementerne for samhandelen mellem Portugal og tredjelande i første etape.
Selvom Portugal fra tiltrædelsen principielt skal anvende Fællesskabets regler, vil Portugal dog kunne opretholde visse kvantitative restriktioner ved import fra tredjelande for de samme produkter, som er underkastet kvantitative restriktioner ved import fra Fællesskabet.
Indtægter fra importafgifter, udligningsafgifter og told tilfalder Portugal i den første etape.
 b) Anden etape:
Artiklerne 284-289 fastsætter overgangsarrangementerne for den anden etape.
Disse overgangsarrangementer svarer i det væsentlige til de bestemmelser, som er fastsat for den klassiske overgangsperiode.
4. Bestemmelser vedrørende visse fælles markedsordninger med klassisk overgang (art. 290-308) I art. 290-308 opregnes de konkrete overgangsforanstaltninger for enkelte landbrugsprodukter eller grupper af landbrugsprodukter omfattet af den klassiske overgangsordning, således som de er fastsat på grundlag af bestemmelserne vedrørende den klassiske overgang i art. 235-258.
 a) Fedtstoffer.
Artiklerne 290-295 fastsætter overgangsarrangementerne vedrørende pristilnærmelse, tiltrædelsesudligningsbeløb, og den gradvise indførelse af fællesskabsstøtte og handelspræference over for tredjelande for vegetabilske fedtstoffer (især olivenolie).
Overgangsarrangementerne svarer i det væsentlige til overgangsarrangementerne for Spanien.
Der er fastsat særlige garantitærskler for raps- og rypsfrø på 1.000 tons for produktionsåret 1986/87 og for solsikkefrø på 48.000 tons for produktionsåret 1986/87.
 b) Tobak.
Art. 296-297 fastlægger overgangsarrangementerne vedrørende interventionspris og målpris for tobak.
 c) Hør og hamp.
Art. 298 fastlægger overgangsarrangementerne vedrørende støtte for hør og hamp.
 d) Humle.
Art. 299 fastsætter overgangsarrangementerne vedrørende støtte for humle.
 e) Frø.
Art. 300 fastsætter overgangsarrangementerne vedrørende støtte for frø.
 f) Silkeorme.
Art. 301 fastsætter overgangsarrangementerne vedrørende støtte til silkeorme.
 g) Sukker og isoglucose.
Artiklerne 302-303 fastlægger overgangsarrangementerne vedrørende pristilnærmelse, tiltrædelsesudligningsbeløb og forsyningen af Portugals sukkerraffineringsindustri.
Portugals sukkerproduktion har forud for tiltrædelsen været baseret på raffinering af rørsukker importeret fra 4 AVS-lande, nemlig Elfenbenskysten, Malawi, Zimbabwe og Swaziland.
Efter tiltrædelsen er hovedreglen, at forsyningen af den portugisiske raffineringsindustri sker ved de sukkermængder, der er til rådighed på fællesskabsmarkedet.
Dog vil Portugal i den 7-årige overgangsperiode fortsat fra de nævnte 4 AVS-lande, med hvilke Portugal har indgået langtidskontrakter, kunne importere 75.000 tons rørsukker til nedsat importafgift.
Under visse omstændigheder vil denne importmængde kunne forøges yderligere.
Der er for Portugal fastsat en produktionskvote på 60.000 tons for fastlandet, 10.000 tons for Azorerne og 10.000 tons til produktion af isoglucose.
 h) Forarbejdede frugter og grøntsager.
Artiklerne 304-305 fastlægger overgangsarrangementerne vedrørende minimumspris, tiltrædelsesudligningsbeløb og den gradvise indførelse af fællesskabsstøtte for forarbejdede frugter og grøntsager, især for forarbejdede tomater (tomatkoncentrat, flåede tomater o.lign.).
 i) Tørret foder.
Art. 306 indeholder overgangsarrangementerne vedrørende målpris og støtte for tørret foder.
 j) Ærter og bønner.
Art. 307 indeholder overgangsarrangementerne vedrørende pristilnærmelse og støtte for ærter og bønner, herunder hestebønner samt sødlupiner.
 k) Fåre- og gedekød.
Art. 308 indeholder overgangsarrangementerne vedrørende basispris for fåre- og gedekød.
5. Bestemmelser vedrørende fælles markedsordninger med etapevis overgang (art. 309-341) I art. 309-341 opregnes de konkrete overgangsforanstaltninger for enkelte landbrugsprodukter eller grupper af landbrugsprodukter omfattet af den etapevise overgangsordning, således som de er fastlagt på grundlag af bestemmelserne vedrørende den etapevise overgang i artikel 259-289.
 a) Mælk og mejeriprodukter.
I art. 309 anføres de konkrete foranstaltninger, som Portugal skal indføre i løbet af overgangsperiodens første etape i sektoren for mælk og mejeriprodukter.
Portugal kan i overgangsperiodens første etape opretholde kvantitative restriktioner for visse oste ved import fra Fællesskabet.
I art. 310 fastsættes overgangsarrangementerne vedrørende interventionspris og tiltrædelsesudligningsbeløb i overgangsperiodens anden etape for mælk og mejeriprodukter.
 b) Oksekød.
Art. 312 indeholder de konkrete foranstaltninger, som Portugal skal indføre i løbet af overgangsperiodens første etape i oksekødssektoren.
Art. 313-314 fastsætter overgangsarrangementerne vedrørende pristilnærmelse, tiltrædelsesudligningsbeløb og støtte i overgangsperiodens anden etape for oksekød.
 c) Frugt og grøntsager.
Art. 315 indeholder de konkrete foranstaltninger, som Portugal skal indføre i løbet af overgangsperiodens første etape i frugt og grøntsagssektoren.
Art. 316 indebærer, at der i samhandelen mellem Fællesskabet og Portugal anvendes referencepriser i frugt og grøntsagssektoren i overgangsperiodens første etape.
Eventuelle udligningsafgifter ved import til Fællesskabet fra Portugal vil blive gradvis reduceret.
Art. 317-318 fastlægger overgangsarrangementerne vedrørende pristilnærmelse og prisudligning for frugt og grøntsager i overgangsperiodens anden etape.
 d) Korn.
Art. 319 indeholder de konkrete foranstaltninger, som Portugal skal indføre i løbet af overgangsperiodens første etape i kornsektoren.
I art. 320 fastlægges den gradvise afvikling af det portugisiske kornmonopol i løbet af overgangsperiodens første etape.
Artiklerne 321-323 fastlægger overgangsarrangementerne vedrørende interventionspris, tiltrædelsesudligningsbeløb og den gradvise indførelse af fællesskabsstøtte i overgangsperiodens anden etape for korn.
 e) Svinekød.
Art. 324 indeholder de konkrete foranstaltninger, som Portugal skal indføre i løbet af overgangsperiodens første etape i svinekødssektoren.
Portugal kan i overgangsperiodens første etape opretholde restriktioner for svinekød ved import fra Fællesskabet.
Art. 325 fastlægger overgangsarrangementerne vedrørende tiltrædelsesudligningsbeløb i overgangsperiodens anden etape for svinekød.
Disse vil som hovedregel blive beregnet på grundlag af udligningsbeløbene for foderkorn, således som det er tilfældet for Spanien.
 f) Æg.
Art. 326 indeholder de konkrete foranstaltninger, som Portugal skal indføre i overgangsperiodens første etape i æg-sektoren.
Art. 327 fastlægger overgangsarrangementerne vedrørende tiltrædelsesudligningsbeløb i overgangsperiodens anden etape for æg.
 g) Fjerkrækød.
Art. 328 indeholder de konkrete foranstaltninger, som Portugal skal indføre i løbet af overgangsperiodens første etape i sektoren for fjerkrækød.
Art. 329 fastlægger overgangsarrangementerne vedrørende tiltrædelsesudligningsbeløb i overgangsperiodens anden etape for fjerkrækød.
 h) Ris.
Art. 330 indeholder de konkrete foranstaltninger, som Portugal skal indføre i løbet af overgangsperiodens første etape i rissektoren.
I art 331 fastlægges den gradvise afvikling af det portugisiske monopol vedrørende indførsel og markedsføring af ris i løbet af overgangsperiodens første etape.
Dette sker efter samme principper, som er fastlagt for afvikling af det portugisiske kornmonopol.
Art. 332 fastlægger overgangsarrangementerne vedrørende pristilnærmelse og tiltrædelsesudligningsbeløb i overgangsperiodens anden etape for ris.
 i) Vin.
Art. 333-336 indeholder de konkrete foranstaltninger, som Portugal skal indføre i løbet af overgangsperiodens første etape i vinsektoren.
Art. 337-339 fastsætter overgangsarrangementerne vedrørende orienteringspris, reguleringsbeløb og støtte i overgangsperiodens anden etape for vin.
Art. 340 indebærer, at Portugal i løbet af overgangsperiodens anden etape ophører med dyrkning af arealer tilplantet med vin, hvis klassificering skal afskaffes i løbet af overgangsperiodens første etape.
Art. 341 indeholder en særregel, hvorefter vinho verde med et særligt lavt alkoholindhold kun må afsættes uaftappet i produktionsområdet i overgangsperiodens 10 år.
6. Andre bestemmelser (art. 342-345) Art. 342-345 indeholder enkelte særlige undtagelser for Portugal især vedrørende gennemførelsen i Portugal af visse fællesskabsdirektiver vedrørende veterinære foranstaltninger, foranstaltninger om frø og plantemateriale og fytosanitære foranstaltninger.
Kapitel 4 Fiskeri Spanien (art. 154-176) På grund af fiskerisektorens følsomme karakter både for Spanien og for Fællesskabet har det på dette område været nødvendigt at anvende særligt vidtgående overgangsordninger.
Formålet er at sikre Spaniens integrering i Fællesskabets nuværende fiskeripolitik, samtidig med at fiskeripolitikkens centrale principper og balancen mellem medlemsstaterne respekteres.
Med henblik herpå er der for så vidt angår adgangen til farvande og ressourcer fastlagt en ordning for kontrol med fiskeriet baseret på et listesystem, hvori det maksimale antal fartøjer, der samtidig kan fiske i de pågældende områder, fastsættes.
Princippet er, at disse fartøjer fra tiltrædelsen anvender de gældende fællesskabsbestemmelser i fiskerisektoren med hensyn til bevarelses- og kontrolforanstaltninger.
Ordningen finder anvendelse indtil udløbet af den fælles fiskeripolitik i 2002.
Som et særligt element i bestræbelserne på at tilpasse den spanske fiskeriflåde til vilkårene i den fælles fiskeripolitik har fællesskabet stillet 28,5 mill.
ECU til rådighed som førtiltrædelsesbistand med henblik på omstrukturering.
1. Almindelige bestemmelser (art. 154-155) I art. 154 defineres anvendelsesområdet i forhold til Aktens øvrige bestemmelser.
Art. 155 præciserer, at den fælles fiskeripolitik ikke finder anvendelse på De kanariske Øer samt Ceuta og Melilla.
Rådet vil dog kunne vedtage visse foranstaltninger til fordel for disse områder.
2. Adgang til farvande og ressourcer (art. 156-166) I art 156-166 fastlægges de konkrete foranstaltninger for Spaniens adgang til Fællesskabets farvande og ressourcer (art. 156-163), de nuværende medlemsstaters adgang til Spaniens farvande og ressourcer (art. 164) og Portugals adgang til Spaniens farvande og ressourcer (art. 165).
Spanske fartøjer får fra tiltrædelsen adgang til områderne Vb-VIIIa, b og d, dvs. farvande syd og vest for De britiske Øer med undtagelse af den såkaldte »irske kasse«, dvs. farvandet omkring Irland.
Dette område åbnes først for spanske fartøjer fra 1996.
Kontrollen med de spanske fartøjers fiskeri i disse områder sikres ved opstilling af - en basisliste på 300 fartøjer, der har mulighed for at få tilladelse til at fiske i de nævnte fællesskabsfarvande.
Disse fartøjer opregnes med deres tekniske karakteristika i bilag IX.
- en periodisk liste på 150 standardfartøjer, hvoraf 5 ikke må fiske efter kulmule, omfattende det antal fartøjer, der må fiske samtidigt i de navnte fællesskabsfarvande efter den i art. 158 stk. 2 nævnte underopdeling.
I tilfælde af, at et fartøj udgår af brug på grund af force majeure, kan basislisten tilpasses inden tiltrædelsen på visse betingelser.
 De fartøjer, som kan indgå som erstatning, opregnes i bilag X.
Antallet af fartøjer på den periodiske liste kan, jfr. art. 159, forhøjes under hensyn til udviklingen i de samlede fiskerimuligheder, der tildeles Spanien efter bestande undergivet TAC (ordningen med samlet tilladt fangstmængde).
Der er i stk. 2 fastsat en særlig fornyelsesklausul, ifølge hvilken fartøjer, der er opført på basislisten, kan udskiftes, efterhånden som de tages ud af drift, med fartøjer af samme kategori og i forholdet to til en i forhold til motorkraften. indtil basislisten er bragt i overensstemmelse med fiskeriressourcerne.
Bestemmelsen gælder dog ikke, såfremt de nuværende medlemsstater forøger deres fiskerikapacitet i området.
Der er i art. 16 fastsat specifikke bestemmelser vedrørende specialiserede fiskeriaktiviteter (fiskeri efter sardiner, ansjoser og tunfisk).
I art. 160 fastlægges Spaniens fangstkvoter for følgende arter, der er undergivet TAC og kvoter: kulmule, havtaske, glashvarre, jomfruhummer, lubbe og ansjos.
Den for Spanien væsentlige kulmulekvote er de første 3 år efter tiltrædelsen fastsat til 18.000 tons.
Spanien er endvidere tildelt fangstkvoter for følgende arter, der er undergivet TAC, men ikke kvoter:
 blåhvilling (30.000 tons) og hestemakrel (31.000 tons).
Kommissionen forelægger i henhold til art. 162 inden den 31. december 1992 Rådet en rapport om situationen og perspektiverne for fiskeriet i det udvidede Fællesskab.
På grundlag heraf vedtager Rådet inden den 31. december 1993 med kvalificeret flertal de tilpasninger, der måtte vise sig nødvendige, herunder om Spanien skal have adgang til fiskeri i nye områder.
Disse tilpasninger træder i givet fald i kraft den 1. januar 1996.
De konkrete kontrolforanstaltninger vil skulle vedtages i interimsperioden, dvs. i perioden inden 1. januar 1986. Disse er nævnt i bilag XI og vil blive baseret på de kontrolforanstaltninger, der gælder i Fællesskabet for den såkaldte Shetlandskasse.
De nuværende medlemsstaters adgang til Spaniens farvande og ressourcer fastsættes i henhold til art. 164 årligt, første gang inden tiltrædelsen.
Ordningen for Portugals adgang til Spaniens farvande og ressourcer er aftalt bilateralt mellem Spanien og Portugal og er fastlagt efter Spaniens adgang til Fællesskabets farvande og ressourcer.
Denne ordning finder dog kun anvendelse indtil 1996.
3. Eksterne ressourcer (art. 167-168) Bestemmelserne i art. 167-168 fastlægger forbindelserne med tredjelande.
Spanien trækker sig fra tiltrædelsen ud af de internationale konventioner, som Fællesskabet allerede deltager i.
Fællesskabet indtræder i de øvrige konventioner, Spanien deltager i, i stedet for Spanien.
De bilaterale aftaler, som Spanien har indgået med tredjelande, forvaltes af Fællesskabet.
Fællesskabet overtager disse aftaler så hurtigt som muligt, idet de aftaler, der gælder ved tiltrædelsen, dog opretholdes, indtil de overtages af Fællesskabet.
Det er hensigten i videst muligt omfang at søge at bevare Spaniens fiskeri i tredjelandsfarvande.
Fællesskabet indleder ved tiltrædelsen forhandlinger med henblik på at få Spanien omfattet af de fiskeriaftaler, Fællesskabet har indgået med tredjelande.
I denne forbindelse vil de nuværende medlemsstaters fangstmuligheder ikke blive begrænset.
Den toldfrie import i Spanien af fiskeriprodukter fra fællesforetagender (»joint ventures«), som Spanien har etableret med tredjelande med henblik på fiskeri i disse landes farvande, aftrappes gradvis over 7 år.
Disse fællesforetagender er opregnet i bilag XII.
4. Den fælles markedsordning (art. 169-172) I art. 169-172 opregnes de konkrete overgangsforanstaltninger for enkelte fiskeriprodukters integrering i den fælles markedsordning.
For sardiner vil der over 10 år ske en tilnærmelse af prisniveauet i Spanien og i Fællesskabet for atlanterhavssardiner til Fællesskabets prisniveau for middelhavssardiner på grundlag af 1984-priserne.
Der indføres fra tiltrædelsen en udligningsordning for sardinproducenter i det nuværende Fællesskab.
 For ansjoser sker pristilnærmelsen over 5 år.
Der indføres for sardiner og ansjoser en overvågningsordning for tilbagetagelsespriserne.
Visse følsomme arter på det spanske marked vil kunne omfattes af Fællesskabets prisstøttemekanismer.
5. Ordning for samhandelen (art. 173-176) Bestemmelserne i art 173-176 fastlægger principperne for samhandelen med fiskeriprodukter mellem Fællesskabet og Spanien og mellem Spanien og tredjelande.
Toldafviklingen mellem Fællesskabet og Spanien finder på begge sider sted over 7 år, for sardinkonserves dog over 10 år.
Spanien anvender fra det 7. år efter tiltrædelsen fuldt ud den fælles toldtarif over for tredjelande.
Importen til Spanien af visse fiskeriprodukter fra Fællesskabet vil i en periode på 7 år være underkastet en importovervågningsordning (den såkaldte supplerende mekanisme for samhandelen) baseret på den importovervågningsordning, der finder anvendelse i landbrugssektoren.
De omfattede fiskearter er opregnet i bilag XIII.
Endvidere vil sardinkonserves fra Portugal være underkastet overvågningsordningen.
Fællesskabet skal gradvis afvikle de nugældende kvantitative restriktioner over for Spanien for tunfiskkonserves over 7 år og for sardinkonserves over 10 år.
Spanien kan opretholde kvantitative restriktioner for visse fiskeriprodukter fra tredjelande i 7 år.
De pågældende fiskeriprodukter og importkontingenter er opregnet i bilag XIV.
Portugal (art. 346-363) Overgangsordningerne for Portugal svarer i det væsentlige til overgangsordningerne for Spanien.
1. Almindelige bestemmelser (art. 346) Art. 346 definerer anvendelsesområdet i forhold til aktens øvrige bestemmelser.
2. Adgang til farvande og ressourcer (art. 347-353) I art. 347-353 fastlægges de konkrete foranstaltninger for Portugals adgang til Fællesskabets farvande og ressourcer (art. 347-349), de nuværende medlemsstaters adgang til Portugals farvande og ressourcer (art. 351) og Spaniens adgang til Portugals farvande og ressourcer (art. 352).
Portugisiske fartøjer får adgang til at fiske blåhvilling og hestemakrel i områderne Vb-VIIIa, b og d, på nær i den såkaldte »irske kasse«.
Portugisiske fiskere får først adgang til den  

 irske kasse fra 1996. Fangstkvoterne, antallet af fartøjer og de nærmere regler vedrørende adgang og kontrol fastsættes årligt af Rådet første gang inden tiltrædelsen.
Desuden kan der gives adgang til fiskeri efter arter, der ikke er undergivet TAC.
Antallet af fartøjer fastsættes af Rådet på grundlag af situationen for portugisiske fiskeriaktiviteter i fællesskabsfarvande umiddelbart forud for tiltrædelsen og på grundlag af nødvendigheden af at sikre bevarelsen af bestandene samt under hensyntagen til de begrænsninger, der gælder for de nuværende medlemsstaters fiskeri efter lignende arter i portugisiske farvande.
Ordningen for Portugals adgang til Fællesskabets farvande og ressourcer finder som i Spaniens tilfælde anvendelse indtil udløbet af den fælles fiskeripolitik i 2002.
De nuværende medlemsstater får adgang til at fiske pelagiske arter, undtagen tunfisk i portugisisk farvand (områderne IX og X).
Antallet af fartøjer fastsættes årligt af Rådet, første gang inden tiltrædelsen, ud fra samme kriterier, som anvendes for Portugals adgang til fiskeri efter arter, der ikke er undergivet TAC og kvoter i fællesskabsfarvand.
Betingelserne for udøvelsen af specialiserede fiskeriaktiviteter svarer til de betingelser, der er fastsat for Spanien.
De konkrete kontrolforanstaltninger vil på samme måde som for Spanien skulle vedtages i interimsperioden.
På samme måde som for Spanien vil Rådet inden den 31. december 1993 på baggrund af en rapport, som Kommissionen forelægger inden den 31. december 1992, skulle træffe afgørelse om de tilpasninger af ovennævnte ordning, herunder om Portugal skal have adgang til fiskeri i nye områder.
Disse tilpasninger træder i givet fald i kraft den 1. januar 1996.
Ordningen for Spaniens adgang til Portugals farvande og ressourcer er aftalt bilateralt mellem Spanien og Portugal og er fastlagt efter samme principper som for Spaniens adgang til Fællesskabets farvande og ressourcer.
Denne ordning finder dog kun anvendelse indtil 1996.
3. Eksterne ressourcer (art. 354-355) Bestemmelserne i art. 354-355 fastlægger forbindelserne med tredielande og svarer til de bestemmelser, der gælder for Spanien.
4. Den fælles markedsordning (art. 356-359) I art. 356-359 opregnes de konkrete overgangsforanstaltninger for enkelte fiskeriprodukters integrering i den fælles markedsordning.
Pristilnærmelsen for sardiner, udligningsordningen for sardinproducenter i det nuværende Fællesskab og overvågningsordningen for tilbagetagelsespriserne for sardiner svarer til de for Spanien gældende overgangsforanstaltninger.
5. Ordning for samhandelen (art. 360-363) Bestemmelserne i art 360-363 fastlægger principperne for samhandelen med fiskeriprodukter mellem Fællesskabet og Portugal og mellem Portugal og tredjelande.
Toldafviklingen sker som hovedregel over 6 år fra Fællesskabets side og over 7 år fra Portugals side.
For sardinkonserves sker toldafviklingen over 10 år.
For sardiner og konserverede tunfisk og ansjoser sker toldafviklingen over 7 år.
Portugal anvender som Spanien fra det 7. år efter tiltrædelsen fuldt ud den fælles toldtarif over for tredjelande.
Som i Spaniens tilfælde vil importen til Portugal af visse fiskeriprodukter fra Fællesskabet være underkastet importovervågningsordningen (den såkaldte supplerende mekanisme for samhandelen). Disse produkter er opregnet i bilag XXVIII.
Der er fastsat årlige toldfrie kontingenter for import til Fællesskabet af visse konservesprodukter, især sardinkonserves.
Portugal kan opretholde kvantitative restriktioner for visse fiskeriprodukter fra tredielande i 7 år.
De pågældende fiskeriprodukter og importkontingenter er opregnet i bilag XXIX.
Kapitel 5 Forbindelserne udadtil I dette afsnit fastlægges de overgangsforanstaltninger, der gælder for Spaniens og Portugals indpasning i den fælles handelspolitik, herunder i de handels-, associerings- og samarbejdsaftaler m.v., som EF har indgået med en lang række tredjelande.
Størstedelen af de konkrete overgangsforanstaltninger på disse områder følger af de ovenfor beskrevne overgangsordninger for de to landes indpasninger i især toldunionen og den fælles landbrugspolitik.
Spanien (art. 177-183) 1. Den fælles handelspolitik (art. 177-178) I art. 177, stk. 1 fastslås, at Spanien over for tredjelande skal opretholde de kvantitative importrestriktioner for varer, som endnu ikke er liberaliserede i relation til EF (10). Spanien skal i henhold til stk. 2 over for statshandelslande opretholde kvantitative importrestriktioner for de varer, som endnu ikke er blevet liberaliseret over for andre tredjelande.
Med stk. 3 opnår Spanien mulighed for indtil udgangen af 1991 at opretholde kvantitative importrestriktioner i form af kontingenter over for GATT-lande (medlemmer af Den almindelige overenskomst om Told og Udenrigshandel), statshandelslande og Japan for en række varer opregnet i bilag XV.
Det forudsættes, at der over for GATT er foretaget notifikation af de nævnte restriktioner.
I stk. 4 er fastlagt de nærmere betingelser for den gradvise forhøjelse af kontingenterne.
Med stk. 5 opnår Spanien mulighed for at opretholde kvantitative importrestriktioner over for alle tredjelande for de i bilag XVI anførte varer, som EF (10) endnu ikke har liberaliseret over for denne landegruppe og for hvilke Spanien kan anvende kvantitative restriktioner over for EF (10).
Kontingenternes størrelse og varighed er anført i bilaget.
Af hensyn til EF's GATT-forpligtelse præciseres i stk. 6, at Spanien i nødvendigt omfang må udstrække liberaliseringsforanstaltningerne over for tredjelande til de statshandelslande, der er medlemmer af GATT.
Art. 178 vedrører Spaniens overtagelse af EF's generelle præferencesystem for udviklingslandene (GSP). Spanien skal fra 1.
marts 1986 gradvis indføre dette system, idet der dog er opregnet visse modifikationer med hensyn til udgangspunktet for tilpasningerne.
2. Aftaler med tredjelande (art. 179-182) Art. 179 fastsætter, at Spanien principielt anvender bestemmelserne i præferenceaftalerne straks fra tiltrædelsen.
Det vil dog være nødvendigt med enkelte af de pågældende tredjelande at forhandle en række konkrete overgangsforanstaltninger.
Disse bestemmelser vil blive fastsat i tillægsprotokoller til aftalerne med hver enkelt af disse tredjelande.
Protokollerne skal forhandles i interimsperioden, d.v.s. i perioden fra traktatens underskrivelse til dens ikrafttræden.
I artiklen opregnes en række principper, der skal iagttages ved forhandlingerne med de pågældende tredielande.
Disse principper tilsigter dels at etablere en enhedsordning for Fællesskabets forhold til disse lande, dels at sikre ens rettigheder og forpligtelser for alle medlemslande i relation til disse lande.
Art. 180 regulerer det tilfælde, at der ikke i interimsperioden er indgået de forudsete tillægsprotokoller med de pågældende tredjelande.
Dette vil i givet fald medføre, at medlemslandene ikke har ens rettigheder og forpligtelser i relation til de respektive tredjelande, og at Fællesskabet, som følge heraf, ikke vil være i stand til anvende en enhedsordning for relationer til disse lande.
Det præciseres i artiklen, at Spanien under alle omstændigheder fra tiltrædelsen indrømmer præferencelandene mestbegunstigelsesbehandling.
I art. 181 opregnes de lande med hvilke Fællesskabet har indgået aftaler, der omfattes af ovennævnte bestemmelser.
Det fremgår bl.a. heraf, at aftalen af 8. december 1984 mellem Fællesskabet og staterne i Afrika, Vestindien og Stillehavet (LOME III) falder ind under dette system i modsætning til den anden AVS/EØF-konvention fra 1979.
Det præciseres i art. 182, at Spanien fra tiltrædelsen skal udtræde af aftalen mellem Spanien og EFTA-landene.
3. Tekstiler (art. 183) Endelig fastslås i art. 183, at Spanien fra tiltrædelsen anvender reglerne i det såkaldte »multifiber-arrangement« (MFA), som Fællesskabet har tiltrådt under GATT og de bilaterale aftaler, som Fællesskabet har indgået med en række tekstilproducerende lande inden for rammerne af dette arrangement.
I interimsperioden skal Fællesskabet indgå tilpasningsprotokoller med de berørte tredjelande for at indpasse Spanien i aftalerne, som bl.a.
fastsætter årlige kvoter og vækstprocenter for særligt følsomme tekstilvarer, såvel for EF som helhed som for de enkelte EF-lande.
Såfremt tilpasningsprotokollerne ikke er afsluttet inden Spaniens tiltrædelse, skal Fællesskabet selv træffe de fornødne foranstaltninger med henblik på at undgå handelsforvridninger.
Portugal (art. 364-370) Bestemmelserne er for Portugals vedkommende i det store hele identiske med bestemmelserne vedrørende Spanien.
Dog er der visse forskelle i bilagene over tilladte kvantitative restriktioner, som Portugal kan opretholde over for tredjelande.
En anden forskel består i, at Portugal, i modsætning til Spanien, er medlem af EFTA, og derfor i henhold til art. 369 skal udtræde af denne sammenslutning ved EF-tiltrædelsen.
Kapitel 6 Finansielle bestemmelser På grund af den dårlige økonomiske situation i ansøgerlandene, særligt i Portugal, har det ved udarbejdelsen af de finansielle bestemmelser været hensigten bl.a. gennem tilvejebringelsen af mulighed for fællesskabslån og ved en tilbageføringsmekanisme for momsbidrag at sikre Portugal en vis kapitaltilførsel fra EF (jfr.
protokol nr. 21) samt at stille Spanien tilnærmelsesvis neutral over for EF's budget.
Spanien (art. 184-188) Art. 184 fastslår, at indbetalingen af de i Spanien opkrævede elementer af Fællesskabets egne indtægter, d.v.s. toldindtægter, landbrugsafgifter samt en andel af de spanske momsindtægter, principielt finder sted som for de øvrige medlemslande.
Det præciseres, at Rådets afgørelse af 7. maj 1985, hvorved besluttedes en forhøjelse af momsprocenten ved indbetaling af egne indtægter i form af moms, skal finde anvendelse fra dennes ikrafttræden.
Art. 185 indebærer, at landbrugsimportafgifter, der opkræves af Spanien ved anvendelsen af den fælles landbrugspolitik og som ligeledes omfatter de indtægter hidrørende dels fra alle udligningsbeløb, der opkræves for indførsel, dels fra de faste elementer, der anvendes i samhandelen mellem Spanien og de øvrige medlemsstater og mellem Spanien og tredjelande fra tiltrædelsen skal opføres på Fællesskaberne budget.
Som en undtagelse anføres, at dette for så vidt angår udligningsafgifter for frugt og grøntsager, som indføres i Spanien, først vil gælde fra 1. januar 1990. Endelig præciseres, at disse indtægter ikke omfatter beløb, der måtte blive opkrævet ved indførsel til De kanariske Øer og til Ceuta og Melilla.
For så vidt angår told, jfr. art. 186, skal Spanien indtil udgangen af 1992 indbetale provenuet som om Spanien i samhandlen med tredjelande fra tiltrædelsen anvender satserne i den fælles toldtarif og EF's toldpræferencer.
Dog er der fastsat særlige regler for så vidt angår tolden af olieholdige frø samt frugt og grøntsager.
Art. 187 fastslår, at Spanien fra tiltrædelsen skal indbetale momsbidrag i fuldt omfang.
Beregning og kontrol af dette beløb foretages, som om De kanariske Øer samt Ceuta og Melilla var fuldt ud omfattet af 6. momsdirektiv om harmonisering af beregningsgrundlaget for merværdiafgiftssystemet.
Med henblik på opfyldelsen af de i indledningen anførte mål for størrelsen af Spaniens bidrag til det fælles budget tilbagefører EF efter den i artiklen anførte skala en del af de således indbetalte momsafgifter.
Dette medfører, at Spanien først fra 1992 fuldt ud indbetaler momsbidrag.
Af hensyn til den særlige budgetordning for Storbritannien præciseres, at den angivne rabatordning ikke finder anvendelse på Spaniens andel af finansieringen heraf.
I art. 188 fastslås, at Spanien er berettiget til kompensation for tilbagebetaling af de forskud, som Fællesskabets medlemsstater har ydet inden den 1. januar 1986.
Portugal (art. 371-375) Bestemmelserne for Portugal er i det store hele identiske med reglerne for Spanien.
Dog omfatter begrebet landbrugsimportafgifter, jfr. art. 372, først fra begyndelsen af 2. etape de afgifter og andre beløb for varer, der er undergivet den etapevise overgangsordning.
Denne bestemmelse modsvarer undtagelsen for frugt og grønt for Spaniens vedkommende.
Da Portugal har opnået en udsættelse med hensyn til indførelse af det fælles merværdiafgiftssystem, vil landet skulle betale et finansielt bidrag beregnet på grundlag af bruttonationalindkomsten, jfr. art. 4, stk. 1-5 i afgørelsen af 21. april 1970. Tilbageførings-mekanismen, jfr. art. 374, er den samme som den for Spanien beskrevne.
Kapitel 7 Andre bestemmelser Portugal (art. 376-377) Disse artikler omhandler visse undtagelsesbestemmelser, der kan finde anvendelse på Azorerne og Madeira for så vidt angår prisfastsættelse i stålvirksomheder og forbrugsafgifter på tobaksvarer.
Afsnit IV Andre bestemmelser (art. 378-380) Art. 378 henviser til en opregning af en lang række retsakter i bilag XXXII, der finder anvendelse i Spanien og Portugal på særlige vilkår.
Det drejer sig om adskillige teknisk prægede detailbestemmelser, hvorom der er opnået enighed i tiltrædelsesforhandlingerne, men som af praktiske grunde ikke er blevet indføjet direkte i Akten.
Art. 379 indeholder en generel gensidig sikkerhedsklausul, der åbner mulighed for indførelse af særlige beskyttelsesforanstaltninger.
 Bestemmelsen skal finde anvendelse indtil udgangen af 1992, dvs.
indtil udløbet af hovedparten af overgangsforanstaltningerne.
Hvor disse undtagelsesvis er udskudt til 10 år, finder nærværende bestemmelse ligeledes anvendelse i dette tidsrum.
Artiklen indeholder tidsfrister for Kommissionens fastsættelse af nødvendige beskyttelsesforanstaltninger, der jfr. stk. 3, kan indebære afvigelser fra bestemmelserne i EØF-traktaten.
Art. 380 er en antidumpingklausul, ifølge hvilken medlemsstater kan opnå Kommissionens bemyndigelse til at iværksætte beskyttelsesforanstaltninger mod dumping mellem EF (10) og de nye medlemsstater eller mellem disse indbyrdes.
Femte del Bestemmelser om iværksættelse af Akten Afsnit I Indsættelse af institutionerne (art. 381-391) For så vidt angår bemærkninger til bestemmelserne i dette afsnit om indsættelse af institutionerne henvises til bemærkningerne ovenfor vedrørende Akten, afsnit I om EF's institutioner.
Afsnit II Anvendelse af institutionernes retsakter (art. 392-399) Art. 392 svarer til art. 149 i TA-72 og art. 143 TA-79. Den indebærer, at direktiver, henstillinger og beslutninger i henhold til EØF-, EURATOM- og EKSF-traktaterne finder anvendelse på Spanien og Portugal fra den 1. januar 1986, i det omfang disse retsakter finder anvendelse på de nuværende medlemsstater.
Når forordningerne ikke er omtalt i art. 392, skyldes det, at tidligere vedtagne og stadig gældende forordninger er omfattet af Aktens art. 2. Forordninger er bindende i alle enkeltheder og gælder umiddelbart i hver medlemsstat, jfr.
EØF-traktatens art.
 189.
Art. 393 bestemmer, at de i bilag XXXV opførte retsakters anvendelse i Spanien og Portugal udsættes indtil det tidspunkt, som er fastsat i den pågældende liste.
En tilsvarende bestemmelse er indeholdt i TA-79. Udsættelsen af anvendelsen af disse retsakter har været nødvendig, henset til de betydelige administrative vanskeligheder, som en anvendelse af retsakterne fra 1. januar 1986 ville indebære for de nye medlemslande.
Af tekniske/administrative grunde har det været nødvendigt i art. 394 at udsætte anvendelsen på de nye medlemsstater af fællesskabsbestemmelserne om produktion og handel med landbrugsprodukter og om samhandelen med visse forarbejdede landbrugsprodukter indtil den 1. marts 1986. Det har af samme årsager været nødvendigt at udsætte anvendelsen i de nuværende medlemslande af de ændringer af teknisk karakter, som vil blive foretaget i henhold til art. 396 i et antal retsakter på landbrugsområdet, indtil den 1. marts 1986. Artiklen bestemmer ligeledes, at samhandelen mellem de nye medlemsstater og de nuværende medlemsstater på dette område vil følge den ordning, som var gældende før tiltrædelsen, indtil den 28. februar 1986.
Art. 395 forpligter de nye medlemslande til i nødvendigt omfang fra tiltrædelsen at overholde bestemmelserne i direktiver, beslutninger og henstillinger, vedtaget i overensstemmelse med EØF-, EURATOM- og EKSF-traktaterne.
Bestemmelsen henviser til bilag XXXVI, som indeholder en liste over de retsakter, hvis iværksættelse er udskudt for et af de to lande.
Art. 396 fastlægger, som i de to tidligere tiltrædelsesakter, en forenklet procedure for vedtagelse i EF's institutioner af en række tekniske tilpasninger af institutionernes retsakter, som skal foretages i interimsperioden med henblik på ikraftsættelse fra tiltrædelsestidspunktet, og som ikke er indeholdt i Akten med tilhørende bilag.
Disse tekniske tilpasninger, som er nødvendiggjort af de nye landes tiltrædelse, omfatter i første række retsakter på landbrugsområdet.
Retsakterne vil, i henhold til denne bestemmelse, blive vedtaget af henholdsvis Rådet eller Kommissionen alt efter hvilken institution, som vedtog de oprindelige retsakter.
Rådet træffer i henhold til bestemmelsen sine afgørelser med kvalificeret flertal.
Art. 397 fastslår, at alle retsakter vedtaget af fællesskabsinstitutionerne før Spaniens og Portugals tiltrædelse skal udfærdiges på spansk og portugisisk, og i denne udgave have samme gyldighed, som retsakterne på de nuværende fællesskabssprog.
I henhold til art. 398 forpligtes Spanien og Portugal til inden 3 måneder efter tiltrædelsen at meddele Kommissionen eksisterende konkurrencebegrænsende foranstaltninger på kul- og stålområdet, som udøves af deres virksomheder ved tiltrædelsen.
Spanien og Portugal skal ligeledes inden tre måneder, i henhold til art. 399, give Kommissionen meddelelse om de bestående nationale bestemmelser vedrørende beskyttelse mod ioniseret stråling, jfr.
EURATOM-traktatens art. 33. Medlemsstaterne er i henhold til denne bestemmelse i EURATOM-traktaten forpligtet til at vedtage de fornødne gennemførelsesbestemmelser for at sikre overholdelsen af de fælles grundlæggende beskyttelsesnormer.
Afsnit III Afsluttende bestemmelser (art. 400-403) Bestemmelserne i dette afsnit er analoge med tilsvarende bestemmelser i TA-72 og TA-79.
Art. 400 fastslår således, at de til Akten knyttede 36 bilag og 25 protokoller udgør en integrerende del af Akten.
Det betyder, at bestemmelserne i disse bilag og protokoller kun kan ændres efter samme betingelser, som er gældende for selve Akten, jfr. art. 6.
Art. 401, 402 og 403 vedrører fremsendelse til den spanske og den portugisiske regering af bekræftede afskrifter af EKSF-, EØF- og EURATOM-traktaterne samt af internationale aftaler deponeret i Rådets generalsekretariat.
I lighed med bestemmelsen i art. 397 om den afledte fællesskabsret fastslår art. 403, at de autoriserede versioner på spansk og portugisisk af de grundlæggende traktater med senere ændringer og tilføjelser, som er vedlagt Akten, har samme gyldighed som versionerne heraf på de nuværende fællesskabssprog, jfr. i øvrigt Traktatens art. 3. Spansk og portugisisk ligestilles igennem denne bestemmelse med de øvrige EF-sprog.
 Bilag og protokoller.
De til Akten knyttede 36 bilag og 25 protokoller er en integrerende del af Akten og udgør således en del af det retlige grundlag for Spaniens og Portugals tiltrædelse af EF.
De 36 bilag, som først og fremmest indeholder lister over retsakter, varer og fartøjer m.v. er omtalt i forbindelse med gennemgangen af Aktens enkelte artikler, som de er knyttet til.
Følgende skal dog fremhæves:
I bilag I opregnes de i art. 26 nævnte retsakter, som tilpasses med virkning fra tiltrædelsen, som angivet i bilaget.
Tilpasningerne omfatter toldforskrifter, retsakter vedrørende etableringsret og fri udveksling af tjenesteydelser, transport, økonomisk politik og handelspolitik m.v.
Bilaget er det mest omfattende af de til Akten hørende bilag.
Bilag II indeholder den i art. 27 nævnte liste over de retsakter, hvori tekniske tilpasninger som følge af Fællesskabets udvidelse med Spanien og Portugal er nødvendige.
Disse tekniske tilpasninger forudses vedtaget inden tiltrædelsen i overensstemmelse med de procedurer, hvorefter den grundlæggende retsakt er vedtaget.
Det er for de enkelte retsakter præciseret, hvilke tekniske ændringer man har forudset vil være nødvendige som følge af tiltrædelsen.
Listen omfatter toldforskrifter, transportretsakter, retsakter om økonomisk politik og handelspolitik m.v.
I bilag XXXV er opført den i art. 393 nævnte liste over retsakter, hvis anvendelse i både Spanien og Portugal udsættes indtil det tidspunkt, som for hver enkelt retsakt er fastsat i bilaget.
Bilag XXXVI indeholder den i art. 395 nævnte liste over retsakter, hvis anvendelsestidspunkt udsættes for et af de to nye medlemslande.
Det bemærkes, at denne liste, bortset fra en enkelt undtagelse, udelukkende vedrører udsættelse af anvendelsestidspunktet for visse fællesskabsretsakter for så vidt angår Portugal.
De enkelte protokoller, som indeholder en mere detaljeret og teknisk gennemgang af overgangsbetingelserne på enkeltområder end bestemmelserne i selve Akten, er som hovedregel knyttet til bestemmelser i Akten, hvortil henvises.
Enkelte af disse protokoller er imidlertid ikke knyttet til bestemmelser i selve Akten.
Protokol nr. 1 vedrører Den europæiske Investeringsbank (EIB) og omfatter de nødvendige tilpasninger af protokollen vedrørende vedtægterne for EIB, som følger af tiltrædelsen.
I protokollen fastlægges bl.a.
Spaniens og Portugals andel af bankens tegnede kapital og reglerne for disse beløbs indbetaling.
Der er i bestemmelserne taget højde for beslutningen den 11. juni 1985 om forøgelse af EIB's kapital.
I protokollerne nr. 13 og 22 er fastlagt enslydende regler for udveksling med Spanien og Portugal af viden på kerneenergiområdet.
Der er ligeledes fastlagt regler for udstedelse af licenser på handelsmæssige vilkår.
 Slutakten og hertil knyttede erklæringer.
I Slutakten fra konferencen mellem de nuværende medlemslande og Spanien og Portugal, som sammen med traktaten blev undertegnet den 12. juni 1985, er opregnet samtlige de tekster, der indgår i traktatkomplekset.
Til Slutakten er der herudover knyttet 16 fælleserklæringer, som de 12 landes regeringsrepræsentanter og formanden for Rådet på dettes vegne har tilsluttet sig ved underskriften på Slutakten.
Regeringsrepræsentanterne og Rådet har ligeledes taget 2 erklæringer fra forbundsrepublikken Tysklands regering om henholdsvis anvendelsen på Berlin af afgørelsen vedrørende tiltrædelse af EKSF samt af traktaten vedrørende tiltrædelse af EØF og EURATOM og om begrebet »statsborger« til efterretning.
Disse erklæringers indhold svarer til tilsvarende erklæringer, som var knyttet til Slutakterne af 1972 og 1979.
Til Slutakten er herudover knyttet ni fælleserklæringer fra EF's nuværende medlemslande og Spanien samt ni fælleserklæringer fra EF's medlemslande og Portugal.
Endelig har Fællesskabets medlemslande fremsat syv ensidige erklæringer, mens Spanien og Portugal hver har fremsat tre ensidige erklæringer.
I Slutakten tages desuden til efterretning, at der under konferencerne med Spanien og Portugal er aftalt et arrangement for information og konsultation i interimsperioden.
