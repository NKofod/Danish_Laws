Skriftlig fremsættelse (3. november  

 1999) By- og boligministeren  (Jytte Andersen):
 Herved tillader jeg mig for Folketinget at  

 fremsætte:
Forslag til lov om gasinstallationer og installationer  

 i forbindelse med vand- og afløbsledninger (Lovforslag nr.
L 81).
Baggrunden for lovforslaget, der skal erstatte lov nr. 250  

 af 8. juni 1978 om gasinstallationer og installationer i forbindelse med  

 vand- og afløbsledninger, er behovet for en generel modernisering,  

 revurdering og regelforenkling af den gældende regulering.  

 Særligt på gasområdet skal der sikres mulighed for at  

 lægge mere vægt på en række forhold som uddannelse,  

 dokumentation for kvaliteten i arbejdet samt mulighed for indgreb på  

 markedet.
Endvidere er der behov for nødvendige ændringer som  

 følge af vedtagne og kommende EU-regler på området i  

 relation til det indre marked.
 Lovforslaget indeholder følgende hovedpunkter:
Det foreslås som led i forbruger- og samfundshensyn  

 at udvide forbrugernes mulighed for at udføre simple vand- og  

 afløbsinstallationer i en lovlig installation.
Forbrugerne får  

 selv mulighed for fremover at udskifte vandhaner og håndvaske samt  

 tilslutte vand og afløb til sædvanlige  

 husholdningsapparater.
 Herudover indeholder forslaget en moderniseret  

 reguleringsform for de udførende virksomheder, da den hidtidige  

 reguleringsform dels har vist sig utidssvarende set i relation til samfundets  

 udvikling og markedets udvikling i øvrigt på gasområdet,  

 dels at være utilstrækkelig til at sikre den forventede kvalitet  

 i arbejdet. - Det foreslås således at fastholde kravet om  

 enhedsautorisation ved udførelse af gas-, vand- og sanitetsarbejder,  

 men med mulighed for at godkende kompetente virksomheder med begrænsede  

 arbejdsopgaver indenfor gasområdet. - Med henblik på at sikre  

 kvaliteten og sikkerheden i arbejdet indeholder forslaget indførelse  

 af supplerende krav om egenkontrol i form af anvendelse af simple  

 kvalitetsstyringssystemer hos de udførende virksomheder.
For så vidt angår de økonomiske og  

 administrative konsekvenser medfører lovforslaget en merudgift for  

 staten på 0,3 mill. kr. i både år 2000 og 2001 i  

 forbindelse med opbygning af et administrationssystem til godkendelse af  

 virksomhedernes kvalitetsstyringssystemer samt øvrige  

 kontrolfunktioner. - For kommunerne vurderes de nye supplerende reguleringer  

 af virksomhederne væsentligt at reducere behovet for  

 efterfølgende kommunalkontrol af kvaliteten af de udførte  

 arbejder.
Den administrative besparelse som følge heraf vurderes at  

 være af mindst samme størrelsesorden som den statslige  

 merudgift.
De kommunaløkonomiske konsekvenser skal forhandles med de  

 kommunale parter.
For så vidt angår lovforslagets  

 erhvervsmæssige konsekvenser, der er blevet vurderet af et fokuspanel,  

 vil forslaget have økonomiske og administrative konsekvenser for de  

 autoriserede og godkendte kompetente virksomheder, der vil få  

 forøgede udgifter til ekstern godkendelse og overvågning af  

 kvalitetsstyringssystemerne.
Endvidere vil virksomhederne få  

 forøget arbejde med at opbygge kvalitetsstyringssystemer og  

 forøgede krav til løbende registrering af udført  

 arbejde.
Der knytter sig dog en betydelig usikkerhed til vurderingen af de  

 reelle meromkostninger, da mere detaljerede krav til  

 kvalitetsstyringssystemer endnu ikke er udarbejdet.
Endvidere må der  

 forventes at være forskel på, hvor meget store og små  

 virksomheder belastes af forslaget.
For så vidt angår de miljømæssige  

 konsekvenser, skønnes lovforslaget at have en positiv effekt for  

 miljøet i kraft af større kvalitetskrav til de autoriserede og  

 godkendte kompetente virksomheder på området, idet risikoen for  

 uheld på gasområdet formindskes, og på vand- og  

 afløbsområdet forbedres sikringen imod forurening og vandspild.  

 - Med hensyn til de EU-retlige aspekter sikrer lovforslaget den  

 nødvendige hjemmel til at implementere relevante EU-regler med  

 relation til sikkerheden ved gasinstallationer og gasmateriel samt den  

 nødvendige hjemmel til at implementere EU-regler om gensidig  

 anerkendelse af uddannelser.
Endvidere tager forslaget højde for  

 konsekvenserne i forbindelse med den kommende implementering af direktivet om  

 det indre marked for naturgas.
 Det foreslås, at loven træder i kraft den 1.  

 januar 2001.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
