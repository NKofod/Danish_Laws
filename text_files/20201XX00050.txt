Skriftlig fremsættelse (7. oktober 2020) Boligministeren Kaare Dybvad Bek:
 Herved tillader jeg mig for Folketinget at fremsætte:
Forslag til lov om ændring af lov om midlertidig regulering af boligforholdene (Bopælspligt i nyetablerede boliger, der i en lokalplan er fastlagt til helårsboliger) (Lovforslag nr.
L 9) Lovforslaget har til formål at sikre, at nyetablerede boliger, som i en lokalplan er fastlagt til helårsboliger, bliver omfattet af boligreguleringslovens kapital VII om benyttelse af boliger allerede fra det tidspunkt, hvor kommunalbestyrelsens tilladelse til at tage den pågældende bolig i brug foreligger.
Hermed vil man styrke en effektiv udnyttelse af boligmassen.
Lovforslaget indebærer, at ejeren af en bolig, der i en lokalplan er fastlagt til helårsbolig, skal sørge for, at boligen tages i brug til helårsbeboelse.
Dette vil ikke gælde for ejere og andelshavere, som har sat deres bolig, der i en lokalplan er fastlagt til helårsbolig, til salg.
 Lovforslagets anvendelse vil forudsætte, at kommunalbestyrelsen i en lokalplan fastsætter, at nyetablerede boliger skal anvendes til helårsbeboelse.
 Forslaget vil ikke finde anvendelse på boliger, der er fastlagt til helårsboliger i en lokalplan, som er endeligt vedtaget og offentligt bekendtgjort før den 1. januar 2021. For disse boliger finder de hidtidige regler anvendelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
