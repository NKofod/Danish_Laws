Bekendtgørelse om energiforsyningsvirksomhedernes indberetningspligt til Bygnings- og Boligregistret (BBR) I medfør af § 4, stk. 4 og 5, og § 8, stk. 2, i lov om bygnings- og boligregistrering, jf. lovbekendtgørelse nr. 1080 af 5. september 2013, fastsættes:
 § 1. Energiforsyningsvirksomheder, der leverer fjernvarme, naturgas eller fyringsolie til slutbrugeren, skal meddele oplysninger om den enkelte slutbrugers forbrug til BBR efter de anvisninger, der fremgår af bilag 1.
 Stk. 2. Fra meddelelsespligten undtages:
1) Leverancer af energi, hvor leverandøren ikke er aftalepart i forhold til slutbrugeren.
Dette kan f.eks. være tilfældet, hvis leverandøren gør brug af et ledningsnet, der ejes af et andet selskab.
 2) Energiforsyningsvirksomheder, der leverer energi til færre end 10 slutbrugere, hvis dette omfatter færre end 10 boligenheder.
 Stk. 3. Energinet skal meddele oplysninger om den enkelte slutbrugers forbrug af elektricitet til BBR efter de anvisninger, der fremgår af bilag 1.
§ 2. Alle energiforsyningsvirksomheder, der skal indberette energiforbrugsoplysninger, jf. § 1, skal senest 3 måneder efter, at energiforsyningsselskabets regnskabsår er afsluttet, meddele energiforbrugsoplysningerne til BBR.
Meddelelsen skal omfatte afregningsperioder afsluttet i løbet af det pågældende regnskabsår.
Stk. 2. Alle afregningsperioder, der indeholder tidspunktet 1. januar 2010 kl. 1.00 og alle tidspunkter derefter, er omfattet af meddelelsespligten.
Energinet skal levere data, der indeholder tidspunktet 1. marts 2013 kl. 1.00, og alle tidspunkter er derefter omfattet af meddelelsespligten.
Stk. 3. Energinet skal minimum én gang årligt levere oplysninger om den enkelte slutbrugers forbrug af elektricitet til BBR.
Energinet skal foretage første indberetning senest den 1. april 2018.
 § 3. Alle energiforsyningsvirksomheder, der skal indberette energiforbrugsoplysninger, jf. § 1, skal ved meddelelse af data til BBR angive forbruget i de samme tidsperioder og værdier, som energiforsyningsvirksomhederne afregner over for slutbrugeren.
 Stk. 2. Såfremt der sker ændringer i de oplysninger, der er indberettet efter stk. 1, skal energiforsyningsvirksomheden senest indberette de korrigerede oplysninger i forbindelse med den næste indberetning af data til BBR efter §§ 1 og 2.
 § 4. Energinet skal minimum én gang årligt indberette målerstamdata samt forbrugsdata til BBR i de samme tidsperioder og værdier, som energiforsyningsvirksomhederne har meddelt til Energinets datahub inklusiv oversigt over eventuelle korrektioner og ændringer i målerstamdata, jf. dog stk. 2.
Stk. 2. Målinger af forbrug fra målere, der aflæses månedligt, indberettes med det månedlige forbrug.
Målinger af forbrug fra målere, der aflæses i tidsintervaller kortere end en måned, skal summeres op svarende til en kalendermåned.
Målinger af forbrug fra målere, der aflæses i tidsintervaller længere end en måned, skal indberettes i de tidsintervaller, de modtages fra energivirksomheden.
Slutafregnes forbruget for en måler, skal perioden altid indberettes, også selv om perioden er kortere end en måned.
 § 5. Medmindre højere straf er forskyldt efter øvrig lovgivning, straffes med bøde den, der forsætligt eller ved grov uagtsomhed undlader rettidigt at meddele oplysninger, der afkræves efter § 1, stk. 1 og 3, og §§ 2-4.
 § 6. Bekendtgørelsen træder i kraft den 1. februar 2018.
 Stk. 2. Bekendtgørelse nr. 152 af 18. februar 2013 om energiforsyningsselskabernes indberetningspligt til Bygnings- og Boligregistret (BBR) ophæves.
Skatteministeriet, den 26. januar 2018 Karsten Lauritzen / Camilla Christensen Bilag 1 Krav til dataformat ved indberetning af elforbrugsdata fra Energinet Dette bilag beskriver datastruktur og -format for de data, som Energinet skal indberette.
Formatet på filen er en csv, som består af en eller flere linjer.
Csv-filer skal for hver linje indeholde én fuldstændig transaktion forstået således, at alle nødvendige data til aflevering af den afregnede energileverance til BBR skal være indeholdt i én linje.
Hver linje skal afsluttes med 'ny linje' (ASCII CR+LF), og de enkelte datafelter i linjen skal adskilles af et separatortegn, et semikolon (; ). Tegnsæt, jævnfør Codepage 865.
 Rækkefølgen af datafelter skal være som angivet nedenfor:
 Dataformat for datoer skal være: "dd-mm-åååå".
 Decimal separator for numeriske felter skal være komma (,).
 Tusinde tals separator må ikke anvendes i numeriske felter.
Dataformatet ASCII(50) angiver, at feltet må indeholde alfanumeriske tegn.
I dette tilfælde maksimalt 50 alfanumeriske tegn.
For alfanumeriske felter gælder det endvidere, at værdien skal være omgivet af citationstegn (". .").
Dataformater NUMBER(10,1) angiver, at feltet kun må indeholde et decimaltal.
I dette tilfælde er tallet, bestående af maksimalt 10 betydende cifre, hvoraf maksimalt ét ciffer må være efter decimalseparatoren.
Note 1) Forbrugsstedets geografiske placering skal angives på én eller flere af følgende 2 måder:
 Metode leverancested = 1: Kræver oplysninger i Felt nr. 6 (Postnummer) + Felt nr. 10 (Vejnavn) + Felt nr. 11 (Husnummer) + evt. felt 12 (Etagebetegnelse) + evt. felt 13 (Dørbetegnelse). Hvis oplysningen i Felt nr. 8 (Kommunekode) kendes, oplyses den ligeledes.
 Metode leverancested = 2: Kræver oplysningerne i Felt nr. 8 (Kommunekode) + Felt nr. 9 (Vejkode) + Felt nr. 11 (Husnummer) + evt. felt 12 (Etagebetegnelse) + evt. felt 13 (Dørbetegnelse).
