Ankestyrelsens principafgørelse 35-15 om fleksjob - fastholdelsesfleksjob - akut skade eller sygdom - Parkinsons sygdom Resumé:
Fastholdelsesfleksjob Det er som hovedregel en betingelse for bevilling af fleksjob på hidtidig arbejdsplads (fastholdelsesfleksjob), at personen forinden har været ansat på arbejdspladsen i mindst 12 måneder under overenskomstens sociale kapitler eller på særlige vilkår.
Den pågældende skal endvidere opfylde betingelserne for fleksjob.
Akut skade eller sygdom Hvis den ansatte har været udsat for akut opstået skade eller sygdom, kan kommunen undtagelsesvis bevilge fastholdelsesfleksjob, uanset at personen ikke har været ansat på arbejdspladsen i mindst 12 måneder under overenskomstens sociale kapitler eller på særlige vilkår.
 Akut skade eller sygdom omfatter også en alvorlig og fremadskridende sygdom som fx Parkinsons sygdom.
 Ved akut skade eller sygdom kan kommunen dog kun bevilge fastholdelsesfleksjob, hvis kommunen vurderer, at det er åbenbart formålsløst at gennemføre foranstaltninger med henblik på job efter overenskomstens sociale kapitler eller på særlige vilkår.
Kommunen skal i den forbindelse foretage en konkret vurdering af sygdommen, herunder prognosen for sygdommen, ligesom det skal vurderes, om arbejdspladsen kan gøre noget for at undgå forværring eller forebygge yderligere nedsættelse af arbejdsevnen.
Hvis der ikke er mulighed for på arbejdspladsen at gøre noget for at undgå forværring eller forebygge yderligere nedsættelse af arbejdsevnen, skal kommunen bevilge personen fastholdelsesfleksjob.
 Ankestyrelsens Beskæftigelsesudvalg har truffet afgørelse om, at en person, som led af Parkinsons sygdom, havde ret til fastholdelsesfleksjob, uanset at han ikke havde været ansat på sin arbejdsplads i mindst 12 måneder under overenskomstens sociale kapitler eller på særlige vilkår.
Beskæftigelsesudvalget lagde vægt på, at personen led af en alvorlig og fremadskridende sygdom med henfald af hjerneceller over tid og uden gendannelse heraf.
Beskæftigelsesudvalget vurderede, at det måtte anses for åbenbart formålsløst at gennemføre foranstaltninger med henblik på job efter overenskomstens sociale kapitler eller på særlige vilkår.
Udvalget vurderede, at der ikke var mulighed for på arbejdspladsen at gøre noget for at undgå forværring eller forebygge yderligere nedsættelse af arbejdsevnen.
Udvalget lagde herved vægt på oplysningerne om, at personens sygdom ville forværres over tid, og at prognosen var dårlig med gradvis forværring uden mulighed for at bremse sygdommen.
 Udvalget lagde desuden vægt på, at sygdommen allerede konkret betød, at arbejdsevnen var væsentligt nedsat.
 Lovgivning:
Lov om en aktiv beskæftigelsesindsats - lovbekendtgørelse nr. 807 af 1. juli 2015 - § 70 b Afgørelse:
1. Baggrund for at behandle sagen principielt Ankestyrelsens Beskæftigelsesudvalg har behandlet sagen principielt for at afklare, om akut skade eller sygdom i reglen om fastholdelsesfleksjob omfatter sygdomme som fx Parkinsons sygdom.
2. Reglerne Lov om en aktiv beskæftigelsesindsats 70 b, stk. 1, fastslår, at en person kun kan blive ansat i et fleksjob på den hidtidige arbejdsplads, hvis personen forinden har været ansat på arbejdspladsen i mindst 12 måneder under overenskomstens sociale kapitler eller på særlige vilkår, jf. dog stk. 3. Den pågældende skal endvidere opfylde betingelserne for fleksjob.
Ifølge § 70 b, stk. 1, skal aftalen mellem arbejdsgiver og medarbejder om ansættelse efter de sociale kapitler eller på særlige vilkår være skriftlig og indeholde oplysninger om, hvilke funktioner medarbejderen har svært ved at udføre eller ikke kan udføre, og hvilke konkrete skånehensyn der er aftalt.
Arbejdsgiveren skal endvidere dokumentere, at der er gjort et reelt forsøg på at etablere et vedvarende ustøttet job efter de sociale kapitler eller på særlige vilkår.
 Efter § 70 b, stk. 3, finder § 70 b, stk. 1, ikke anvendelse, hvis den ansatte har været udsat for akut opstået skade eller sygdom og det er åbenbart formålsløst at gennemføre foranstaltninger med henblik på job efter overenskomstens sociale kapitler eller på særlige vilkår.
3. Andre principafgørelser Ankestyrelsen har ikke andre principafgørelser på området.
4. Den konkrete afgørelse Ankestyrelsens Beskæftigelsesudvalg har i møde truffet afgørelse i din sag om klage over X Kommunes afgørelse truffet den 16. juni 2014.
 Resultatet er:
  Du har ret til fastholdelsesfleksjob Det betyder, at vi ændrer kommunens afgørelse.
 Kommunen vil kontakte dig.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg vurderer, at du har ret til fastholdelsesfleksjob, uanset at du ikke har været ansat på din arbejdsplads i mindst 12 måneder under overenskomstens sociale kapitler eller på særlige vilkår.
 Vi vurderer, at du er omfattet af undtagelsesreglen om, at der ved akut skade eller sygdom ikke stilles krav om forudgående ansættelse under overenskomstens sociale kapitler eller på særlige vilkår.
 Vi har lagt vægt på, at undtagelsesreglen om akut skade eller sygdom også omfatter en alvorlig og fremadskridende sygdom.
 Vi har også lagt vægt på, at du lider af en alvorlig og fremadskridende sygdom i form af Parkinsons sygdom, som i alle tilfælde er en fremadskridende sygdom med henfald af hjerneceller over tid og uden gendannelse heraf.
 Vi vurderer, at det må anses for åbenbart formålsløst at gennemføre foranstaltninger med henblik på job efter overenskomstens sociale kapitler eller på særlige vilkår.
 Vi vurderer, at der ikke er mulighed for på arbejdspladsen at gøre noget for at undgå forværring eller forebygge yderligere nedsættelse af arbejdsevnen.
 Vi har herved lagt vægt på oplysningerne om, at din sygdom vil forværres over tid, og at prognosen er dårlig med gradvis forværring uden mulighed for at bremse sygdommen.
Vi har også lagt vægt på, at sygdommen allerede nu betyder, at din arbejdsevne er væsentligt nedsat.
Det fremgår af oplysningerne, at du i afklaringsforløbet alene formåede at arbejde 10 timer og 40 minutter om ugen plus de to undervisningstimer som lektor på Y.
 Vi har ved afgørelsen lagt til grund, at du opfylder betingelserne for fleksjob.
 Vi bemærker, at Ankestyrelsens lægekonsulent har vejledt om de lægelige spørgsmål i sagen.
Efter reglerne kan en person kun blive ansat i et fleksjob på den hidtidige arbejdsplads, hvis personen forinden har været ansat på arbejdspladsen i mindst 12 måneder under overenskomstens sociale kapitler eller på særlige vilkår.
Den pågældende skal endvidere opfylde betingelserne for fleksjob.
Aftalen mellem arbejdsgiver og medarbejder om ansættelse efter de sociale kapitler eller på særlige vilkår efter stk. 1 skal være skriftlig og indeholde oplysninger om, hvilke funktioner medarbejderen har svært ved at udføre eller ikke kan udføre, og hvilke konkrete skånehensyn der er aftalt.
Arbejdsgiveren skal endvidere dokumentere, at der er gjort et reelt forsøg på at etablere et vedvarende ustøttet job efter de sociale kapitler eller på særlige vilkår.
 Der stilles ikke krav om forudgående ansættelse under overenskomstens sociale kapitler eller på særlige vilkår, hvis den ansatte har været udsat for akut opstået skade eller sygdom, og det er åbenbart formålsløst at gennemføre foranstaltninger med henblik på job efter overenskomstens sociale kapitler eller på særlige vilkår.
