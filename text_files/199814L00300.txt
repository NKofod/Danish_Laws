Betænkning afgivet af Socialudvalget den  

 12. februar 1999 Betænkning over Forslag til lov om ændring af lov om  

 retssikkerhed og administration på det sociale område, lov om  

 social service og forskellige andre love (Regler om mellemkommunal refusion, om særligt  

 supplerende tilskud til orlovsydelse til enlige forældre og om  

 forlængelse af Dagpengeudvalget) Udvalget har behandlet lovforslaget i nogle møder  

 og har herunder stillet spørgsmål til socialministeren, som  

 denne har besvaret skriftligt.
 Der er af socialministeren  

 stillet ændringsforslag, hvorom henvises til de ledsagende  

 bemærkninger.
 Et af udvalgets spørgsmål til  

 socialministeren og dennes svar herpå er optrykt som bilag til  

 betænkningen.
 Herefter indstiller udvalget lovforslaget til  

vedtagelse med de stillede ændringsforslag.
Udvalget finder det positivt, at der med lovforslaget sker  

 en forbedring af adgangen til mellemkommunal refusion.
Udvalget er dog  

 bekymret over, at det fortsat ikke er muligt for kommunerne at aftale  

 refusion af udgifterne til hjemmesygepleje i forbindelse med salg af pladser  

 i plejeboliger.
Den gruppe mennesker, der modtager plads i plejeboliger, er  

 meget ofte personer, der allerede har brug for hjemmesygepleje, eller som  

 må påregne at få det inden for en kortere tid.
Udgifter til  

 hjemmesygepleje, der opstår i forbindelse med salg af pladser i  

 plejeboliger, kan være omfattende for kommuner, der gennemgående  

 har flere plejeboliger, end kommunen selv kan udnytte.
 Udvalget forudsætter, at der bliver indført  

 en hjemmel, således at kommunerne kan aftale refusion af de udgifter,  

 der afholdes til ydelser i henhold til lov om hjemmesygepleje til  

 hjemmeboende.
Ændringsforslag Af	socialministeren, tiltrådt af udvalget:
Til § 1 1) I det under nr. 2 foreslåede § 9 a, stk. 1,  

 nr. 7, indsættes efter »§ 77 i lov om  

 social service«: »og  

 ophold i bofællesskaber oprettet efter den tidligere bistandslovs §§ 68  

 og 68 b«.
 2) Efter nr. 2 indsættes som nyt nummer:
» » Stk. 2. De 3 medlemmer skal repræsentere  

 henholdsvis Dansk Arbejdsgiverforening, Landsorganisationen i Danmark og  

 kommunerne.
Stk. 3. Ved udpegningen af medlemmerne efter stk. 2  

 finder reglerne om beskikkelsesperioden og tilhørsforhold til det  

 sociale område i § 52, stk.2, nr. 2 og 3, ikke anvendelse.«« Bemærkninger Til nr. 1 Efter bistandslovens § 68 og § 68 b kunne kommunen oprette  

 bofællesskaber til personer med vidtgående fysisk eller psykisk  

 handicap eller personer med særlige sociale vanskeligheder.
 I 1998 opholdt 7.991 personer sig i bofællesskaber  

 oprettet efter bistandslovens §§ 68 og 68 b.
 Der var, jf. bistandslovens § 11, stk. 1, nr. 1, adgang  

 til mellemkommunal refusion, når en person ved medvirken fra en anden  

 kommune eller offentlig myndighed var optaget i et af de nævnte  

 bofællesskaber.
Serviceloven har ikke særlige regler om  

 bofællesskaber.
Det skyldes, at på voksenområdet er der med  

 serviceloven - bortset fra plejehjem og beskyttede boliger, som føres  

 videre efter servicelovens § 140 - gennemført en skelnen mellem  

 botilbud og øvrige tilbud.
Denne ophævelse af det  

 lovmæssige institutionsbegreb betyder blandt andet, at borgerne  

 får hjælp efter samme bestemmelser uanset den konkrete boform.  

 Serviceloven forudsætter, at selve bodelen reguleres efter den  

 almindelige boliglovgivning, men der er dog i kapitel 18 i serviceloven  

 regler om oprettelse og drift af boformer til særlige  

 målgrupper.
 I bemærkningerne til den nuværende § 128 i  

 serviceloven er det nævnt, at man forventede, at  

 spørgsmålet om mellemkommunal refusion i relation til  

 bofællesskaber efter bistandslovens § 68 og § 68 b kunne løses  

 ved, at kommunerne benyttede adgangen til at aftale refusion, jf. § 128, stk.  

 3.
Med det foreliggende forslag til § 9 a, stk. 1, nr. 7,  i  

 retssikkerhedsloven vil der blive adgang til mellemkommunal refusion ved  

 ophold i boliger eller boformer, der kan sidestilles med boformer, der er  

 nævnt i § 9 a, stk. 1, nr. 1-6. Denne bestemmelse vil således  

 give mulighed for refusion ved ophold i bofællesskaber, som kan  

 sidestilles med tilbud bl.a. svarende til servicelovens boformer.
For at  

 eliminere en eventuel usikkerhed skønnes det hensigtsmæssigt, at  

 dette direkte fremgår af retssikkerhedslovens § 9 a.
Til nr. 2 Hensigten med § 54 i lov om retssikkerhed og  

 administration på det sociale område var oprindeligt, at  

 beskikkede medlemmer, som deltager ved afgørelser i sager efter lov om  

 dagpenge ved sygdom eller fødsel, skulle udpeges efter de samme  

 bestemmelser i § 52 som de øvrige medlemmer af Den Sociale  

 Ankestyrelse.
Det betyder bl.a., at personer, der tidligere har været  

 beskikket i 2 perioder (8 år), eller som er ansat inden for den  

 offentlige social- og sundhedsforvaltning eller på institutioner med  

 socialt formål, ikke kan beskikkes som medlemmer af Den Sociale  

 Ankestyrelse.
 Det var også hensigten at videreføre  

 ekspertise og viden fra arbejdsmarkedet, og der blev derfor fastsat regler om  

 fast partsrepræsentation i møder i Den Sociale Ankestyrelse,  

 når der behandles sager efter sygedagpengeloven.
 Den faste partsrepræsentation betyder, at Dansk  

 Arbejdsgiverforening og Landsorganisationen i Danmark kan indstille personer  

 med allerede erhvervet kendskab til arbejdsmarkedet, herunder  

 sygedagpengeområdet, som medlemmer.
 De kommunale medlemmer må som følge af reglen  

 i § 52, stk. 2, nr. 3, ikke være ansat inden for den del af  

 forvaltningen, der beskæftiger sig med bl.a. sygedagpenge.
Bestemmelsen har den konsekvens, at der nu er et  

 ankeorgan, hvor 2 ankechefer og 2 ud af de 3 medlemmer (Dansk  

 Arbejdsgiverforening og Landsorganisationen i Danmark) kan have  

 indgående kendskab til lovområdet, fordi der ikke er  

 inhabilitetsbegrænsninger.
De kommunale medlemmer (Kommunernes  

 Landsforening, Københavns og Frederiksberg Kommuner) har således  

 ikke mulighed for at besidde den samme ekspertise.
Ved den foreslåede ændring af § 54 vil den  

 samlede ekspertise og viden fra arbejdsmarkedet kunne videreføres i  

 Den Sociale Ankestyrelse og bevare den retstilstand, der var gældende  

 på området før nedlæggelsen af Dagpengeudvalget.
Det  

 bemærkes, at de almindelige regler i forvaltningslovens kapitel 2 om  

 speciel inhabilitet, f.eks. at medlemmet tidligere har behandlet sagen eller  

 truffet afgørelsen i sagen, at medlemmet har en særlig interesse  

 i sagen på grund af ægteskab, slægtskab eller lignende,  

 eller at medlemmet har en økonomisk interesse i sagen, fortsat finder  

 anvendelse.
Dagpengeudvalget, der var nedsat efter sygedagpengeloven,  

 indeholdt ikke begrænsninger i perioderne for beskikkelse.
Efter den  

 nugældende regel kan medlemmer, der har været beskikkede  

 medlemmer med andet sagsområde i Den Sociale Ankestyrelse, ikke  

 fortsætte som beskikkede medlemmer med fast partsrepræsentation i  

 sygedagpengesager, hvis de 2 perioder herved overskrides.
Efter ønske  

 fra de kommunale parter, arbejdsmarkedets parter og Ankestyrelsen  

 foreslås begrænsningen i beskikkelsesperioderne ophævet.  

 Også herved bevares viden og kontinuitet i afgørelserne efter  

 sygedagpengeloven.
 Det foreslås, at ændringerne træder i  

 kraft samtidig med det øvrige lovforslag, jf. lovforslagets § 6, stk.  

 1, dvs. dagen efter bekendtgørelsen i Lovtidende, og at de har  

 virkning fra 1. juli 1998.
 Ændringsforslaget har ingen økonomiske eller  

 administrative konsekvenser.
Økonomiske konsekvenser Forslaget har ingen økonomiske eller administrative  

 konsekvenser i forholdet mellem staten og kommunerne.
Jørn Pedersen (S)  

Inger Bierbaum (S)
Else Marie Mortensen (S)
Karen J.
Klint (S)
Frederik Nørgaard (S)   

 Villy Søvndal (SF) fmd.
Yvonne Herløv Andersen (CD)
Anders Samuelsen (RV)
Jette Gottlieb (EL) Erik Larsen (V)
 Else Winther Andersen (V)
Tove Fergo (V)
Rikke Hvilshøj (V)
John Vinther (KF)
Knud Erik Kirkegaard (KF)   

 Inge Refshauge (DF)
Tove Videbæk (KRF) nfmd.
 Fremskridtspartiet havde ikke medlemmer i udvalget.
Bilag Et af udvalgets spørgsmål til socialministeren  

 og dennes svar herpå Spørgsmål 1:
 Hvilke muligheder giver loven for, at kommuner, som  

 sælger pladser i plejeboliger, kan få refusion for udgift  

 til:
 Svar:
 Efter at have været i kontakt med  

 Sundhedsministeriet og By- og Boligministeriet kan det oplyses:
Reglerne om mellemkommunal refusion regulerer  

 tilfælde, hvor en borger med medvirken fra en tidligere opholdskommune  

 eller anden offentlig myndighed har fået ophold i den aktuelle  

 opholdskommune i en af de boformer eller boliger, som er beskrevet i  

 forslaget til § 9 a, stk. 1 og 2, i retssikkerhedsloven.
I disse situationer  

 kan den aktuelle opholdskommune få sine udgifter efter loven  

 (serviceloven, pensionsloven eller aktivloven) dækket.
Det er udgifter  

 til selve ydelsen, der er refusion for.
 Reglerne om mellemkommunal refusion i § 9 a, stk. 1 og 2,  

 dækker ikke  umiddelbart de situationer, hvor en kommune køber  

 en plads, jf. dog nedenfor om adgang til at indgå aftale.
Spørgsmålet går på en situation,  

 hvor en kommune sælger pladser i plejeboliger.
Plejeboliger er  

 ældreboliger, hvortil der er knyttet omsorgs- og servicefunktioner med  

 tilhørende personale svarende til den pågældende  

 beboergruppes behov.
Plejeboliger etableres efter lov om almene boliger samt  

 støttede private andelsboliger m.v.
Plejeboliger udlejes til personer,  

 som opfylder de kriterier, som er fastsat for at kunne komme i betragtning  

 til boligerne.
Kommunen kan ikke overdrage »pladser« i en plejebolig til  

 en anden kommune.
Efter lov om almene boliger samt støttede private  

 andelsboliger m.v. har borgere i kommunen ikke fortrinsret til plejeboliger i  

 kommunen.
Hvis kommunen har anvisningsretten, kan kommunen anvise borgere  

 såvel i som uden for kommunen til ledige plejeboliger.
Udgiften til selve plejeboligen dækkes af den  

 husleje, som beboeren betaler.
Beboeren kan som hjælp til betaling af  

 husleje få boligydelse.
Det kan aftales, at den tidligere kommune  

 refunderer den aktuelle kommunes udgifter til boligydelse.
Servicearealer er lokaler til genoptræning,  

 hjemmesygepleje eller til personlig og praktisk hjælp, vagtcentral og  

 lign.
Disse servicearealer drives ikke efter By- og Boligministeriets regler,  

 men med hjemmel i lov om social service.
Det følger af  forslaget til retssikkerhedslovens §  

 9 a, stk. 3, at uden for de tilfælde, hvor der er ret til  

 mellemkommunal refusion, kan kommunerne aftale, at en tidligere  

 opholdskommune afholder udgifterne efter serviceloven.
Det vil derfor  

 afhænge af den aftale, som de to kommuner indgår, hvorledes den  

 tidligere opholdskommune skal refundere udgifter til driften af  

 servicearealer, herunder ledelse og administration.
 Med hensyn til udgifter til sygeplejersker (ydelser i  

 henhold til lov om hjemmesygepleje til hjemmeboende) har Sundhedsministeriet  

 oplyst, at der ikke efter denne lov er hjemmel til, at kommunerne kan aftale  

 refusion.
