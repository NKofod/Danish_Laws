 Ved kgl. resolution af 29. april 1971 har Danmark ratificeret en den 13.  

 februar 1971 i København undertegnet overenskomst om ændring af  

 samarbejdsoverenskomsten af 23. marts 1962 mellem Danmark, Finland, Island,  

 Norge og Sverige, jfr. udenrigsministeriets bekendtgørelse nr. 38 af 26. juli  

 1962, Lovtidende C.
 Ændringsoverenskomsten har følgende ordlyd:
Overenskomst om ændring af samarbejdsoverenskomsten af 23. marts 1962  

 mellem Danmark, Finland, Island, Norge og Sverige Danmarks, Finlands, Islands, Norges og Sveriges regeringer, som vil styrke  

 og yderligere udbygge det institutionelle grundlag for samarbejdet mellem de  

 nordiske lande, som med henblik herpå finder det formålstjenligt at ændre  

 samarbejdsoverenskomsten af 23. marts 1962 mellem de nordiske lande, som derfor har besluttet at indføre de grundlæggende bestemmelser om  

 Nordisk Råd i samarbejdsoverenskomsten, som tillige har besluttet i samarbejdsoverenskomsten at indføre  

 bestemmelser om et Nordisk Ministerråd med beføjelser for hele det nordiske  

 samarbejdsområde, er blevet enige om følgende:
I Artiklerne 35 og 36 i samarbejdsoverenskomsten får følgende nye ordlyd, og  

 som nye bestemmelser i samarbejdsoverenskomsten indsættes artiklerne 39-63  

 med følgende ordlyd:
Formerne for nordisk samarbejde Artikel 35 For at gennemføre og videreudvikle det nordiske samarbejde i henhold til  

 denne og andre overenskomster bør de nordiske lande til stadighed rådføre sig  

 med hinanden og hvor behov foreligger træffe samordnende foranstaltninger.
Artikel 36 Samarbejdet mellem de nordiske lande finder sted i Nordisk Råd, i Det  

 nordiske Ministerråd samt på andre ministermøder, i særlige samarbejdsorganer  

 og mellem fagmyndigheder.
Nordisk Råd Artikel 39 I Nordisk Råd samarbejder de nordiske landes folkevalgte forsamlinger og  

 regeringer.
Rådet er initiativtagende og rådgivende i spørgsmål, som angår  

 samvirket mellem disse lande eller nogle af dem og har i øvrigt de opgaver,  

 der fremgår af denne og andre overenskomster.
 Færøernes lagting og landsstyre samt Ålands landsting og landskapsstyrelse  

 deltager i Rådets arbejde.
Artikel 40 Rådet kan vedtage rekommandationer og rette andre henvendelser eller  

 afgive udtalelser til en eller flere af de nordiske landes regeringer eller  

 til Ministerrådet.
Artikel 41 Ud over hvad der særligt er aftalt, bør Rådet gives lejlighed til at  

 udtale sig om nordiske samarbejdsspørgsmål af større betydning, når dette  

 ikke er umuligt af tidshensyn.
Artikel 42 Rådet består af 78 valgte medlemmer samt af regeringsrepræsentanter og  

 repræsentanter for Færøernes landstyre og Ålands landskapsstyrelse.
Af medlemmerne vælger Danmarks folketing seksten, Finlands riksdag sytten,  

 Islands alting seks, Norges storting atten og Sveriges riksdag atten.  

 Færøernes lagting vælger to medlemmer og Ålands landsting et medlem.
Desuden  

 vælger hver forsamling et tilsvarende antal suppleanter.
Valg af medlemmer og suppleanter foretages årligt og gælder for tiden  

 indtil næste valg.
Ved valg skal forskellige politiske meningsretninger gives  

 repræsentation i Rådet.
 Kun medlemmer af den forsamling, der har foretaget valget, kan være valgt  

 medlem eller suppleant i Rådet.
Hver regering udpeger blandt sine medlemmer det antal  

 regeringsrepræsentanter, den ønsker.
Landstyret og landskapsstyrelsen udpeger  

 hver en repræsentant blandt sine medlemmer.
Artikel 43 Danmarks riges delegation består af de af folketinget og lagtinget valgte  

 medlemmer samt de af regeringen og landsstyret udpegede repræsentanter.  

 Finlands delegation består af de af riksdagen og landstinget valgte medlemmer  

 samt de af regeringen og landskapsstyrelsen udpegede repræsentanter.  

 Delegationen for hvert af de øvrige lande består af de af den folkevalgte  

 forsamling valgte medlemmer og de af regeringen udpegede repræsentanter.
Artikel 44 Regeringsrepræsentanterne samt landsstyrets og landskapsstyrelsens  

 repræsentanter har ikke stemmeret i Rådet.
 I spørgsmål, som angår anvendelsen af overenskomster mellem visse lande,  

 har kun medlemmer af disse lande stemmeret.
Artikel 45 Rådets organer er Plenarforsamlingen, Præsidiet og Udvalgene.
Artikel 46 Plenarforsamlingen består af alle medlemmer af Rådet.
Plenarforsamlingen afholder ordinær session en gang om året.
Ekstraordinær  

 session afholdes, når Plenarforsamlingen eller Præsidiet beslutter dette,  

 eller når mindst to regeringer eller mindst femogtyve valgte medlemmer  

 fremsætter anmodning derom.
 Rådets beføjelser udøves af Plenarforsamlingen, hvis andet ikke er særligt  

 foreskrevet.
 Plenarforsamlingens forhandlinger er offentlige, medmindre  

 Plenarforsamlingen beslutter andet.
Artikel 47 Plenarforsamlingen udpeger ved hver ordinær session et Præsidium,  

 bestående af en præsident og fire vicepræsidenter.
For hver af disse udpeges  

 en suppleant.
Alle delegationer skal være repræsenteret i Præsidiet og blandt  

 suppleanterne.
Så vidt muligt bør forskellige politiske meningsretninger  

 repræsenteres i Præsidiet og blandt suppleanterne.
 Medlemmer af Præsidiet og suppleanter for sådanne medlemmer skal være  

 valgte medlemmer af Rådet.
 Bliver hvervet som medlem af præsidiet eller suppleant ledigt mellem to  

 ordinære sessioner, skal et nyt medlem eller en ny suppleant udpeges for  

 tiden indtil næste ordinære session af den delegation, som det afgåede medlem  

 eller suppleant tilhørte.
 Præsidiet varetager Rådets løbende forretninger og optræder i øvrigt på  

 Rådets vegne i den udstrækning, som fremgår af denne overenskomst og Rådets  

 arbejdsordning.
Artikel 48 Plenarforsamlingen bestemmer udvalgenes antal og forretningsområder.
For  

 hvert udvalg fastsætter Plenarforsamlingen det antal medlemmer fra hver  

 delegation, der skal indgå i udvalget.
I overensstemmelse hermed fordeler  

 hver delegation sine valgte medlemmer på udvalgene.
 Udvalgenes opgave er at forberede sagernes behandling i Rådet.
Artikel 49 Rådet bistås i sin virksomhed af et Sekretariat bestående af en af  

 Præsidiet udpeget sekretær samt af fem sekretærer, af hvilke hver delegation  

 udpeger en.
Præsidiet udpeger udvalgenes sekretærer samt det øvrige personale, der er  

 nødvendigt for at udføre Rådets fælles sekretariatsopgaver.
Hver delegation  

 ansætter det sekretariatspersonale, der skal bistå delegationen.
Artikel 50 Regeringerne, Ministerrådet og medlemmerne har ret til at fremsætte  

 forslag for Rådet.
 Ethvert forslag skal behandles i et udvalg, inden det færdigbehandles i  

 Rådet.
Artikel 51 Rekommandationer vedtages af Plenarforsamlingen på grundlag af fremsat  

 forslag herom.
 Dersom det ikke er hensigtsmæssigt af afvente behandling i  

 Plenarforsamlingen, eller dersom andre grunde foreligger dertil kan Præsidiet  

 i stedet for rekommandation af Plenarforsamlingen foretage anden henvendelse.
 Udtalelser afgives af Plenarforsamlingen eller under de forudsætninger,  

 der er angivet i andet afsnit, af Præsidiet.
 Præsidiet skal til Plenarforsamlingen anmelde de foranstaltninger, der er  

 truffet i henhold til andet eller tredje afsnit.
Artikel 52 Et valgt medlem kan i Plenarforsamlingen stille spørgsmål til en regering  

 eller til Ministerrådet i anledning af en beretning eller meddelelse, der er  

 afgivet til Rådet, eller i øvrigt om emner, som angår det nordiske  

 samarbejde.
Artikel 53 Hver delegation svarer for udgifterne til sin deltagelse i Rådet.
 De fælles udgifter fordeles mellem delegationerne for en periode af fem år  

 på grundlag af forholdet mellem landenes bruttonationalprodukter.
 Præsidiet skal dog i særlige tilfælde kunne træffe beslutning om et andet  

 fordelingsgrundlag.
Artikel 54 Plenarforsamlingen fastsætter Rådets arbejdsordning.
Beslutning om  

 vedtagelse af arbejdsordningen eller om ændringer i denne kræver to  

 tredjedeles flertal blandt Rådets valgte medlemmer.
Det nordiske Ministerråd Artikel 55 I Det nordiske Ministerråd samarbejder de nordiske landes regeringer.  

 Ministerrådet træffer beslutninger i den udstrækning, som angives i denne og  

 andre overenskomster mellem de nordiske lande.
Også i øvrige  

 samarbejdsspørgsmål har Ministerrådet ansvar for samarbejdet mellem de  

 nordiske landes regeringer og mellem regeringerne og Nordisk Råd.
Artikel 56 I Ministerrådet indgår medlemmer af hvert lands regering.
 Hvert land udpeger et regeringsmedlem, som har til opgave med bistand af  

 en embedsmand at være ansvarlig for samordningen af nordiske  

 samarbejdsspørgsmål.
Artikel 57 Ministerrådet er beslutningsdygtigt, når repræsentanter for alle landene  

 er til stede i Ministerrådet.
I spørgsmål, som udelukkende angår visse lande,  

 behøver dog kun disse lande at være repræsenterede.
 Hvert land har een stemme i Ministerrådet.
Ministerrådets beslutninger skal være ensstemmige.
I procedurespørgsmål  

 træffes beslutning dog ved simpelt flertal blandt de i afstemningen  

 deltagende.
Står stemmetallet lige, er formandens stemme afgørende.
 Undladelse af at afgive stemme er ikke til hinder for, at beslutninger  

 træffes.
Artikel 58 Ministerrådets beslutninger er bindende for de enkelte lande.
Beslutninger  

 vedrørende spørgsmål, som i henhold til et lands forfatning kræver den  

 folkevalgte forsamlings godkendelse, binder dog ikke dette land, før  

 forsamlingen har godkendt beslutningen.
Kræves sådan godkendelse, skal  

 Ministerrådet underrettes herom, inden Ministerrådet træffer beslutningen.  

 Før den folkevalgte forsamlings godkendelse foreligger, er de øvrige lande  

 heller ikke bundet af beslutningen.
Artikel 59 Ministerrådet skal før hver ordinær session i Nordisk Råds  

 Plenarforsamling aflægge beretning til Rådet vedrørende det nordiske  

 samarbejde.
Deri skal Ministerrådet særlig redegøre for samarbejdet i det  

 forløbne år og planerne for det fortsatte samarbejde.
Artikel 60 Ministerrådet skal før hver ordinær session i Nordisk Råds  

 Plenarforsamling give Rådet meddelelse om de foranstaltninger, der er truffet  

 i anledning af Rådets rekommandationer og andre henvendelser.
Hvis en  

 rekommandation eller anden henvendelse er rettet til en eller flere  

 regeringer, kan sådan meddelelse i stedet gives af den eller de regeringer,  

 hvortil rekommandationen eller henvendelsen er rettet.
Artikel 61 Ministerrådet fastsætter sin arbejdsordning.
Artikel 62 Samråd mellem de nordiske landes regeringer kan foruden i Ministerrådet  

 ske ved nordiske ministermøder.
Ændring af overenskomsten Artikel 63 Inden landene træffer overenskomst om ændringer i denne overenskomst, skal  

 Nordisk Råd have lejlighed til at udtale sig.
II Artiklerne 39 og 40 i samarbejdsoverenskomsten skal indsættes som artikel  

 64 og 65.
III Denne overenskomst skal ratificeres, og ratifikationsinstrumenterne skal  

 snarest muligt deponeres i Finlands udenrigsministerium.
 Overenskomsten skal deponeres i Finlands udenrigsministerium, og  

 bekræftede afskrifter skal tilstilles hver af de kontraherende parter af det  

 finske ministerium.
 Overenskomsten træder i kraft 30 dage efter den dag, hvor samtlige  

 kontraherende parters ratifikationsinstrumenter er deponerede.
 Til bekræftelse heraf har undertegnede befuldmægtigede i København den 13  

 februar 1971 undertegnet denne overenskomst i et eksemplar på dansk, finsk,  

 islandsk, norsk og svensk, hvilke tekster alle har samme gyldighed.
 For Danmarks Regering:
