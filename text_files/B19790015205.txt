 I henhold til § 17, stk. 1, i lov om ophavsretten til litterære og  

 kunstneriske værker, jvf. lovbekendtgørelse nr. 130 af 15. april 1975, som  

 ændret ved lov nr. 240 af 8. juni 1977, og § 7a i lov om retten til  

 fotografiske billeder, jvf. lovbekendtgørelse nr. 129 af 15. april 1975, som  

 ændret ved lov nr. 239 af 8. juni 1977, fastsættes:
§ 1 Optagelser af radio- og fjernsynsudsendelser, som foretages med hjemmel i  

 ophavsretslovens § 17, stk. 1, jvf. også bestemmelserne i denne lovs §§ 45,  

 stk. 3, 46, stk. 2, 48, stk. 3 og 49, stk. 3, og i fotografilovens § 7a, må  

 kun anvendes inden for undervisningsvirksomhed.
Stk. 2.  Udtrykket undervisningsvirksomhed omfatter  

 enhver offentlig såvel som privat kundskabsformidling, som sker i organiseret  

 form, herunder f.eks. højskoleundervisning, undervisning efter lov om  

 fritidsundervisning m.v., pædagogisk virksomhed inden for børne og  

 ungdomsinstitutioner, videreuddannelse, som foranstaltes på arbejdspladser  

 eller af faglige sammenslutninger, korrespondanceundervisning o. lign.
Under  

 undervisningsvirksomhed falder også centraler, der som led i den pædagogiske  

 virksomhed foretager optagelse og distribution af radio- og  

 fjernsynsudsendelser.
§ 2 Optagelserne skal foretages direkte fra selve radio- eller  

 fjernsynsudsendelsen.
 Stk. 2.  Fremstilling af kopier af de i stk. 1 nævnte  

 optagelser må kun foretages på grundlag af optagelser, som den pågældende  

 undervisningsvirksomhed selv har foretaget, jvf. dog § 4.
§ 3 Optagelserne eller kopier heraf må udlånes til anden  

 undervisningsvirksomhed, som opfylder betingelserne i § 1, men det udlånte  

 materiale må ikke kopieres af den modtagende virksomhed eller af denne  

 viderespredes til anden undervisningsvirksomhed, jvf. dog § 4.
§ 4 Uanset bestemmelserne i §§ 2 og 3 er det tilladt de i § 1, stk. 2, 2. pkt.  

 nævnte centraler at foretage kopiering med henblik på udlån af optagelser  

 eller kopier heraf, som den pågældende central har modtaget i udlån fra en  

 anden central.
§ 5 Optagelserne eller senere kopier heraf skal være af en forsvarlig teknisk  

 kvalitet, og der må ikke foretages ændringer i optagelserne.
§ 6 Det er ikke tilladt at foretage optagelse af fjernsynsudsendte filmværker,  

 som indgår i biografernes almindelige repertoire af spillefilm, med mindre  

 der ved udsendelsen i fjernsyn kun er benyttet mindre dele af værket.
§ 7 Foretages der optagelse eller senere kopiering af andre udsendelser end  

 undervisningsudsendelser, har rettighedshaverne krav på vederlag.
 Stk. 2.  Vederlagskravet kan kun gøres gældende gennem  

 en af ministeren for kulturelle anliggender godkendt fælles forhandlings- og  

 opkrævningsinstitution, som repræsenterer de ophavsmænd, udøvende kunstnere  

 og fremstillere af grammofonplader, hvis værker og præstationer indgår i de i  

 stk. 1 nævnte radio- eller fjernsynsudsendelser.
 Stk. 3.  Kan der ikke opnåe enighed mellem parterne om  

 vederlagets størrelse, kan spørgsmålet indbringes for det i ophavsretslovens  

 § 54 og fotografilovens § 16 omhandlede nævn, der har den endelige  

 administrative afgørelse.
 Stk. 4.  Ved udtrykket undervisningsudsendelser i stk. 1  

 forstås udsendelser, der ved annonceringen i radio eller fjernsyn fremtræder  

 som udsendt af Danmarks Radios undervisningsafdeling eller tilsvarende  

 afdelinger inden for udenlandske radiofonier.
§ 8 Optagelserne og senere kopier heraf skal gøres ubrugbare senest 4 år efter  

 at det program, hvorfra optagelse er gjort, første gang har været udsendt i  

 radio eller fjernsyn, med mindre der er indhentet samtykke fra  

 rettighedshaverne til fortsat opbevaring, jvf. dog § 9.
 Stk. 2.  Det er tilladt at foretage optagelser på  

 grundlag af genudsendelser, der sker inden for den i stk. 1 fastsatte frist,  

 men foretagelse af sådanne optagelser bevirker ikke nogen forlængelse af den  

 nævnte frist.
 Stk. 3.  Det er ikke tilladt at foretage optagelse af  

 genudsendelser, der sker senere end 4 år efter at det program, hvorfra  

 optagelse ønskes foretaget, første gang har været udsendt i radio eller  

 fjernsyn.
§ 9 Anvendes en optagelse ved udløbet af den i § 8 nævnte frist ved  

 igangværende undervisning, er det dog tilladt at bevare optagelsen indtil  

 udløbet af det pågældende undervisningsår.
§ 10 Det påhviler enhver undervisningsvirksomhed, som foretager optagelser i  

 overensstemmelse med bestemmelserne ovenfor, at føre en fortegnelse over de  

 optagelser og senere kopier heraf, som er foretaget af den pågældende  

 institution inden for hvert kalenderår.
 Stk. 2.  Enhver optagelse eller senere kopi skal være  

 mærket med tidspunktet for den første udsendelse af de optagne programmer.
§ 11 Ved udlån fra en undervisningsvirksomhed til en anden, jvf. §§ 3 og 4, er  

 den lånende undervisningsvirksomhed ansvarlig for, at de lånte optagelser  

 gøres ubrugbare i overensstemmelse med bestemmelserne i § 8.
§ 12 Overtrædelse af bestemmelserne i §§ 1-6 og § 8. jvf. § 9, i denne  

 bekendtgørelse vil kunne indebære en overtrædelse af bestemmelserne i  

 ophavsretslovens §§ 2, 45, 46, 48 og 49 samt fotografilovens § 1, der efter  

 ophavsretslovens § 55 og fotografilovens § 17 kan straffes med bøde eller  

 under skærpende omstændigheder med hæfte i indtil 3 måneder.
§ 13 Bekendtgørelsen gælder for optagelser, som er foretaget efter den 1. juli  

 1977. Bestemmelserne i § 2, stk. 2, 3, 4, 5, 10 og 11 gælder dog kun for  

 optagelser, som foretages efter den 1. juni 1979.
 Ministeriet for kulturelle anliggender,  

 den 6. april 1979.
