 I medfør af konkurrencelovens § 12, stk. 2, lov nr. 384 af 10. juni 1997,  

 fastsættes:
Meddelelsespligten § 1.  Fusioner, virksomhedsovertagelser og  

 sammenlægninger af virksomheder skal meddeles til Konkurrencestyrelsen, jf.  

 konkurrencelovens § 12, stk. 1, senest 4 uger efter, at fusionen mv. er  

 gennemført.
 Stk. 2.  Meddelelsespligten efter stk. 1 gælder dog  

 ikke, hvis fusionen, virksomhedsovertagelsen eller sammenlægningen af  

 virksomheder er mellem moder- og dattervirksomheder eller mellem  

 dattervirksomheder i samme koncern.
 Stk. 3.  Meddelelsespligten efter stk. 1 gælder kun,  

 hvor mindst een af de deltagende virksomheder er beliggende i Danmark.
Meddelelsespligtens omfang § 2.  Meddelelsespligten omfatter fusioner,  

 virksomhedsovertagelser og sammenlægninger af virksomheder, hvor den samlede  

 omsætning for de deltagende og de tilknyttede virksomheder tilsammen  

 overstiger 50 mio. kr., jf.
Erhvervsministeriets bekendtgørelse nr. 1030 af  

 17. december 1997. Dog skal der ikke ske meddelelse, såfremt højst een af de  

 deltagende virksomheder har en årlig omsætning på over 10 mio. kr., og de  

 øvrige deltagende virksomheder hver for sig har en omsætning under 10 mio.  

 kr.
Fusioner § 3.  Fusionsbegrebet skal forstås i overensstemmelse  

 med aktie- og anpartsselskabslovens fusionsregler og finder anvendelse, når  

 et selskab uden likvidation opløses ved overdragelse af selskabets aktiver og  

 gæld som helhed til et andet selskab, og når to eller flere selskaber  

 sammensmeltes til et nyt selskab.
Virksomhedsovertagelser § 4.  Ved en virksomhedsovertagelse forstås i denne  

 bekendtgørelse erhvervelse af så stor en del af en virksomheds kapital eller  

 stemmerettigheder, at den virksomhed eller den personkreds, der overtager  

 kapitalandelen eller stemmerettighederne, får en bestemmende indflydelse på  

 den overtagne virksomheds dispositioner.
Sammenlægninger § 5.  Ved en sammenlægning af virksomheder forstås i  

 denne bekendtgørelse andre virksomhedskoncentrationer, som ikke er omfattet  

 af § 3 eller § 4.
Bestemmende indflydelse § 6.  Bestemmende indflydelse i denne bekendtgørelse  

 foreligger, når virksomheder har den i aktieselskabslovens § 2, jf.  

 lovbekendtgørelse nr. 545 af 20. juni 1996, angivne forbindelse.
Pligt til at foretage meddelelse § 7.  Pligten til meddelelse efter § 1 påhviler den  

 fortsættende/overtagende virksomhed i fusionen, virksomhedsovertagelsen eller  

 sammenlægningen af virksomheder.
Indgivelse af meddelelse og meddelelsens indhold § 8.  Ved meddelelse af fusioner,  

 virksomhedsovertagelser og sammenlægninger af virksomheder efter § 1 skal  

 benyttes skema K2, som er bilag til denne bekendtgørelse.
 Stk. 2.  Meddelelsen skal indeholde alle de oplysninger  

 og dokumenter, som er angivet i skema K2.
Straf § 9.  Overtrædelse af § 1 straffes efter § 23, stk. 1,  

 nr. 3, og stk. 3, i konkurrenceloven.
Ikrafttræden § 10.  Bekendtgørelsen træder i kraft den 1. august  

 1998.
 Stk. 2.  Ved bekendtgørelsens ikrafttrædelse ophæves  

 bekendtgørelse nr. 1031 af 17. december 1997 om regler for meddelelse til  

 Konkurrencestyrelsen om fusioner, virksomhedsovertagelser og sammenlægninger  

 af virksomheder.
