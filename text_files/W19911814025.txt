Et selskab, hvis produkter var dyner og sengetøj m.v., afholdt  

 kroarrangementer, hvor gæsterne fik serveret et måltid, bestående af en ret,  

 og uden drikkevarer.
Derefter blev selskabets produkter præsenteret.  

 Deltagerne var udfundet inden for geografiske områder, og havde fået  

 skriftlige henvendelser, hvorefter de selv skulle tilmelde sig.  

 Landsskatteretten stadfæstede Ligningsrådets bindende forhåndsbesked,  

 hvorefter udgifterne til arrangementerne var omfattet af ligningslovens § 8,  

 stk. 4, om repræsentationsudgifter med begrænset fradrag.
Der var lagt vægt  

 på, at traktementet måtte anses for bespisning, jf.
Højesterets dom af 13.  

 marts 1990.
 Aktieselskabet A klagede over den af Ligningsrådet afgivne bindende  

 forhåndsbesked, hvorefter selskabets fradrag for udgifter til  

 »krosalgsarrangementer« ved indkomstopgørelsen for skatteåret  

 1990/91 blev anset for at være omfattet af bestemmelserne i ligningslovens §  

 8, stk. 4, om repræsentationsudgifter med begrænset fradragsret.
Det var oplyst, at det klagende selskabs produkter var dyner, hovedpuder,  

 lagner o.lign., som selskabet afsatte i forbindelse med afholdelse af  

 »krosalgsarrangementer«.
Det var herom oplyst, at nogle dertil  

 ansatte medarbejdere ved gennemlæsning af telefonbøger m.v. udvalgte mulige  

 deltagere i disse arrangementer, som afholdtes hver aften forskellige steder  

 i landet på kroer, hoteller o.lign.
Deltagerne modtog breve fra selskabet med  

 tilmeldingsblanketter, som de, der ønskede at deltage, kunne tilbagesende til  

 selskabet.
Arrangementerne afholdtes fra kl. 19.00 til kl. 21.00 og blev  

 ledet af handelsagenter, der drev selvstændig virksomhed, og som lod servere  

 et måltid for gæsterne.
Drikkevarer var for deltagernes egen regning.
Efter  

 spisningen præsenterede handelsagenterne selskabets produkter og optog  

 ordrer, der blev videresendt til selskabet, som sørgede for, at varerne blev  

 sendt ud til kunderne.
Samtlige udgifter til disse arrangementer blev betalt  

 af selskabet.
 Til støtte for synspunktet, at disse udgifter måtte anses for at være  

 repræsentationsudgifter, henviste Ligningsrådet til, at traktementerne havde  

 karakter af en egentlig bespisning, da der var tale om middagsmad, at der  

 ikke var offentlig adgang, og at arrangementerne derfor ikke havde karakter  

 af reklame.
Selskabet påstod over for Landsskatteretten udgifterne godkendt som fuldt  

 fradragsberettigede reklameudgifter, idet dets advokat for så vidt angik  

 traktementet henviste til, at der kun serveredes en ret med en ombæring, og  

 at gæsterne selv måtte betale for drikkevarer.
Endvidere bemærkede advokaten,  

 at da arrangementerne fandt sted omkring normal spisetid om aftenen, måtte  

 det være naturligt at byde på et lettere måltid i stedet for kaffe med brød,  

 som ville være blevet tilbudt, hvis demonstrationerne var foregået f.eks. om  

 formiddagen.
Der var efter advokatens opfattelse tale om et traktement, der  

 udgiftsmæssigt måtte kunne sidestilles med det i den årlige  

 ligningsvejledning omtalte mindre traktement, der henførtes til  

 reklameområdet, idet den manglende servering af drikkevarer gjorde, at der  

 ikke var tale om et fuldt måltid.
Med hensyn til spørgsmålet om offentlig adgang bemærkede advokaten, at  

 udgifterne anvendtes til indsats over for en større ubestemt kreds af  

 aktuelle eller potentielle kunder.
Han oplyste, at selskabet havde opdelt  

 landet i geografiske områder, og at det var inden for disse områder, de  

 potentielle kunder samledes til de enkelte arrangementer, men selskabet ville  

 aldrig formene potentielle kunder fra andre områder adgang til nogen  

 demonstration.
Endvidere mente advokaten ikke, at bestemmelserne i cirkulære  

 nr. 5 af 21. januar 1986 om begrænsning af fradrag for  

 repræsentationsudgifter, jf. punkt 3 b, næstsidste afsnit, kunne fortolkes  

 således, at det var en forudsætning for at anse udgiften for en  

 reklameudgift, at der var offentlig adgang til arrangementet.
 Herudover bemærkede advokaten, at selskabet reklamerede for sine varer ved  

 først at udsende indbydelser til potentielle kunder med opfordring til at  

 deltage i arrangementerne, hvor varerne kunne demonstreres, og at denne form  

 for reklame var mest hensigtsmæssig og billig og den eneste form for reklame,  

 som selskabet benyttede.
Endelig henviste advokaten bl.a. til baggrunden for reglen om begrænset  

 fradragsret for repræsentationsudgifter, nemlig at disse kunne have karakter  

 af privatforbrug.
Dette kunne imidlertid ikke være tilfældet ved selskabets  

 nævnte arrangementer, hvortil udgifterne i vid udstrækning måtte anses for at  

 træde i stedet for udgifter til leje af demonstrationslokaler.
Endvidere  

 henvistes til, at den stedlige skatteforvaltning og nu nedlagte  

 ligningskommission havde anset udgiften for en reklameudgift.
Landsskatteretten bemærkede, at det i Højesterets dom af 13. marts 1990 om  

 Future Fashion Scandinavia Fond nævnedes, at det i bemærkningerne til  

 lovforslaget om begrænsningen af fradragsretten for repræsentationsudgifter  

 bl.a. var udtalt, at begrebet repræsentation ikke var defineret noget sted i  

 skattelovgivningen, men at repræsentationsudgifter kunne beskrives som  

 udgifter, som en skatteyder afholdt for at få afsluttet forretninger eller  

 for at knytte eller bevare forretningsforbindelse, og som var afholdt over  

 for personer, der ikke var knyttet som medarbejdere til virksomheden.  

 Repræsentation havde således karakter af opmærksomhed eller kommerciel  

 gæstfrihed over for forretningsforbindelser.
Endvidere nævnedes det i dommen,  

 at det i bemærkningerne til lovforslaget var udtalt, at udgifter til mindre  

 traktementer, der afholdtes i forbindelse med messer og udstillinger eller  

 pressemøder, hvortil der var åben adgang for pressen eller andre  

 interesserede, ville kunne betragtes som reklameudgifter.
Denne dom lagde i  

 øvrigt afgørende vægt på, at der i det foreliggende tilfælde var tale om en  

 egentlig bespisning, således at udgifterne allerede under hensyn til  

 traktementets omfang ikke kunne anses for reklameudgifter.
 Efter Landsskatterettens opfattelse måtte de i den foreliggende sag  

 omhandlede traktementer anses for at have et sådant omfang, at der var tale  

 om bespisning, og dette måtte under hensyn til bemærkningerne til  

 lovforslaget og den nævnte højesteretsdom samt det af selskabets advokat  

 omtalte cirkulære medføre, at udgifterne til arrangementerne ikke kunne  

 fradrages fuldt ud efter ligningslovens § 8, stk. 1, om reklameudgifter,  

 eller statsskattelovens § 6 a om driftsomkostninger, men måtte anses for  

 omfattet af den begrænsede fradragsret for repræsentationsudgifter efter  

 ligningslovens § 8, stk. 4.
 LV 1990, L 4.6 og 4.7.
