Skrivelse om ændring af vejledning til bekendtgørelse om 6 ugers selvvalgt uddannelse til forsikrede ledige I vejledning nr. 9399 af 1. juli 2010, som ændret ved skrivelse nr. 9274 af 6. juli 2011, foretages følgende ændringer:
 1. Overalt i vejledningen ændres »lov om godtgørelse ved deltagelse i erhvervsrettet voksen- og efteruddannelse« til: »lov om godtgørelse og tilskud til befordring ved deltagelse i erhvervsrettet voksen- og efteruddannelse«.
 2. Overalt i vejledningen ændres »Undervisningsministeriets« til: »Ministeriet for Børn og Undervisnings«.
3. Vejledningens afsnit I.
Indledning, affattes således:
»I.
Indledning Denne vejledning erstatter vejledning nr. 9459 af 29. juni 2009 til bekendtgørelse om 6 ugers selvvalgt uddannelse til forsikrede ledige (bekendtgørelse nr. 631 af 20. juni 2009).
 Vejledningen indeholder forskellige præciseringer, hvoraf de væsentligste er:
  Et afsnit om anbefalet procedure for optagelse, a-kassens godkendelse og jobcenterets betaling, svarende til tidligere udmeldte procedure (kapitel I).
  Et afsnit om jobcenterets registreringer ved selvvalgt uddannelse (kapitel I).
  Præcisering af reglerne om aktivering i forhold til selvvalgt uddannelse (kapitel II).
  Præcisering af, at ledige skal bekræfte arbejdssøgning hver 7. dag, medmindre man er fritaget fra at stå til rådighed (kapitel II).
 Reglerne om forsikrede lediges ret til 6 ugers selvvalgt uddannelse var indtil 1. august 2009 fastsat i lov om statens voksenuddannelsesstøtte (SVU) og lov om godtgørelse ved deltagelse i erhvervsrettet voksen- og efteruddannelse, som hørte under Undervisningsministeriet (nu Uddannelsesministeriet og Ministeriet for Børn og Undervisning).
Pr. 1. august 2009 blev reglerne flyttet til beskæftigelseslovgivningen.
Reglerne fremgår af bekendtgørelse om 6 ugers selvvalgt uddannelse til forsikrede ledige.
Under selvvalgt uddannelse modtager forsikrede ledige arbejdsløshedsdagpenge efter reglerne i lov om arbejdsløshedsforsikring m.v.
De almindelige regler for arbejdsløshedsdagpenge, herunder reglerne om fradrag og tilbagebetaling mv. finder således anvendelse.
Der gælder dog særlige regler om rådighed, jf. bekendtgørelsens § 7 med tilhørende vejledning.
Reglerne om selvvalgt uddannelse til beskæftigede er fortsat reguleret i lov om statens voksenuddannelsesstøtte (SVU) og lov om godtgørelse og tilskud til befordring ved deltagelse i erhvervsrettet voksen- og efteruddannelse.
Se vejledningens kapitel II om, hvornår man anses som ledig i relation til selvvalgt uddannelse.
 I det følgende gennemgås indholdet af Arbejdsmarkedsstyrelsens bekendtgørelse om 6 ugers selvvalgt uddannelse til forsikrede ledige (bekendtgørelse nr. 631 af 26. juni 2009).
 Bekendtgørelsens kapitel 1 indeholder fællesbestemmelser for uddannelsesområderne.
 Kapitel 2 indeholder regler for uddannelser på folkeskole- og gymnasialt niveau samt videregående uddannelse.
Kapitel 3 indeholder regler for erhvervsrettet voksen- og efteruddannelse til og med erhvervsuddannelsesniveau.« 4. Vejledningens afsnit Administration af reglerne, affattes således:
»Administration af reglerne Administrationen af ordningen varetages af arbejdsløshedskasserne.
Arbejdsløshedskasserne sikrer, at den ledige opfylder betingelserne, herunder at deltagelsen finder sted inden for de første 9 måneders sammenlagt ledighed for personer, der er fyldt 25 år, og inden for de første 6 måneders sammenlagt ledighed for personer, der er under 25 år.
Tillige sikrer arbejdsløshedskassen, at den uddannelse, som den ledige ønsker, er omfattet af ordningen om 6 ugers selvvalgt uddannelse.
 Arbejdsløshedskasserne skal sikre, at kursusprisen ikke overstiger det fastsatte prisloft på 140.000 kr. eksklusive moms pr. årselev, hvilket svarer til et prisloft på 3.500 kr. pr. fuldtidsuge (2011-niveau).
Arbejdsløshedskasserne skal ligeledes sikre, at en ledig maksimalt får 6 ugers selvvalgt uddannelse i løbet af en ledighedsperiode.
De 6 uger opgøres i timer og kan tages i sammenhæng eller opdeles i flere perioder.
 Arbejdsløshedskasserne træffer tillige afgørelse om og udbetaler arbejdsløshedsdagpenge og befordringsgodtgørelse, bortset fra tilfælde hvor jobcentrene udbetaler befordringsgodtgørelsen, jf. bekendtgørelsens § 13.
 Jobcentrene skal administrere betaling for køb af uddannelse og eventuel deltagerbetaling til uddannelsesinstitutionerne samt træffe afgørelse om og udbetale beløb til kost og logi for ledige.
Jobcentrenes betaling af uddannelse til forsikrede ledige i forbindelse med 6 ugers selvvalgt uddannelse skal foregå på samme måde, som når jobcentrene betaler for anden uddannelse som led i tilbud efter lov om en aktiv beskæftigelsesindsats.
Dvs. betalingen sker i henhold til lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
 Evt. deltagerbetaling betales af jobcenteret efter de regler, som gælder for ordinære elever eller studerende.
Betaling for kost og logi følger statens regler om tjenesterejser, reducerede satser.« 5. I vejledningen Til § 1 udgår »med uddannelsesydelse«.
 6. Vejledningen Til §§ 2-3 affattes således:
»Opgørelse af forbrug af de 6 uger og modregning For uddannelser på folkeskoleniveau, gymnasieniveau samt videregående uddannelser omfatter retten til 6 ugers selvvalgt uddannelse i alt 37 timer pr. uge for fuldtidsforsikrede og 30 timer pr. uge for deltidsforsikrede.
 For erhvervsrettet voksen- og efteruddannelse til og med erhvervsuddannelsesniveau omfatter retten til 6 ugers selvvalgt uddannelse i alt 37 timer pr. uge for personer, som er tilmeldt jobcenteret som arbejdssøgende på fuldtid, og 30 timer for personer som er tilmeldt jobcenteret som arbejdssøgende på deltid.
De timer, der tæller med i beregningen ved opgørelse af forbruget, er  som hovedregel  de timer, som uddannelsen varer.
Uddannelsens timetal opgøres som hovedregel på baggrund af reglerne om uddannelsen.
 Hvis uddannelsen er tilrettelagt som eller normeret til heltidsuddannelse, anses uddannelsen for at udgøre 37 timer pr. uge, hvilket svarer til 7,4 timer pr. dag (for fuldtidsforsikrede og visse deltidsforsikrede).
 Hvis en heltidsuddannelse fx påbegyndes fredag i uge 1 og afsluttes tirsdag i uge 2, vil timetallet således udgøre 3 x 7,4 timer = 22,2 timer.
 For selvvalgt uddannelse på folkeskole og gymnasialt niveau afgøres det efter reglerne om de pågældende uddannelser, hvornår der er tale om heltidsuddannelse.
Hvis en uddannelse er kombineret af uddannelsesforløb, som har forskelligt timetalskrav til heltidsuddannelse, skal der ske en forholdsmæssig beregning for at konstatere, om den samlede uddannelse er en heltidsuddannelse.
Er uddannelsen fx sammensat af 2 forskellige uddannelser, hvor timetallet for hver uddannelse udgør halvdelen af timetalskravet til heltidsuddannelse, vil hele uddannelsen betragtes som heltidsuddannelse.
Eksempler:
Deltidsundervisning er undervisning, der ikke opfylder kravene til at kunne betragtes som heltidsundervisning.
Ved deltagelse i deltidsuddannelse, hvor arbejdsindsatsen er normeret i henhold til ministerielt fastsatte regler, anses timetallet at udgøre den normerede arbejdsindsats.
I øvrige tilfælde fastsattes timetallet på baggrund af undervisningstimer.
For selvvalgt uddannelse på videregående niveau fremgår det af bekendtgørelsens § 10 samt vejledningen hertil, at ledige alene kan deltage i videregående uddannelser, hvis uddannelsen er tilrettelagt som heltidsundervisning.
Det fremgår endvidere, hvornår en uddannelse anses for heltidsundervisning.
 For selvvalgt uddannelse på erhvervsuddannelsesniveau anses undervisning, der er tilrettelagt som heltidsundervisning i henhold til reglerne om de pågældende uddannelser, for heltidsundervisning.
Deltidsundervisning er undervisning, der ikke opfylder kravene til at kunne betragtes som heltidsundervisning.
Ved deltidsundervisning opgøres timetallet som det fastsatte timetal.
Hvis der er fastsat en årsnorm, skal denne dog omregnes til timer.
 Det er uddannelsesstederne, der oplyser, om der er tale om heltidsundervisning, og som ved deltidsundervisning oplyser det fastsatte, normerede eller faktiske timetal for undervisningen.
Hvis den ledige ophører med uddannelsen, medregnes alene timer i uddannelsen indtil ophøret.
Uddannelsesstederne skal efter bekendtgørelsens § 14 a meddele arbejdsløshedskasserne, hvis en ledig ophører med uddannelsen.
 For så vidt angår uddannelse på folkeskole- og gymnasialt niveau samt videregående uddannelse gælder desuden særligt følgende: Afbrydelser i undervisningen i forbindelse med kortere ordinære ferieperioder og andre kortere afbrydelser i perioder, hvor der ikke gennemføres undervisning, medregnes ikke i retten til timer.
 Perioder, hvor en ledig har deltaget i selvvalgt uddannelse med uddannelsesydelse, indgår i opgørelsen med det timetal, som er beregnet efter de hidtil gældende regler.
Ved opgørelse af, om en ledig har udnyttet sin ret til 6 ugers selvvalgt uddannelse, medregnes perioder, hvor ansøgeren har deltaget i selvvalgt uddannelse for ledige efter de regler, der var gældende før 1. august 2009 og har modtaget VEU-godtgørelse eller SVU-støtte.
Der sker således en modregning af forbrug inden for disse ordninger.
Jobcentrene kan fortsat give den ledige et uddannelsestilbud, som supplerer et 6 ugers selvvalgt kursus.
Det betyder, at en ledig fx kan tage første del af et kursusforløb som selvvalgt uddannelse og få anden del af kurset som tilbud.« 7. Vejledningen Til § 7 affattes således:
 »Rådighed m.v.
Ledige, der deltager i selvvalgt uddannelse, skal stå til rådighed for arbejde, som de henvises til af jobcenteret eller arbejdsløshedskassen.
Det indebærer, at de ledige under uddannelsen skal være tilmeldt jobcenteret og have indlagt godkendt cv i jobnet og hver 7. dag bekræfte, at de er arbejdssøgende, jf. reglerne herom i lov om en aktiv beskæftigelsesindsats.
 Ved henvisning til arbejde skal der i videst muligt omfang tages hensyn til den selvvalgte uddannelse.
 Jobcenteret vil kunne træffe afgørelse om at fritage den ledige fra rådighedskravet, hvis jobcenteret skønner, at den selvvalgte uddannelse medvirker til, at den ledige kan opnå fast beskæftigelse, herunder når den ledige deltager i et særligt målrettet uddannelsesforløb.
Afgørelse om fritagelse for rådigheden skal skriftligt meddeles af jobcenteret til den ledige.
Ledige, der er fritaget fra rådigheden, er fritaget for hver 7. dag at skulle bekræfte, at de er arbejdssøgende.
Aktivering i forhold til selvvalgt uddannelse Hvis en ledig, der skal have et tilbud om aktivering, forinden har søgt om at udnytte sin ret til 6 uges selvvalgt uddannelse, skal aktiveringen tilrettelægges således, at personen har mulighed for at deltage i den selvvalgte uddannelse.
De timer, hvor der foregår selvvalgt uddannelse, har den ledige ikke pligt til at deltage i aktivering.
 Såfremt jobcenteret har afgivet et aktiveringstilbud, inden personen har søgt ind på en selvvalgt uddannelse, opretholdes jobcenterets tilbud, dvs. personen kan i så fald ikke gøre krav på at deltage i selvvalgt uddannelse, hvis det ikke er muligt på grund af aktiveringen.
  Hvis den selvvalgte uddannelse er på fuld tid:
Tidspunktet for, hvornår den ledige senest har ret og pligt til aktivering, fremgår af §§ 85-88 i lov om en aktiv beskæftigelsesindsats.
For under 30-årige er det senest efter 13 ugers sammenlagt ledighed.
For 30 til 60-årige er det senest efter 9 måneders sammenlagt ledighed og for personer, der er fyldt 60 år, senest efter 6 måneders sammenlagt ledighed.
I uger, hvor en ledig deltager i selvvalgt uddannelse på fuld tid, har den ledige ikke ret og pligt til aktivering.
Tidspunktet for, hvornår jobcenteret skal påbegynde aktivering, udskydes derfor til det tidspunkt, hvor den selvvalgte uddannelse er ophørt.
  Hvis den selvvalgte uddannelse er på mindre end fuld tid:
 Uger, hvor selvvalgt uddannelse forekommer på deltid udskyder ikke tidspunktet for ret og pligt-aktiveringen.
Kommunen skal her tilrettelægge aktiveringen sådan, at varighedskravet for ret og pligt-aktivering opfyldes, uden at det går ud over den lediges selvvalgte uddannelse.
Efter kapitel 16 i lov om en aktiv beskæftigelsesindsats er der et varighedskrav på mindst 4 sammenhængende uger.
Fra 2. april 2012 forventes varighedskravet dog nedsat til 2 sammenhængende uger, jf. lovforslag L 76 - Forslag til lov om ændring af lov om en aktiv beskæftigelsesindsats (Nedsættelse af varighedskrav til ret og pligt tilbud og ændring af tidspunktet for gentagen aktivering for ikke arbejdsmarkedsparate kontanthjælpsmodtagere, der er fyldt 30 år m.v.). Der er ikke krav til timetallet med aktivering.
 Selvvalgt uddannelse kan ikke medregnes i opgørelse af, om kravene til ret og pligt-aktivering er opfyldt.
Det individuelle kontaktforløb Ledige, der på fuld tid deltager i selvvalgt uddannelse, er ikke omfattet af det individuelle kontaktforløb efter lov om en aktiv beskæftigelsesindsats, hvad enten de er fuldtids- eller deltidsforsikrede.
Disse perioder medregnes således ikke i opgørelsen af, hvornår jobsamtalerne skal afholdes.« 8. I vejledningen Til § 9 - Krav om minimumsalder, udgår 3. punktum.
 9. Vejledningens Til § 13  Befordringsgodtgørelse affattes således:
 »Arbejdsløshedskasserne eller i visse tilfælde jobcentrene yder befordringsgodtgørelse ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse.
 Betingelserne for at få befordringsgodtgørelse fremgår af kapitel 11 i bekendtgørelse om en aktiv beskæftigelsesindsats.
Arbejdsløshedskasserne yder befordringsgodtgørelse, hvis den daglige transport mellem bopælen eller indkvarteringsstedet og uddannelsesstedet og retur er mere end 24 kilometer.
Godtgørelsen pr. dag kan alene udbetales for de kilometer, der ligger ud over de første 24 kilometer.
 Befordringsgodtgørelsen er 1,00 kr. pr. kilometer (2011-niveau). Denne kilometersats følger den til enhver tid gældende kilometersats, som Skatterådet efter ligningslovens § 9 c fastsætter for fradrag for befordring mellem hjem og arbejdsplads over 120 km pr. arbejdsdag.
Er deltageren under uddannelsen indkvarteret, er der ret til tilskud til transport frem og tilbage mellem bopæl og indkvarteringssted 1) ved uddannelsens start og afslutning, 2) ved søgnehelligdage og 3) hver weekend.
Inden udbetaling af befordringsgodtgørelse skal arbejdsløshedskassen indhente dokumentation fra det sted, hvor uddannelsen finder sted, om i hvilket omfang personen har fulgt uddannelsen, henholdsvis givet møde.
I tilfælde, hvor en sådan dokumentation ikke kan indhentes, udbetales befordringsgodtgørelsen på grundlag af en erklæring fra personen.
Jobcentrene yder befordringsgodtgørelse til den faktiske udgift til befordring, hvis udgiften er en følge af en nedsat fysisk eller psykisk funktionsevne.« 10. I vejledningen indsættes før Til § 15  Ikrafttrædelse og overgangsbestemmelser følgende afsnit:
»Til § 14 a  Indberetning fra uddannelsessteder og uddannelsesudbydere Uddannelsesstedet eller uddannelsesudbyderen skal give besked til arbejdsløshedskassen om den lediges ophør med uddannelsen, straks man er blevet bekendt med forholdene.
 Uddannelsesstederne/uddannelsesudbyderne skal indberette følgende oplysninger på blanket AR 240:
 når uddannelsen afbrydes, fordi den ledige erklæres studieinaktiv,  når uddannelsen afbrydes på grund af sygdom, barsel eller lignende,  når uddannelsen afbrydes af andre grunde,  hvis den ledige får orlov fra uddannelsen,  hvis den ledige ikke begynder på uddannelsen, herunder bliver overført til et senere hold, og  hvis den ledige bliver deltidsstuderende.
Uddannelsesstedet sender blanketten til arbejdsløshedskassen.
Blanketten kan findes på Arbejdsmarkedsstyrelsens hjemmeside, www.ams.dk.
Arbejdsløshedskassen skal underrette jobcenteret, hvis den ledige er ophørt med uddannelsen.
 Ved ændringer i uddannelsens varighed og omfang skal der altid afleveres et ansøgningsskema.
