Fremsat den 28. marts 2008 af velfærdsministeren (Karen Jespersen) Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Øget bundfradrag for folkepensionister, reduceret beskæftigelseskrav ved opsat pension og sikkerhed for ret til førtidspension) § 1 I lov om social pension, jf. lovbekendtgørelse nr. 484 af 29. maj 2007, som ændret ved § 1 i lov nr. 1586 af 20. december 2006, foretages følgende ændringer:
1. I § 15 a, stk. 1, ændres »det fyldte 65. år.« til: »det fyldte 65. år, jf. dog stk. 2.« 2. I § 15 a indsættes efter stk. 1 som nyt stykke:
 3. I § 15 d, stk. 1, 1. pkt., ændres »1.500 timer« til: »1.000 timer«.
 4. I § 29, stk. 1, indsættes som nr. 4:
»4) Ved opgørelsen af indtægtsgrundlaget efter nr. 1-3 fradrages en folkepensionists indtægt ved personligt arbejde, opgjort efter § 27, stk. 1-3, på op til i alt 30.000 kr. i et kalenderår.
Det maksimale fradrag reduceres forholdsmæssigt, hvis pensionisten kun modtager folkepension i en del af året.« 5. I § 32 a, stk. 1, indsættes som nr. 4:
»4) Ved opgørelsen af indtægtsgrundlaget efter nr. 1-3 fradrages en eventuel ægtefælles eller samlevers indtægt ved personligt arbejde, opgjort efter § 27, stk. 1-3, på op til i alt 30.000 kr. i et kalenderår, hvis denne modtager folkepension.
Det maksimale fradrag reduceres forholdsmæssigt, hvis ægtefællen eller samleveren kun modtager folkepension i en del af året.« 6. I § 49, stk. 1, nr. 13, ændres »stk. 3,« til: »stk. 2,«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. maj 2007, som ændret ved § 14 i lov nr. 1587 af 20. december 2006, foretages følgende ændringer:
 1. § 14, stk. 5 og 7, ophæves.
2. I § 26, stk. 1, indsættes efter 2. pkt.: »Ved opgørelsen efter § 25, stk. 1, foretages der fradrag efter § 29, stk. 1, nr. 4, i lov om social pension i en ægtefælles eller samlevers indtægt, hvis denne modtager folkepension.« 3. § 44 ophæves, og i stedet indsættes:
 »§ 44. Pension tilkendt efter § 14, stk. 1-3, og invaliditetsydelse tilkendt efter § 21, stk. 1, 1. pkt., kan ikke frakendes, og der kan ikke ske overflytning til en lavere pensionsform, jf. dog stk. 4.
 Stk. 2. Kommunalbestyrelsen skal tilkende højere pension, hvis der er sket en væsentlig forringelse af erhvervsevnen, jf. § 15.
 Stk. 3. Bistands- og plejetillæg tilkendt efter § 16 og invaliditetsydelse tilkendt efter § 21, stk. 1, 2. pkt., skal frakendes, hvis betingelserne for at modtage ydelserne ikke længere er opfyldt.
 Stk. 4. Kommunalbestyrelsen kan frakende ydelser eller overflytte ydelsesmodtageren til en lavere pension, jf. stk. 1, efter anmodning fra modtageren, medmindre det vurderes at være til skade for pågældende.
§ 44 a.
Kommunalbestyrelsen skal træffe afgørelse om, at retten til pension tilkendt efter § 14, stk. 1-3, gøres hvilende for pensionister under 60 år, hvis indtægten ved personligt arbejde forventes vedvarende at overstige det dobbelte af grundbeløbet, jf. dog § 15, stk. 3, og for pensionister, som anmoder herom.
 Stk. 2. Afgørelser efter stk. 1 har virkning, indtil pensionsudbetalingen genoptages, jf. stk. 4, eller indtil personen når folkepensionsalderen.
 Stk. 3. Pensionen udbetales indtil udgangen af den måned, hvori kommunalbestyrelsen har truffet afgørelse om at gøre retten til pensionen hvilende.
Stk. 4. Pensionsudbetalingen genoptages efter anmodning fra borgeren, jf. dog stk. 1, og tidligst med virkning fra den 1. i måneden efter anmodningen.« 4. I § 49, stk. 2, ændres »og 44 og § 54, stk. 3 og 4,« til: », 44, 44 a og § 54, stk. 3,«.
 5. § 54, stk. 3, ophæves.
§ 3 Loven træder i kraft den 1. juli 2008.
§ 4 Adgangen til at fradrage indtægter ved personligt arbejde efter § 29, stk. 1, nr. 4, i lov om social pension, som affattet ved denne lovs § 1, nr. 4, § 32 a, stk. 1, nr. 4, som affattet ved denne lovs § 1, nr. 5, og § 26, stk. 1, 3. pkt., som affattet ved denne lovs § 2, nr. 2, gælder i 2008 alene indtægter ved personligt arbejde i perioden fra 1. juli 2008 og op til et beløb på i alt 15.000 kr.
Bemærkninger til lovforslaget Almindelige bemærkninger 1. Lovforslagets formål og indhold Lovforslaget er et led i udmøntningen af den del af aftalen af 28. februar 2008 mellem regeringen (Venstre og Det Konservative Folkeparti), Dansk Folkeparti, Det Radikale Venstre og Ny Alliance om en jobplan, der handler om at give sikkerhed for ret til førtidspension og bedre muligheder for at folkepensionister kan arbejde.
Det igangværende økonomiske opsving har medført historisk høj beskæftigelse og den laveste målte ledighed siden 1974. Opsvinget indebærer aktuelt et pres på arbejdsmarkedet, og mange brancher melder om mangel på arbejdskraft.
Der er derfor brug for alle kræfter på arbejdsmarkedet, også for de seniorer, der har passeret folkepensionsalderen, men fortsat har lyst til at gøre en aktiv indsats.
Regeringen og forligspartierne ønsker at skabe mere gunstige vilkår for, at seniorer fortsætter med at arbejde.
Dette gælder både for seniorer, der er gået på folkepension, men gerne vil supplere pensionsindkomsten med arbejdsindkomst i et beskedent omfang, og for seniorer, der ønsker at udsætte folkepensionen for at fortsætte med at arbejde i et lidt større eller moderat omfang nogle år efter folkepensionsalderen.
De eksisterende regler om opsat pension er indrettet med henblik på at fremme incitamentet til at blive på arbejdsmarkedet for seniorer, der ønsker at arbejde i et næsten uændret omfang efter at have passeret folkepensionsalderen.
Reglerne om indtægtsregulering og opsat pension er imidlertid ikke i tilstrækkelig grad målrettet til at fremme den enkeltes incitamenter til at fortsætte med at arbejde i et mere beskedent eller moderat omfang.
Der er derfor behov for en lempelse af reglerne om indtægtsregulering af folkepensionen og lempeligere vilkår for opsat pension.
 Regeringen og forligspartierne ønsker også at fremme incitamentet til, at førtidspensionister, som har fået tilkendt pension efter de regler, der var gældende frem til 1. januar 2003 (gammel ordning), i større omfang end i dag prøver kræfter med arbejdsmarkedet, hvis de selv ønsker det.
En større eller mindre tilknytning til arbejdsmarkedet kan være en naturlig del i den enkelte førtidspensionists personlige udvikling og vil være til gavn for arbejdsmarkedet.
Førtidspensionister på gammel ordning har i dag mulighed for at udnytte resterhvervsevnen på arbejdsmarkedet i et vist omfang uden at få frakendt pensionen.
Der må dog antages at være førtidspensionister på gammel ordning, der godt kan arbejde i større omfang, men som alligevel enten helt undlader at arbejde eller alene arbejder i begrænset omfang af frygt for senere at miste retten til pensionen.
Førtidspensionister har ret til at modtage arbejdsløshedsdagpenge i sammenlagt 12 måneder inden for 18 måneder.
Selv om der sker indtægtsregulering af førtidspensionen, vil der kunne være tale om dobbeltforsørgelse i form af udbetaling af to indkomsterstattende ydelser samtidig.
Der er derfor enighed om at følge udviklingen i udbetaling af arbejdsløshedsdagpenge til førtidspensionister som grundlag for at vurdere, om der er behov for at justere reglerne om ret til arbejdsløshedsdagpenge for førtidspensionister.
Der foretages en status pr. 1. januar 2010.
Det foreslås derfor, 1) at der indføres et årligt bundfradrag på 30.000 kr. for indtægt ved personligt arbejde for folkepensionister ved beregning af pensionstillæg og personlig tillægsprocent, 2) at beskæftigelseskravet ved opsat pension nedsættes fra 1.500 timer årligt til 1.000 timer årligt, 3) at personer, der er tilkendt førtidspension, får fuld sikkerhed for, at de ikke kan miste retten til pension på grund af deres arbejdsindsats.
Forslaget omfatter ikke førtidspensionister, der er tilkendt førtidspension efter lov om social pension, der trådte i kraft den 1. januar 2003. Reglerne om frakendelse afskaffes for alle, der er tilkendt førtidspension efter gammel ordning.
Sikkerheden omfatter også de modtagere af invaliditetsydelse, der ville have haft ret til mellemste eller højeste førtidspension, hvis de ikke allerede havde en vedvarende høj indtægt.Det præciseres, at kommunen skal vurdere, om der er grundlag for at træffe afgørelse om, at pensionen gøres hvilende, hvis arbejdsindtægten vedvarende forventes at overstige det dobbelte af førtidspensionens grundbeløb (122.306 kr. i 2008). Ved afgørelsen af, om retten til pension skal gøres hvilende, foretages en konkret vurdering af, om den opnåede indtægt er uforenelig med den tilkendte førtidspension.
Afgørelsen om at gøre retten til pension hvilende gælder i forhold alle typer pension efter lov om højeste, mellemste, forhøjet almindelig og almindelig førtidspension m.v.
1.1. Bundfradrag på 30.000 kr. for arbejdsindkomst hos folkepensionister For folkepensionister foreslås indført et bundfradrag for indtægt ved personligt arbejde ved opgørelsen af indtægtsgrundlaget for henholdsvis pensionstillægget og den personlige tillægsprocent (som styrer aftrapningen af den supplerende pensionsydelse, helbredstillæg og varmetillæg).
Varmetillæg, helbredstillæg, supplerende pensionsydelse og pensionstillægget er de mest målrettede dele af folkepensionen.
Ved beregningen af disse indgår alle skattepligtige indkomster udover social pension, dvs. også eventuelle supplerende private pensionsindtægter, renteindtægter m.v.
For de pensionister, som har store udgifter til varme, medicin, tandlæge m.v. samtidig med, at de har begrænsede indtægter ved siden af pensionen, kan indførelsen af bundfradraget have stor betydning.
Hvis pensionisten alene har udbetaling af fx ATP ved siden af folkepensionen, vil en yderligere arbejdsindkomst kunne føre til, at pensionisten får en mindre supplerende pensionsydelse samtidig med at tillæg til betaling af de nævnte udgifter reduceres.
Jo højere udgifter pensionisten har, jo større vil de økonomiske konsekvenser være, hvis tillæggene reduceres.
For sådanne pensionister med meget beskedne supplerende indtægter vil indførelsen af bundfradraget betyde, at de kan have en arbejdsindkomst på op til 30.000 kr. årligt uden konsekvenser for tillæggene.
Der foreslås ikke et bundfradrag ved beregningen af folkepensionens grundbeløb, hvor der allerede er et betydeligt fradragsbeløb på 259.700 kr. (i 2008), som alene omfatter indtægt ved personligt arbejde.
Derved sikres en større målretning af forslaget mod personer med forholdsvis mindre arbejdsindtægter.
Bundfradraget foreslås anvendt på den måde, at det fradrages i personlige arbejdsindtægter ved opgørelsen af indtægtsgrundlaget for pensionsberegningen.
I løbet af et kalenderår kan der maksimalt fradrages 30.000 kr. i den del af indtægtsgrundlaget, der består i indtægt ved personligt arbejde.
Det er en administrativ fordel ved bundfradraget, at kommunerne undgår at skulle foretage en række omregninger af pensionen for personer med en midlertidig arbejdsindkomst, hvor arbejdsindkomsten ikke overstiger 30.000 kr. i løbet af et kalenderår.
 For en enlig folkepensionist begynder aftrapningen af den personlige tillægsprocent (og dermed af den supplerende pensionsydelse, helbredstillæg og varmetillæg) efter gældende regler ved en indtægt på over 16.600 kr. (for gifte/samlevende: 32.700 kr.). Pensionstillægget aftrappes efter gældende regler for indtægter over 57.300 kr. for enlige (for gifte/samlevende: 115.000 kr.).
I tabellen nedenfor er vist de økonomiske konsekvenser af bundfradraget for en enlig folkepensionist uden andre indtægter end ATP.
Eksemplet viser konsekvenserne af en indkomstfremgang svarende til, at den personlige indkomst stiger med 30.000 kr. på grund af arbejdsindkomst.
 En enlig folkepensionist i lejebolig modtager i ovenstående eksempel ydelser, der svarer til en bruttoindkomst før skat på 198.055 kr. i udgangspunktet, hvor der antages ikke at være arbejdsindkomster (kolonne A). Tjenes fx 30.000 kr. på arbejdsmarkedet, stiger den samlede bruttoindkomst med 6.849 kr. til 204.904 kr. under gældende regelsæt (kolonne B), idet de indtægtsafhængige ydelser i eksemplet aftrappes relativt meget.
 Med indførelse af et bundfradrag på 30.000 kr. i indtægtsgrundlaget (kolonne C) aftrappes pensionsydelserne ikke i eksemplet, og bruttoindkomsten stiger derfor med de fulde 30.000 kr. korrigeret for ændring i boligydelse på 3.300 kr. (skattefri) eller 5.410 kr. (bruttoficeret).
 Forslaget betyder således, at folkepensionister med relativt begrænsede supplerende arbejdsindkomster ikke vil opleve, at indkomsten går ud over den supplerende pensionsydelse, medicintilskud, varmetillæg og pensionstillæg, som efter gældende regler.
Bundfradraget vil ved ikrafttrædelse 1. juli 2008 få virkning for fastsættelsen af pensionen for juli 2008 og frem.
En forhøjelse af pensionen pr. 1. juli 2008 som følge af bundfradraget vil af administrative grunde først kunne komme til udbetaling sammen med den pensionsudbetaling, der finder sted i slutningen af august 2008. Tilsvarende gælder for personer, der starter med erhverv i perioden 1. juli til 1. august.
1.2. Nedsættelse af beskæftigelseskravet ved opsat pension til 1.000 timer årligt Personer, der opfylder betingelserne for ret til folkepension, kan opsætte udbetalingen af folkepension mod senere at få forhøjet den løbende folkepension med et tillæg.
Tillægget beregnes som en procent  venteprocenten - af den udbetalte pension.
For at optjene ret til et tillæg til folkepensionen skal beskæftigelsen være på mindst 1.500 timer årligt.
Formålet med beskæftigelseskravet er at sikre, at borgere, der benytter ordningen, rent faktisk bidrager aktivt på arbejdsmarkedet i væsentligt omfang.
 Det gældende krav om et meget højt beskæftigelsesomfang understøtter ikke i tilstrækkelig grad en senere og mere fleksibel tilbagetrækning for personer, der ikke ønsker at fortsætte med arbejde i et næsten uændret omfang.
 For at gøre ordningen om opsat pension mere tilgængelig også for personer, der gerne vil udsætte overgangen til folkepension, men ikke ønsker eller har mulighed for at opfylde det nuværende krav til beskæftigelse, foreslås beskæftigelseskravet nedsat til 1.000 timers årlig beskæftigelse.
 Det reducerede beskæftigelseskrav betyder, at personer, der fx arbejder lidt mindre end 1.000 timer årligt, vil have tilskyndelse til at øge arbejdstiden for at undgå indtægtsregulering af pensionen og opnå ret til opsat pension, mens personer, der arbejder over 1.500 timer kan nedsætte arbejdstiden og stadig bevare retten til opsat pension.
Opsat pension er som udgangspunkt målrettet personer, der kan og ønsker at arbejde relativt meget.
Jo mindre man arbejder, jo mindre vil incitamentet være til at vælge opsat pension frem for at modtage indtægtsreguleret folkepension.
Det skyldes, at nedsættelsen af pensionen på grund af indtægtsregulering er mindre ved lavere indkomst.
 Forslaget om mere fleksible regler for opsat pension skal derfor ses i sammenhæng med forslaget om et bundfradrag på 30.000 kr. for arbejdsindkomster, som indebærer en lempelse af indtægtsreguleringen, og dermed en højere mistet pension her og nu ved at opsætte denne.
 For at sikre, at de personer, der opsætter pensionen, rent faktisk yder en væsentlig arbejdsindsats, foreslås det, at der indsættes en bestemmelse i lov om social pension om, at kommunalbestyrelsen kan træffe beslutning om, at pensionen ikke kan opsættes, hvis det skønnes usandsynligt, at personen vil opfylde beskæftigelseskravet for optjening af en venteprocent, jf. § 15 d, stk. 1 og stk. 3.
1.3. Ophævelse af frakendelsesreglerne Kommunen skal i dag frakende helbredsbetinget pension, eller overflytte en person til anden pension, hvis der er sket en væsentlig, varig forbedring eller forringelse af erhvervsevnen.
 Kommunen skal desuden træffe afgørelse om frakendelse eller overflytning til anden pension, hvis en pensionist med uændret invaliditet har en personlig arbejdsindtægt, der vedvarende overstiger et beløb svarende til det dobbelte af grundbeløbet (pr. 1. januar 2008 122.306 kr. årligt.), og indtægten er uforenelig med den tilkendte pension.
Der må antages at være førtidspensionister på gammel ordning, der godt kan arbejde i større omfang, men som alligevel enten helt undlader at arbejde eller alene arbejder i begrænset omfang af frygt for senere at miste retten til pensionen.
For at skabe sikkerhed for retten til førtidspension, foreslås det, at reglerne om frakendelse og nedsættelse af førtidspension på kommunens initiativ ophæves for alle typer af førtidspension, der er tilkendt efter de regler, der var gældende indtil 1. januar 2003 (efter § 14, stk. 1-3, i lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. juni 2007).
 Det foreslås, at sikkerheden for retten til pension både omfatter førtidspensionister, der kommer i beskæftigelse og førtidspensionister, der ikke ønsker eller ikke har mulighed for at søge ind på arbejdsmarkedet, med henblik på at undgå en uhensigtsmæssig forskelsbehandling mellem førtidspensionister, der har mulighed for at prøve kræfter med arbejdsmarkedet og førtidspensionister uden denne mulighed.
 Der foreslås ingen ændring i reglerne om indtægtsregulering af førtidspensionen.
Som konsekvens af lovforslaget vil kommunen alene kunne påse, om der er grundlag for at rejse sag om forhøjelse af pensionen i eksisterende sager, hvor der er fastsat en genoptagelsesfrist.
Pensionsmodtageren har fortsat mulighed for at rejse en sag om forhøjelse af pensionen, der fortsat skal tilkendes, hvis betingelser herfor i øvrigt er opfyldt.
Pensionisten kan fortsat selv anmode om at få frakendt pensionen eller om at blive overflyttet til en lavere pensionstype, medmindre kommunen vurderer, at det vil være til skade for vedkommende.
Invaliditetsydelse kan tilkendes personer, der i princippet har ret til højeste eller mellemste førtidspension, men som ikke kan modtage pensionen, fordi de har en indtægt ved personligt arbejde, der er uforenelig med den tilkendte pension.
Det foreslås derfor, at personer, der er tilkendt invaliditetsydelse, fordi de yder en ekstra indsats på arbejdsmarkedet, får samme tryghed som førtidspensionister ved at ophæve muligheden for at frakende denne type invaliditetsydelse.
Det vil bevare invaliditetsydelsesmodtageres incitamentet til at blive på arbejdsmarkedet og arbejde i samme eller større omfang.
 Efter de gældende regler kan kommunen træffe afgørelse om at gøre pensionen hvilende som et alternativ til frakendelse, hvis en førtidspensionist har en arbejdsindkomst, der vedvarende overstiger det dobbelte af grundbeløbet, og indtægten er uforenelig med den tilkendte pension, jf. § 15, stk. 3.
At pensionen gøres hvilende betyder, at pensionsudbetalingen ophører, men genoptages efter anmodning fra borgeren, hvis den erhvervssituation, der har ligget til grund for beslutningen om at gøre pensionen hvilende, ophører.
Det er fx tilfældet, hvis forudsætningerne om erhvervsindtægtens størrelse ikke holder.
Der skal således ikke søges om og tilkendes pension på ny.
Ordningen skaber tryghed for, at pensionisten har et stabilt forsørgelsesgrundlag at falde tilbage på, hvis pensionistens forsøg på at arbejde mislykkes.
Som konsekvens af, at reglerne om frakendelse af førtidspension foreslås ophævet, foreslås det, at reglerne om hvilende pension beskrives i en ny bestemmelse, § 44 a i lov om højeste, mellemste, forhøjet almindelig og almindelig førtidspension m.v.
Kriterierne for, hvornår pensionen skal gøres hvilende efter gældende regler, ændres ikke med lovforslaget.
 Som konsekvens af forslaget om ophævelse af frakendelsesreglerne, foreslås det som noget nyt, at førtidspension skal kunne gøres hvilende for borgere, der er tilkendt behovsbestemt førtidspension efter § 14, stk. 3, nr. 3. Forslaget medfører en harmonisering af reglerne om hvilende pension.
 Det foreslås, at kommunen fortsat ikke på eget initiativ kan gøre retten til pension hvilende for personer over 60 år.
 Det foreslås præciseret, at kommunalbestyrelsens afgørelse om at gøre retten til pension hvilende er en afgørelse, der kan påklages i det almindelige klagesystem.
2. Økonomiske og administrative konsekvenser for stat, kommuner og regioner Forslaget medfører ingen økonomiske eller administrative konsekvenser for regionerne.
 2.1. Bundfradrag på 30.000 kr.
Et bundfradrag på 30.000 kr. i indtægten ved personligt arbejde, der indgår i indtægtsgrundlaget for beregning af personlig tillægsprocent og pensionstillæg, vil forøge den udbetalte pension m.v., hvis arbejdsindtægten medfører aftrapning af pensionsydelserne.
Aftrapningen starter efter gældende regler ved en indtægt ud over den offentlige pension på 16.600 kr. (enlige, 2008-pris- og lønniveau (2008-pl)).
En højere personlig tillægsprocent medfører større udbetaling af eventuel supplerende pensionsydelse, helbredstillæg og varmetillæg, der alle udbetales afhængig af den personlige tillægsprocent.
Derudover vil bundfradraget indebære, at nogle undgår eller får en mindre nedsættelse af pensionstillægget.
Nedsættelsen af pensionstillægget begynder ved indtægter udover pensionen på 57.300 kr. (enlige, 2008-pl).
Indførelsen af et bundfradrag skønnes at betyde merudgifter for staten og kommunerne til folkepension m.v. på omkring 145 mio. kr. i 2008 (2008-pl) og på skønsmæssigt 290 mio. kr. årligt i årene derefter.
I merudgiften indgår 5 mio. kr. i 2008 fordelt på personlige tillæg med 3 mio. kr. og på varmetillæg med 2 mio. kr. og i årene derefter 10 mio. kr. fordelt med 6 mio. kr. på personlige tillæg og 4 mio. kr. på varmetillæg.
Heraf er der merudgifter for kommunerne på 2 mio. kr. i 2008 og på 4 mio. kr. i 2009 og frem.
Statens merudgifter andrager 143 mio. kr. i 2008 og 286 mio. kr. i 2009 og frem.
 Den præcise effekt på arbejdsudbuddet er vanskelig at skønne over, men det vurderes med nogen usikkerhed, at forslaget vil medføre en stigning i pensionisters arbejdsudbud svarende til en helårseffekt på omkring 400 fuldtidsbeskæftigede.
Et bundfradrag ved indtægtsopgørelsen vil medføre en vis administrativ lempelse for kommunerne, da færre pensionister vil få omregnet pensionen i løbet af et år.
På den anden side adskiller et fradrag ved indtægtsopgørelsen, der er knyttet til kalenderåret sig fra de beregningsfradrag, der i øvrigt indgår ved fastsættelsen af pensionen på grundlag af et givent indtægtsgrundlag.
Dette kan medføre en vis øget administrativ belastning.
Samlet set vil der formentlig ikke blive tale om ændring i den administrative belastning af kommunerne eller staten.
2.2. Nedsættelse af beskæftigelseskravet ved opsat pension til 1.000 timer Opsat pension er i praksis målrettet personer, der kan og ønsker at arbejde relativt meget.
Jo mindre man arbejder, jo mindre vil incitamentet være til at vælge opsat pension.
Det skyldes, at nedsættelsen af folkepensionen på grund af indtægtsregulering er mindre ved en begrænset arbejdsindkomst.
Den pension man mister her nu ved at opsætte pensionen - mod at få en større pension senere  bliver derved større.
 Forslaget indebærer, at de, der i dag arbejder mellem 1.000 timer og 1.500 timer, vil kunne vælge at opsætte folkepensionen, og ikke kun de, der arbejder mere end 1.500 timer.
Opsat pension indebærer på kort sigt ophør af udbetaling af pension mod merudgifter til ventetillæg, når opsætningsperioden afsluttes.
De samlede økonomiske konsekvenser af forslaget er afhængige af en række forudsætninger om, hvad pensionen ville have været i opsætningsperioden, hvor lang denne er, og af hvad udgifterne til ventetillæg bliver i pensionistens restlevetid  og hvor lang restlevetiden de facto er.
På kort og mellemlang sigt vil forslaget indebære betalingsforskydninger som følge af, at antallet af personer på opsat pension i en periode overstiger antallet af pensionister med ventetillæg.
Det skønnes med betydelighed usikkerhed, at forbedringen af ordningen på lang sigt vil indebære netto merudgifter på i størrelsesordenen 20 mio. kr.
Det er med en betydelig usikkerhed skønnet, at en reduktion af beskæftigelseskravet til 1.000 timer årligt kan øge den årlige tilgang til ordningen med 600 personer.
Det kræver imidlertid mere viden om effekterne af den nuværende ordning at udarbejde et mere præcist skøn, herunder for virkningen på arbejdsudbuddet.
 Forslaget skønnes ikke at medføre nogen ændring i den administrative belastning af kommunerne eller staten.
2.3. Sikkerhed for ret til pension Siden 1995 har antallet af førtidspensionister, som efter de gamle førtidspensionsregler har fået frakendt pension, ligget under 200 personer årligt.
Antallet af frakendelser har været faldende fra 1999 og frem, dog undtaget 2002. I 2006 var der 43 frakendelser.
Indførelse af en sikkerhed for retten til førtidspension og for invaliditetsydelse forventes at betyde, at flere førtidspensionister vil supplere deres indtægt.
På den ene side medfører afskaffelse af muligheden for at frakende pensionen en merudgift til førtidspension.
På den anden side medfører det en besparelse, at flere førtidspensionister forventes at komme i arbejde.
Ordningen skønnes samlet set ikke at medføre økonomiske konsekvenser for kommunerne eller staten.
3. Økonomiske og administrative konsekvenser for erhvervslivet Forslaget har været sendt til Erhvervs- og Selskabsstyrelsen, der vurderer, at der ikke er administrative eller økonomiske konsekvenser for erhvervslivet.
4. Administrative konsekvenser for borgerne Forslaget medfører ingen administrative konsekvenser for borgerne.
5. Miljømæssige konsekvenser Forslaget har ikke miljømæssige konsekvenser.
6. Forholdet til EU-retten Forslaget indeholder ikke EU-retlige aspekter.
7. Hørte myndigheder og organisationer Lovforslaget er sendt til høring hos:
 Beskæftigelsesministeriet, Finansministeriet, Økonomi- og Erhvervsministeriet, Erhvervs- og Selskabsstyrelsen, Justitsministeriet, Skatteministeriet, Statsministeriet, Ministeriet for Sundhed og Forebyggelse, Arbejdsdirektoratet, Arbejdsmarkedsstyrelsen, Ankestyrelsen, Sikringsstyrelsen, Statsforvaltningsdirektørerne, Finansrådet, Forsikring & Pension, Foreningen af jurister ved statsforvaltningerne, Integrationsministeriet, Undervisningsministeriet, Danske Regioner, KL, Kommunernes Revision, Danske Handicaporganisationer, Dansk Socialrådgiverforening, Landsforeningen Ældre Sagen, Ældremobiliseringen, Det Centrale Handicapråd, Dansk Arbejdsgiverforening, Sammenslutningen af Landbrugets Arbejdsgiverforeninger, Kristelig Arbejdsgiverforening, Landsorganisationen i Danmark, FTF, Akademikernes Centralorganisation, Kristelig Fagbevægelse, Ledernes Hovedorganisation, Centralorganisationernes Fællesudvalg, Kommunale Tjenestemænd og Overenskomstansatte, Socialchefforeningen og Rigsrevisionen.
