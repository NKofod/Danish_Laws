 Et skyldsråds afgørelse om benyttelsen af en ejendom som  

 »beboelsesejendom med 1 lejlighed« (kode 01) blev af  

 Landsskatteretten ændret til »sommerhus« (kode 08).
Skyldrådet havde i medfør af vurderingslovens § 33 ved 18. alm. vurdering  

 pr. 1. januar 1986 anset en ejendom for en beboelsesejendom.
Over for  

 Landsskatteretten nedlagde ejerne påstand om, at ejendommens benyttelse blev  

 ændret til landbrugsejendom eller sommerhus.
Ejendommen var en tidligere landbrugsejendom med en i 1850 opført  

 bebyggelse på 200 m2, heraf 120 m2 beboelse og 80 m2 stald/lade.
Grundarealet  

 udgjorde 33.964 m2.
Til støtte for påstanden om ændring af benyttelseskoden gjorde klagerne  

 bl.a. gældende, at ejendommen havde været i familiens eje siden 1850 og altid  

 havde været et landbrug.
Endvidere havde klagerne, siden de overtog  

 ejendommen i 1972, drevet ejendommen landbrugsmæssigt, idet en del af jorden,  

 ca. 3 tdr. land, havde været bortforpagtet til høhøst for ca. 400 kr. årligt.  

 Beboelsen havde været udlejet indtil 1985, hvor den blev istandsat for ca.  

 150.000 kr., og ejendommen havde siden været anvendt af familien som  

 sommerhus.
Landsskatteretten besigtigede ejendommen, og efter det bl.a. herved  

 oplyste om ejendommens faktiske anvendelse og udnyttelse, fandt  

 Landsskatteretten ikke, at denne havde karakter af en landbrugsejendom,  

 således som forudsat i vurderingslovens § 33, jf. § 14. Derimod fandt retten  

 under hensyn til områdets karakter og bebyggelsens kvalitet, at ejendommens  

 benyttelse skulle henføres til kategorien sommerhus.
Endelig fandt retten  

 ikke anledning til at tilsidesætte det af skyldrådet i henhold til  

 bestemmelserne i vurderingslovens § 6, jf. § 9, stk. 1, udøvede skøn over  

 ejendommens handelsværdi på vurderingstidspunktet.
 Den af skyldrådet trufne afgørelse om ejendommens benyttelse som  

 beboeslesejendom med 1 lejlighed (kode 01) blev derfor ændret til sommerhus  

 (kode 08).
 (* 1) Afgørelsen er offentliggjort i Skat 1989, nr. 9, side 736.
