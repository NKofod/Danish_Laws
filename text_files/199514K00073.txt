Nr BTL 73 Betænkning over Forslag til lov om ændring af lov om valg til Folketinget  

 (Valgret til ugifte samboende under midlertidigt ophold i udlandet)   

 Nr L 73 1995-96, 1. samling Afgivet af Kommunaludvalget Afgivet: 19960509 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
 Endvidere har udvalget modtaget to skriftlige henvendelser fra Ove  

 Guldberg, Spanien, som indenrigsministeren har oversendt sin kommentar til.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de af indenrigsministeren stillede ændringsforslag.
 ÆndringsforslagAf indenrigsministeren, tiltrådt af udvalget:
 Til § 1 1) Nr. 1 affattes således:
 »1. § 2 affattes således:
 »§ 2. Personer, der er ansat i den danske stat og beordret  

 til tjeneste uden for riget, anses for at have fast bopæl i riget.
 Stk. 2. Følgende personer, der midlertidigt har taget ophold i  

 udlandet, anses ligeledes for at have fast bopæl i riget:
 1) Personer, der er udsendt for at gøre tjeneste i udlandet som ansat af  

 en dansk offentlig myndighed eller en herværende privat virksomhed eller  

 forening.
 2) Personer, der opholder sig i udlandet som ansat i en international  

 organisation, hvoraf Danmark er medlem.
 3) Personer, der er udsendt for at gøre tjeneste i udlandet af en dansk  

 hjælpeorganisation.
 4) Personer, der opholder sig i udlandet i uddannelsesøjemed.
 5) Personer, der opholder sig i udlandet af helbredsmæssige grunde.
 6) Personer, der opholder sig i udlandet, og som i henseende til  

 tilknytningen til riget ganske må sidestilles med de personer, der er nævnt i  

 nr. 1-5.
Stk. 3. En person, der samlever på fælles bopæl med en person, der  

 er omfattet af stk. 1 eller 2, anses for at have fast bopæl i riget, såfremt  

 de pågældende to samlevende 1) har indgået ægteskab eller registreret partnerskab med hinanden eller 2) opfylder betingelserne for at indgå ægteskab eller registreret  

 partnerskab med hinanden og havde etableret fælles bopæl inden  

 udrejsen.«» 2) Efter nr. 1 indsættes som nyt nummer:
»01. I § 16, stk. 2, 1. pkt., indsættes efter »§  

 2, stk. 1,»: »eller § 2, stk. 3, jf. stk. 1,» og efter »§  

 2, stk. 2,»: »eller § 2, stk. 3, jf. stk. 2,».« 3) Efter nr. 1 indsættes som nyt nummer:
»02. I § 16, stk. 3, 1. pkt., indsættes efter »§  

 2, stk. 2,»: »eller § 2, stk. 3, jf. stk. 2,».« Til § 2 4) Paragraffen affattes således:
»§ 2 Loven træder i kraft den 1. september 1996.« Bemærkninger Til nr. 1-3 Formålet med ændringsforslagene er at præcisere, hvilke  

 betingelser der skal være opfyldt, for at et samlivsforhold mellem to  

 personer, der hverken har indgået ægteskab eller registreret partnerskab med  

 hinanden, skal kunne sidestilles med samliv mellem ægtefæller henholdsvis  

 registrerede partnere i henseende til valgret under udlandsophold.
Der  

 foreslås ingen indholdsmæssige ændringer vedrørende den personkreds, der skal  

 være omfattet af lovforslaget.
Det er således blandt andet en betingelse for  

 sidestilling, at samlivsforholdet bestod også inden udrejsen.
 I forbindelse med præciseringerne er det fundet hensigtsmæssigt, at  

 ægtefællereglen/sidestillingsreglen såvel i relation til (hoved)personer  

 omfattet af stk. 1 som af stk. 2 bliver indeholdt i det nye stk. 3.
 De foreslåede ændringer af § 16, der indeholder reglerne om behandling af  

 ansøgninger om optagelse på valglisten, er en konsekvens af, at reglerne i §  

 2 efter de foreslåede ændringer er fordelt på tre stykker mod hidtil to.
Til nr. 4 Det foreslås, at loven træder i kraft den 1. september 1996,  

 således at der bliver den fornødne tid til at udarbejde og udsende et nyt  

 ansøgningsskema til brug ved udlandsdanskeres optagelse på  

 folketingsvalglisten.
Der skal endvidere udarbejdes nye administerative  

 forskrifter.
De ugifte samlevende, der inden lovens ikrafttræden måtte søge om  

 optagelse på folketingsvalglisten under henvisning til ægtefællereglen, vil  

 kunne søge på ny, når loven er trådt i kraft, eller eventuelt vil  

 Valgretsnævnet udsætte afgørelsen i de pågældende sager, indtil loven er  

 trådt i kraft.
En udskydelse af lovens ikrafttrædelsestidspunkt fra  

 »straks« til den 1. september 1996 behøver således ikke at bevirke,  

 at nogen af den grund mister valgretten under udlandsophold. (Det er herved  

 forudsat, at der ikke bliver udskrevet folketingsvalg inden den 1. september  

 1996).
Klaus Hækkerup (S) fmd.
Erling Christensen (S) Poul Erik Dyrlund (S)  

 Holger Graversen (S) Ole Stavad (S) Kristen Touborg (SF) Vibeke Peschardt  

 (RV) Dorte Bennedsen (S) Anne Baastrup (SF) Else Winther Andersen (V) Helge  

 Sander (V) Mariann Fischer Boel (V) Jens Vibjerg (V) Pia Christmas-Møller  

 (KF) Torben Rechendorff (KF) Henriette Kjær (KF) Poul Nødgaard (DF) nfmd.  

Fremskridtspartiet, Enhedslisten og Centrum-Demokraterne havde ikke  

 medlemmer i udvalget.
