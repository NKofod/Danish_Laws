 1. Indledning.
 Kirkeministeriets lovbekendtgørelse nr. 511 af 16. juni 1994 indeholder de  

 ændringer af lov om udnævnelse af biskopper og om stiftsbåndsløsning, der er  

 vedtaget ved lov nr. 434 af 1. juni 1994 om ændring af lov om udnævnelse af  

 biskopper og om stiftsbåndsløsning.
 Lov nr. 434 af 1. juni 1994 finder anvendelse på bispevalg, hvortil  

 kirkeministeren indkalder kandidatanmeldelser den 1. juli 1994 eller senere.
 2. De væsentligste ændringer i forhold til de  

 tidligere gældende regler er:
 - præcisering af kredsen af stemmeberettigede således, at præster, hvis  

 ansættelse i folkekirken ikke er knyttet til et pastorat, får stemmeret, og  

 således at loven indeholder regler om valgmenigheders deltagelse i  

 afstemningen, jf. lovens § 3.
 - ændring af afstemningsformen således, at afstemningen for fremtiden  

 gennemføres ved en urafstemning, jf. lovens § 5.
 - indførelse af bundet omvalg såfremt der er opstillet flere end to  

 kandidater, og ingen af disse ved første afstemning får mere end halvdelen af  

 de afgivne stemmer, jf. lovens § 6.
 - redaktionelle ændringer.
 3. Afgrænsningen af kredsen af stemmeberettigede.
 Efter bestemmelse i lovens § 3, stk. 1, 1. pkt., har foruden de valgte  

 medlemmer af stiftets menighedsråd, de præster, som i kraft af deres  

 ansættelse er medlemmer af et menighedsråd, stemmeret i forbindelse med  

 bispevalget i det stift, hvor pastoratet er beliggende.
 Opmærksomheden henledes på, at reglerne i lov nr. 432 af 1. juni 1994 om  

 menighedsråd § 2, stk. 1 og 2, først finder anvendelse for de menighedsråd,  

 der vælges ved de ordinære valg til menighedsråd i november 1996. Præsters  

 medlemskab af menighedsråd og deraf følgende stemmeret til bispevalg skal  

 derfor indtil november 1996 afgøres efter reglerne i § 2, stk. 1 og stk. 2, i  

 den gamle menighedsrådslov, jf. lovbekendtgørelse nr. 587 af 25. juni 1992 af  

 lov om menighedsråd.
Bestemmelsen i lovens § 3, stk. 1, 2. pkt., er ny og indebærer, at en  

 person, som er ansat i en præstestilling med en varighed af et år eller mere,  

 og hvor ansættelsen ikke er knyttet til noget pastorat, har stemmeret til det  

 bispevalg, hvor den tilsynsførende biskop vælges.
Det er et krav, at  

 ansættelsen er foretaget af kirkeministeren således, at ansættelsen kan  

 betegnes som en ansættelse i folkekirken.
 Dette betyder, at personlige hjælpepræster, der er ansat i en stilling med  

 en varighed på et år eller mere, præster, som kirkeministeren for en periode  

 af et år eller mere har ansat på et hospital eller i et fængsel, og præsterne  

 for de hørehæmmede vil have stemmeret i forbindelse med valg af den  

 tilsynsførende biskop.
 Med bestemmelsen i lovens § 3, stk. 2, er det præciseret, at  

 valgmenighedspræster er stemmeberettigede, og at der herudover vil være et  

 antal repræsentanter for valgmenigheden, som vil være stemmeberettigede.  

 Denne bestemmelse svarer til den gældende retstilstand, men  

 detailbestemmelserne om, at valgmenighedspræsten er en af de  

 stemmeberettigede og om, hvordan antallet af repræsentanter i øvrigt  

 fastsættes, er tidligere kun fremgået af bekendtgørelse nr. 304 af 23. juni  

 1980 om bispevalg.
 Bestemmelsen i lovens § 3, stk. 3, indeholder en præcisering af, at  

 præster uanset at de er ansat i et flersognspastorat eller i flere af de i  

 lovens § 3, stk. 1, 2. pkt., nævnte præstestillinger, kun har een stemme ved  

 bispevalget.
 4. Urafstemning.
Efter den tidligere gældende lov skulle afstemningen i forbindelse med  

 bispevalget finde sted i et menighedsrådsmøde.
Dette betød, af et  

 stemmeberettiget menighedsrådsmedlem, som ikke kunne være tilstede ved dette  

 møde, blev frataget muligheden for at deltage i afstemningen i anledning af  

 bispevalget.
 Efter den nye lovs § 5 gennemføres afstemningen derfor for fremtiden ved  

 en urafstemning, hvorved der tillige opnås en forenkling af valgproceduren.
Den praktiske gennemførelse af valget skal fortsat varetages af en  

 valgbestyrelse bestående af et valgudvalg på 3 medlemmer, der er valgt blandt  

 provstiudvalgsmedlemmer i stiftet, og stiftsøvrigheden.
Kirkeministeren vil i  

 løbet af sommeren 1994 fastsætte nærmere regler om den praktiske  

 gennemførelse af urafstemningen.
 5. Bundet omvalg.
 Reglerne om indstilling til kgl. udnævnelse er, jf. lovens § 6, ændret  

 således, at der sondres mellem, om der er opstillet to eller flere  

 kandidater.
Er der kun opstillet to kandidater, skal den kandidat, der har fået flest  

 stemmer, indstilles til kgl. udnævnelse.
Denne bestemmelse adskiller sig fra  

 den tidligere gældende retstilstand på den måde, at en kandidat tidligere kun  

 skulle indstilles til kgl. udnævnelse, såfremt kandidaten ved afstemningen  

 havde fået over halvdelen af de afgivne stemmer.
 Er der opstillet flere end to kandidater, kan valget kun blive afgjort i  

 een afstemningsrunde, såfremt en af kandidaterne ved første afstemning får  

 over halvdelen af de afgivne stemmer.
Hvis ingen kandidat ved denne afstemning får mere end halvdelen af de  

 afgivne stemmer, afholdes der omvalg (bundet omvalg). Ved omvalget kan der  

 alene stemmes på de to kandidater, som ved første afstemning fik flest  

 stemmer.
Anden afstemningsrunde vil være den sidste og afgørende runde, idet  

 den kandidat, der får flest stemmer, er valgt, og derfor skal indstilles til  

 kgl. udnævnelse.
Ministerens indflydelse på, hvem der skal indstilles til kgl. udnævnelse,  

 er blevet væsentligt formindsket med loven, idet afstemningsresultatet som  

 hovedregel vil være bindende for ministerens indstilling.
Kun i det tilfælde,  

 hvor stemmerne står lige efter den endelige afstemningsrunde, har ministeren  

 en egentlig valgmulighed mellem de opstillede kandidater.
 6. Redaktionelle ændringer.
 I lovens § 4, stk. 1, 3. og 4. pkt., er der foretaget en præcisering af  

 den tidligere gældende retstilstand, hvorefter ingen kan være stiller for  

 mere end en liste eller for en kandidatliste, hvorpå den pågældende selv er  

 kandidat.
 I § 4, stk. 3. er indsat en bestemmelse, hvorefter valgbestyrelsens  

 afgørelser, herunder klager over valgets opgørelse, kan indbringes for  

 kirkeministeren.
 P.M.V.
