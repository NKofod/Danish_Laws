Skriftlig fremsættelse (24. marts 2004) Finansministeren  

  

 (Thor Pedersen):
 Herved tillader jeg mig for Folketinget at fremsætte:
 Forslag til lov om  

 tilskud til Grønlands Hjemmestyre for 2005-2007.
(Lovforslag nr.
L 189).
 Det foreslås i lovforslaget, at bloktilskuddet til Grønlands  

 Hjemmestyre i perioden 2005-2007 fastsættes til 3.069,2 mio. kr. årligt,  

 svarende til bloktilskuddet i 2004. Der omprioriteres årligt 50 mio. kr. af  

 bloktilskuddet til et sektorprogram for uddannelse og erhvervsudvikling.  

 Fratrækkes  

 midlerne til sektorprogrammet udgør selve bloktilskuddet 3.019,2 mio. kr.  

 årligt i perioden 2005-2007.
Med sektorprogrammet følger hjemmestyret og staten op på  

 anbefalingerne fra Fællesudvalget for erhvervsudvikling i Grønland og den  

 grønlandske selvstyrekommission.
Sektorprogrammet skal bidrage til at fremme  

 fornyelse og vækst i Grønlands erhvervsliv for at understøtte målet om en  

 mere  

 selvbærende økonomi.
 Ændringer i bloktilskuddet for 2005-2007 vil kunne  

 forekomme, såfremt der træffes aftale mellem landsstyret og regeringen om, at  

 hjemmestyret overtager arbejdsskadesikringsområdet og/eller de  

 oversættelsesopgaver fra dansk til grønlandsk, som i dag varetages af  

 Statsministeriet.
 Med disse bemærkninger, og idet jeg i øvrigt henviser til  

 lovforslagets bemærkninger, tillader jeg mig at anbefale lovforslaget til  

 velvillig behandling i det høje Ting.
