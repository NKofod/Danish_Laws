(Til samtlige kommunalbestyrelser,  

 amtsråd og tilsynsråd) I.
Indledning Ved lov nr. 385 af 6. juni 1991 om ændring af de kommunale styrelseslove  

 m.v. er der som ny § 68 i lov om kommunernes styrelse og som ny § 51 a i lov  

 om Københavns Kommunes styrelse indsat bestemmelser om offentligt udbud ved  

 salg af kommunens faste ejendomme.
 I medfør af de pågældende bestemmelser har Indenrigsministeriet udsendt  

 bekendtgørelse af 20. juni 1991 (* 1) om offentligt udbud ved salg af  

 kommunens faste ejendomme.
 Reglerne i loven og bekendtgørelsen træder i kraft den 1. juli 1991.
II.
Hvilke salg er omfattet af kravet om offentligt udbud? Hovedreglen Efter reglerne kan salg af kommunal (og amtskommunal) ejendom som  

 hovedregel kun ske efter forudgående offentligt udbud.
Det gælder, uanset om  

 salget vedrører bebyggede eller ubebyggede ejendomme, og uanset om salget  

 vedrører en enkelt ejendom eller flere ejendomme, herunder udstykning af  

 parcelhusgrunde eller erhvervsgrunde.
Reglerne gælder alene salg og ikke udlejning af kommunal ejendom.
Et  

 usædvanligt langtidslejemål vil dog kunne blive betragtet som en omgåelse af  

 reglerne om offentligt udbud med den virkning, at den kommunale  

 tilsynsmyndighed, hvis betingelserne herfor er opfyldt, vil kunne pålægge  

 kommunen at foretage offentligt udbud, jf. § 61 i den kommunale styrelseslov.
Undtagelser 1. Reglerne om offentligt udbud gælder ikke ved salg af fast ejendom til  

 gennemførelse af offentligt støttet byggeri i henhold til lov om boligbyggeri  

 og lov om boliger for ældre og personer med handicap, jf. § 68, stk. 2, i den  

 kommunale styrelseslov og § 51 a, stk. 2, i den københavnske styrelseslov  

 samt bekendtgørelsens § 2, stk. 1.
Salg til andelsboligbyggeri, til almennyttigt boligbyggeri, til  

 ungdomsboliger og til ældreboliger, der gennemføres som støttet byggeri i  

 henhold til den nævnte lovgivning, er således undtaget fra kravet om  

 offentligt udbud.
De pågældende ejendomme skal som hidtil sælges til prisen i  

 handel og vandel (markedsprisen).
 2. Reglerne om offentligt udbud gælder endvidere ikke i tilfælde, hvor  

 andet særligt er hjemlet i lovgivningen, jf. § 1 i henholdsvis den kommunale  

 styrelseslov og den københavnske styrelseslov samt bekendtgørelsens § 1.
 Som eksempler herpå kan nævnes de særlige regler i byfornyelseslovens § 18  

 a og § 90, stk. 16, om offentligt udbud og om fravigelse heraf samt reglerne  

 i saneringslovens § 22 om overdragelse af eksproprierede grunde og bygninger  

 m.v. til saneringsselskaber.
 3. I bekendtgørelsens § 2, stk. 2, nr. 1-5, er endvidere angivet en række  

 ejendomssalg, hvor offentligt udbud kan undlades.
Efter § 2, stk. 2, nr. 1, kan offentligt udbud undlades ved salg til  

 staten, en kommune eller et kommunalt fællesskab, jf. § 60 i den kommunale  

 styrelseslov.
Ved salg til andre fælleskommunale selskaber skal der ske  

 offentligt udbud, medmindre salget er omfattet af en af de øvrige  

 undtagelsesregler.
Efter nr. 2 kan salg af en nedlagt tjeneste- eller lejebolig til den  

 hidtidige beboer ske uden offentligt udbud.
Det er en betingelse, at beboeren  

 af ejendommen har fået denne stillet til rådighed som led i  

 ansættelsesforholdet eller i naturlig tilknytning hertil.
Det forhold, at en  

 af kommunens ansatte af kommunen har lejet en ejendom som bolig, eventuelt en  

 nedlagt tjeneste- eller lejebolig, medfører således ikke, at salg af  

 ejendommen til den pågældende vil være omfattet af undtagelsesbestemmelsen.
 Efter nr. 3 kan salg af en ejendom til en kommunalt ansat ske uden  

 offentligt udbud i tilfælde, hvor ejendommen har en beliggenhed nær den  

 pågældendes tjenestested, og hvor dette er af særlig betydning for udførelsen  

 af tjenesten.
Efter nr. 4 kan offentligt udbud undlades ved salg af et areal under 2.000  

 m2, så fremt arealet ikke selvstændigt kan bebygges.
Denne undtagelse vil  

 især være af betydning ved mindre arealoverførsler til en anden ejendom.
Efter nr. 5 kan offentligt udbud undlades ved salg til institutioner m.v.,  

 som kommunen lovligt kan yde støtte til.
Dette gælder, uanset om der i det  

 konkrete tilfælde ydes støtte i forbindelse med salget.
Som eksempler på  

 salg, der kan være omfattet af denne undtagelsesbestemmelse, kan nævnes salg  

 til idrætsforeninger og kulturelle institutioner.
Salg af ejendomme til  

 erhvervsskoler vil også kunne ske uden offentligt udbud, da kommuner og  

 amtskommuner har mulighed for at yde støtte til dækning af skolernes  

 anlægsudgifter.
Det forhold, at en institution m.v. blandt andre aktiviteter  

 har sådanne, som kommunen kan yde økonomisk støtte til, f.eks. de politiske  

 organisationers upolitiske ungdomsarbejde, medfører ikke, at salg af ejendom  

 til institutionen er omfattet af undtagelsesbestemmelsen.
4. Efter bekendtgørelsens § 2, stk. 3, er der mulighed for i konkrete  

 tilfælde at opnå fritagelse for offentligt udbud.
Efter bestemmelsen kan den  

 kommunale tilsynsmyndighed meddele samtykke til, at offentligt udbud undlades  

 ved mageskifter, samt ved salg, hvor der foreligger særlige forhold, der kan  

 begrunde en undladelse af offentligt udbud.
 Den sidstnævnte undtagelsesbestemmelse tænkes kun anvendt i ganske særlige  

 tilfælde, navnlig hvor det må antages på den ene side, at krav om offentligt  

 udbud vil kunne lægge hindringer i vejen for salget, og på den anden side, at  

 et offentligt udbud ikke vil kunne fremkalde højere købstilbud.
 Som eksempler på tilfælde, der afhængigt af de konkrete omstændigheder vil  

 kunne begrunde en undladelse af offentligt udbud, kan nævnes salg til en  

 virksomhed af en naboejendom med henblik på en udvidelse af virksomheden,  

 salg i forbindelse med en arkitektkonkurrence om en ejendoms bebyggelse samt  

 salg til erhvervsbyggeri, hvor der foreligger et tilbud om køb af en bestemt  

 ejendom, der som følge af dens beliggenhed, dens anvendelsesmuligheder eller  

 andre forhold er af særlig betydning for den pågældende tilbudsgiver.
Det er i øvrigt forudsat, at tilsynsmyndigheden påser, at salg, der  

 fritages for offentligt udbud, sker til markedsprisen.
Dette gælder også, når  

 overdragelsen består i - eller når der i overdragelsen indgår - et  

 mageskifte.
III.
Fremgangsmåden ved offentligt udbud Reglerne om fremgangsmåden ved offentligt udbud findes i bekendtgørelsens  

 §§ 3-7. Reglerne gælder også i tilfælde, hvor der foretages offentligt udbud  

 af en ejendom, uanset at dette kunne undlades i henhold til bestemmelserne i  

 bekendtgørelsens § 2, stk. 2.
Efter § 3, stk. 1, skal der ske en annoncering af ejendomssalget i den  

 lokale presse efter kommunalbestyrelsens bestemmelse.
Dette gælder også, når  

 ejendomssalget er overladt til en ejendomsmægler.
 Kravet om annoncering af ejendomssalget afskærer dog ikke kommunen fra at  

 orientere særligt interesserede om, at en ejendom er eller vil blive udbudt  

 til salg.
Kommunalbestyrelsen fastsætter, på hvilke vilkår ejendommen udbydes til  

 salg, jf. § 3, stk. 2. I det omfang, der herved varetages saglige, kommunale  

 interesser, kan kommunalbestyrelsen fastsætte begrænsninger for ejendommens  

 anvendelse, herunder vilkår om gennemførelsen af byggeri af et bestemt  

 indhold og udseende.
Sådanne rådighedsindskrænkninger vil hyppigt påvirke  

 markedsprisen for ejendommen, og kommunalbestyrelsen må derfor sikre, at de  

 kommunale interesser, der har begrundet rådighedsindskrænkningerne, faktisk  

 bliver tilgodeset.
Kommunalbestyrelsen kan udbyde ejendommen til en fastsat pris, forudsat at  

 der er tale om markedsprisen, dvs. den højeste pris der kan opnås i handel og  

 vandel.
Der påhviler kommunen en forpligtelse til at udfolde sædvanlige og  

 rimelige bestræbelser på at konstatere markedsprisen, f.eks. ved konsultation  

 af ejendomsmægler, undersøgelser af prisniveau for sammenlignelige ejendomme  

 eller på anden måde.
Kommunen er ikke forpligtet til at sælge ejendommen, heller ikke til en  

 udbudt pris.
Når en ejendom udbydes til en fastsat pris, skal det i annoncen  

 angives, at kommunen ikke er forpligtet til at sælge ejendommen til den  

 udbudte pris, jf. § 3, stk. 3.
I bekendtgørelsens § 4 er det fastsat, at tilbuddene skal behandles  

 fortroligt, indtil salg har fundet sted.
Før salg er der heller ikke ret til  

 aktindsigt efter offentlighedsloven.
Efter salg vil tilbud derimod som  

 udgangspunkt være undergivet aktindsigt.
Efter § 5 skal der efter den første annoncering af et ejendomssalg forløbe  

 14 dage, før salg vil kunne ske.
Herved sikres det, at alle har mulighed for  

 at komme i betragtning som købere.
Hvis ejendommen først annonceres i et  

 dagblad og senere i en ugeavis, regnes fristen fra annonceringen i dagbladet.  

 Ved senere annonceringer gælder der ikke en 14-dages frist.
Hvis der er  

 forløbet et år efter den seneste annoncering, kan ejendommen dog kun sælges  

 efter fornyet offentligt udbud, jf. bekendtgørelsens § 7, og i så fald vil  

 der på ny skulle forløbe 14 dage efter annonceringen.
 I bekendtgørelsens § 6, stk. 1, er det fastslået, at kommunalbestyrelsen  

 kan forkaste alle tilbud.
 Kommunalbestyrelsen skal sælge til markedsprisen, og kommunalbeestyrelsen  

 kan derfor kun antage et tilbud, der er lavere end det højeste, hvis der  

 herved varetages saglige, kommunale interesser, jf. § 6, stk. 2.
Hvis der foreligger ens tilbud fra flere tilbudsgivere, vil  

 kommunalbestyrelsen frit kunne vælge mellem tilbudsgiverne, medmindre der  

 fremkommer en tilkendegivelse fra en af disse om villighed til at betale en  

 højere pris.
Kommunen vil også kunne vælge køberen ved lodtrækning eller tage  

 initiativ til at søge at opnå overbud.
Fremkommer der højere købstilbud i tilfælde, hvor en ejendom er udbudt til  

 en fastsat pris, skal de tilbudsgivere, der har afgivet tilbud om køb af  

 ejendommen til den udbudte pris, have mulighed for at fremkomme med  

 supplerende tilbud, jf. bekendtgørelsens § 6, stk. 3. Hvis der ikke  

 fremkommer tilbud om køb af ejendommen til den udbudte pris, kan salg til en  

 lavere pris kun ske på grundlag af fornyet offentligt udbud.
Det samme  

 gælder, hvis ejendommen i øvrigt ønskes solgt på vilkår, der væsentligt  

 afviger fra de udbudte vilkår.
IV.
Ikrafttræden Reglerne om offentligt udbud træder i kraft den 1. juli 1991. Reglerne har  

 virkning for salg, der foretages fra og med den 1. juli 1991.
 I tilfælde, hvor en kommunes salgsforhandlinger med en køber på  

 tidspunktet for reglernes ikrafttræden er så fremskredne, at det ikke  

 forekommer hensigtsmæssigt eller rimeligt at foretage offentligt udbud, vil  

 kommunen kunne søge om tilsynsmyndighedens samtykke til undladelse af  

 offentligt udbud, jf. bekendtgørelsens § 2, stk. 3.
Thor Pedersen / Emil le Maire (* 1) Bekendtgørelse nr. 472 af 20. juni 1991 om offentligt udbud ved salg  

 af kommunens faste ejendomme.
