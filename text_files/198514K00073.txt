Nr BTL 73 Betænkning over Forslag til lov om ændring af lov om skattefri  

 virksomhedsomdannelse   

 Nr L 73 1985-86, 1. samling Blad nr 279 Afgivet af skatte- og afgiftsudvalget Afgivet: 19851206 Udvalget har behandlet lovforslaget i nogle møder og har herefter stillet spørgsmål til ministeren for skatter og afgifter, som denne har besvaret skriftligt.
Herefter indstiller et flertal (udvalget med undtagelse af fremskridtspartiets medlem) lovforslaget til vedtagelse uændret.
Et mindretal inden for flertallet (socialistisk folkepartis medlemmer af udvalget) udtaler, at socialistisk folkeparti kan støtte lovforslaget, men fremhæver samtidig, at da SF sidste år fremsatte et ganske tilsvarende lovforslag om at stoppe et af hullerne i denne lovgivning, ville et flertal ikke støtte med den begrundelse, at der kun var tale om et teoretisk hul.
Man havde endnu kun få beviser for, at hullet faktisk blev udnyttet.
Men ved denne lov er det netop ministerens argument, at der her er et teoretisk hul, og at det bør stoppes.
Såfremt denne argumentation fastholdes, agter SF at genfremsætte sit forslag i håb om, at der i folketinget er opstået en ny saglighed.
Et mindretal (fremskridtspartiets medlem af udvalget) indstiller lovforslaget til forkastelse ved 3. behandling.
Hagen Hagensen (KF) nfmd.
Collet (KF) Houe (KF) Fogh Rasmussen (V) Gudrun Andreasen (V) Bente Juncker (CD) Blæsbjerg (FP) Arne Bjerregaard (KrF) Jytte Hilden (S) Sonja Mikkelsen (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
