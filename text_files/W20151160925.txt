Erstatningsansvarslovens § 26 - forbrydelser mod kønssædeligheden mv., nævnets j.nr. 15-520-07253 Ansøger, der er født i 1998, blev fra hun var 9 til 12 år udsat for seksuelle overgreb af skadevolder, som er født i 1996, og som er hendes halvbror.
Ansøger var på anmeldelsestidspunktet 17 år.
Ansøger og skadevolder var begge anbragt uden for hjemmet, og overgrebene fandt sted, når de nogle gange om året havde samvær med hinanden og overnattede på hinandens værelser.
De seksuelle overgreb bestod ifølge ansøgers forklaring de første år i, at skadevolder befølte hende i skridtet, ofte om natten når hun sov, og at han indførte fingre i hendes skede.
Fra hun blev 11 år ville skadevolder også have samleje med hende, hvilket de havde i hvert fald 3 gange.
Ansøger sagde nej til skadevolder, men når han holdt fast i sit ønske, efterkom hun det, uden at skadevolder brugte vold eller trusler.
Da ansøger fik menstruation som 12-årig, overbeviste hun skadevolder om at stoppe overgrebene.
Skadevolder, som af politiet blev beskrevet som absolut ikke alderssvarende, kunne ikke erkende forholdet.
Han erkendte alene, at han  efter ansøgers ønske og på grund af at hun havde helbredsmæssige gener  havde kigget og mærket ansøger i skridtet uden indføring af fingre.
Politiet stoppede efterforskningen, da skadevolder var under den kriminelle lavalder på tidspunktet for overgrebene.
Nævnet fandt ansøgers forklaring troværdig.
Dette sammenholdt med ansøgers plejemors forklaring samt ansøgers venindes forklaring fandt nævnet at kunne lægge til grund, at ansøger havde været udsat for de overgreb, som hun havde forklaret politiet om.
Forholdet fandtes derfor omfattet af offererstatningsloven.
Ansøger søgte om godtgørelse for tort som følge af overgrebene.
Nævnet besluttede at tilkende ansøger 80.000 kr. i tortgodtgørelse.
Nævnet lagde ved fastsættelsen af godtgørelsens størrelse vægt på omstændighederne ved overgrebene  karakteren og varigheden heraf  herunder, at overgrebene fandt sted, da ansøger var mellem 9 og 12 år, at overgrebene fandt sted, når ansøger og skadevolder et mindre antal gange årligt havde samvær med overnatning, og at overgrebene blev begået uden brug af trusler, vold eller fysisk tvang.
