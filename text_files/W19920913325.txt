Ankestyrelsens principafgørelse O-25-92 om vidtgående handicap - ferieophold i udlandet - studieophold i udlandet - udgift til hjælper - merudgifter ved forsørgelsen Resume:
 Ankestyrelsen har behandlet 2 sager om støtte efter bistandslovens § 48, stk. 4, til personer med vidtgående handicap til aflønning af hjælpere under udlandsophold.
I sag nr. 1 kunne der ydes hjælp i forbindelse med 14 dages ferieophold i udlandet, da der var tale om rimelige merudgifter i forbindelse med handicappet, og at hjælpen ville muliggøre ligestilling med ikke handicappede i relation til muligheden for at holde korterevarende ferie i udlandet. *) I sag nr. 2 blev det afslået at yde hjælp under et studieophold i udlandet af 4 ugers varighed.
Ankestyrelsen lagde herved vægt på, at K fik udbetalt plejetillægget direkte bl.a. til dækning af udgifter i forbindelse med personlig assistance samt at der var tale om et studieophold i udlandet af længere varighed.
1. J.nr. 15521-90 Kassation:
Der er kommet nye regler på området Love:
Lov om social bistand - lovbekendtgørelse nr. 817 af 6. december 1990 - § 1 og § 48, stk. 1 Note:
 *) Note:Der henvises til SM 0-30-91 om hjælperes opholdsudgifter ved forlængelse af udenlandsrejse.
 Sagsfremstilling:
 Sagen vedrørte en respiratorpatient (M), som på grund af sit handicap var omfattet af § 48-hjælpeordningen.
M anvendte respirator om natten og i nogle timer om dagen, ialt 12-14 timer i døgnet.
Han boede i egen lejlighed, men overnattede i Institutionen for Respiratorpatienters Plejeafdeling.
 I dag- og aftentimerne havde M ophold i egen bolig og havde privat ansat medhjælp i indtil 16 timer mellem kl. 8.00 - kl. 24.00. Medhjælperne blev aflønnet med timeløn i henhold til bistandslovens § 48.
I forbindelse med planlagt ferieophold 14 dage i udlandet søgte M om aflønning af 2 medhjælpere fra kl. 24.00 til kl. 8.00, i hvilket tidsrum medhjælperne normalt ikke assisterede ham, da han sædvanligvis overnattede i institution om natten.
Merudgifterne til den privat antagne medhjælp i forbindelse med udlandsopholdet androg 11.549 kr. til deling mellem medhjælperne.
Rejseudgifterne i øvrigt blev betalt over § 48.
Som begrundelse for ansøgningen havde Institutionen for Respira torpatienter anført, at det, under henvisning til det omfattende pleje- og hjælpebehov under udlandsopholdet, var nødvendigt med 2 hjælpere, da hjælpen også omfattede løft og flytning af tungt respiratorudstyr under uvante forhold.
Udstyret havde en samlet vægt på omkring 50 kg.
 Kommunen havde givet afslag på ansøgningen.
 Afgørelse:
 Ankestyrelsen fandt, at der ikke havde været tilstrækkeligt grundlag for kommunen til at afslå at betale den omhandlede handicaphjælp for tiden kl. 24.00 - 8.00, under ferieophold i udlandet i 14 dage.
 Ved afgørelsen lagde Ankestyrelsen vægt på, at der var tale om rimelige merudgifter i forbindelse med handicappet, og at hjælpen ville muliggøre ligestilling med ikke handicappede i relation til muligheden for at holde korterevarende ferie i udlandet.
 Ankestyrelsen ændrede således kommunens afgørelse.
