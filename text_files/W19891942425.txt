 Afslag på delpension til landmand K, der søgte pension fra 1. juni  

 1987.
 Ankestyrelsen lagde vægt på den senest slutlignede årlige  

 dagpengegivende anden erhvervsindtægt forud for ansøgningen om delpension,  

 som var indtægten for regnskabsåret 1985/86, og at M's andel af overskuddet  

 efter dette regnskab var mindre end det på ansøgningstidspunktet fastsatte  

 mindstebeløb.
 REDEGØRELSE FOR SAGEN:
M og H drev en landbrugsejendom.
I perioden 1982-86 var M desuden  

 beskæftiget som lønmodtager på fuld tid, og H fik som medhjælpende hustru  

 overført 50% af landbrugsindkomsten til beskatning.
 M ophørte i 1986 med lønarbejde og overtog herefter den fulde pasning af  

 landbruget.
M søgte i maj 1987 delpension.
Ansøgningen blev begrundet med, at M's  

 ugentlige arbejdstid fra 1. juni 1987 ville blive nedsat fra 40 til 20 timer,  

 idet M p.g.a krav om miljøforandringer havde reduceret kvægbesætningen.
 Ifølge de på ansøgningstidspunktet senest foreliggende oplysninger fra  

 skattevæsenet vedr. regnskabsåret 1985/86 udgjorde overskud af landbruget  

 23.789 kr. efter fradrag af overført indkomst.
For regnskabsåret 1986/87 udgjorde overskuddet 71.934 kr.
Beløbet var  

 indtægtsført hos M som personlig indkomst.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afslag på ansøgning om  

 delpension.
 Nævnet begrundede afgørelsen med, at M's senest opgjorte dagpengegivende  

 indtægt inden overgang til delpension ikke udgjorde 15/39 af det dagældende  

 basisbeløb, svarende til 42.519 kr., jf. § 1, stk. 3 i Socialministeriets  

 bekendtgørelse af 22. juli 1986.
Nævnet tilføjede, at der ved beregning af dagpengegivende indtægt alene  

 medregnedes M's egen indtægt.
Der tages således ikke hensyn til den del af  

 indtægten, der var overført til beskatning hos H.
 KLAGEN TIL ANKESTYRELSEN:
 Sagen blev anket af M, der fandt, at regnskabet for 1986/87 måtte lægges  

 til grund ved beregningen af den dagpengegivende anden erhvervsindtægt i  

 bekendtgørelsens § 1, stk. 3. M henviste til, at pension var søgt pr. 1.juni  

 1987, hvor regnskabsåret 1986/87 netop var afsluttet.
 Antaget til principiel behandling:
 Ankestyrelsen antog sagen til principiel behandling med henblik på  

 afklaring af, om beregningsgrundlaget for seneste årlige dagpengegivende  

 anden erhvervsindtægt inden overgang til delpension var det seneste  

 afsluttede årsregnskab eller seneste oplysninger fra skattevæsenet.
 LOVGRUNDLAG:
 Lov om delpension § 1, stk. 2.
 Socialministeriets bekendtgørelse nr. 491 af 22. juli 1986 om delpension  

 til personer med anden erhvervsindtægt end lønindtægt (personer der driver  

 selvstændig erhvervsvirksomhed m.fl.), § 1.
 Socialministeriets bekendtgørelse nr. 991 af 30. december 1986 om  

 dagpengegivende indtægter, § 6.
 ANKESTYRELSENS AFGØRELSE:
 M fandtes ikke at opfylde betingelserne for at opnå delpension ved  

 nedsættelse af arbejdstiden den 1. juni 1987.
 Ankestyrelsen lagde herved vægt på, at den senest slutlignede årlige  

 dagpengegivende anden erhvervsindtægt forud for ansøgningen om delpension var  

 indtægten for regnskabsåret 1985/86, og at M's andel af overskuddet fra  

 landbruget efter dette regnskab var mindre end det på ansøgningstidspunktet  

 fastsatte mindstebeløb.
 Ankestyrelsen tiltrådte således amtsankenævnets afgørelse.
