Nr BTB 98 Betænkning over Forslag til folketingsbeslutning om visumtvang for  

 indrejsende fra det tidligere Jugoslavien   

 Nr B 98 1992-93, 1. samling Afgivet af Retsudvalget Afgivet: 19930617 Udvalget har behandlet beslutningsforslaget i et møde.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) beslutningsforslaget til  

forkastelse .
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller beslutningsforslaget  

 til vedtagelse uændret .
Et flertal inden for mindretallet (Venstres og Det Konservative  

 Folkepartis medlemmer af udvalget) finder, at afgørelsen af, hvorvidt visum  

 skal indføres eller ophæves, er et administrativt anliggende, jf.  

 bemyndigelsen i udlændingeloven.
Flertallet har derfor nøje overvejet sin  

 indstilling.
Det Konservative Folkeparti og Venstre har allerede i VK-regeringens tid  

 og gentagne gange siden regeringsskiftet argumenteret for, at der indføres  

 visum for indrejsende fra det tidligere Jugoslavien.
Dette ønske er først og  

 fremmest begrundet i reglerne om første asylland.
Den omstændighed, at langt  

 den overvejende del af disse asylansøgere er rejst gennem et eller flere  

 sikre lande, gør det velbegrundet at give danske myndigheder mulighed for at  

 afvise disse indrejsende på grænsen, således at danske myndigheder i højere  

 grad får mulighed for at bestemme, hvem der skal have asyl i Danmark.
 Det Konservative Folkeparti og Venstre finder, at den omstændighed, at  

 spontane asylansøgere beslaglægger langt de fleste ressourcer, er at lade de  

 dårligere stillede, der ikke kan rejse til Danmark, i stikken.
 Indenrigsministerens egne oplysninger om, at hovedparten af de indrejste i  

 længere tid har været i sikkerhed i et andet land, aktualiserer kravet om  

 indførelse af visum.
 Indenrigsministeren har stedse afvist en visumordning eller eventuelle  

 andre ordninger, der kunne medføre en afvisning på grænsen.
 Det Konservative Folkeparti og Venstre understreger hermed ønsket om, at  

 der indføres visum, for at der kan ske afvisning på grænsen, så antallet af  

 spontane asylansøgere begrænses.
Et mindretal inden for mindretallet (Fremskridtspartiets medlem af  

 udvalget) bemærker, at Fremskridtspartiet meget længe har krævet en stramning  

 af visumreglerne.
Allerede i VK-regeringens tid foreslog Fremskridtspartiet  

 ofte, at den daværende justitsminister, Hans Engell, skulle indføre  

 visumtvang for asylansøgere fra det tidligere Jugoslavien.
Den daværende  

 justitsminister og VK-regeringen afviste konsekvent dette forslag fra  

 Fremskridtspartiet.
 På den baggrund virker det ejendommeligt, at Det Konservative Folkeparti  

 og Venstre i deres betænkningsbidrag til nærværende beslutningsforslag  

 anfører, at de to partier i VK-regeringens tid argumenterede for visumtvang.  

 Det er muligt, at partierne har argumenteret, men det må have været en  

 utrolig halvhjertet argumentation, når den ikke har kunnet gøre så stort  

 indtryk på VK-regeringen, at regeringen var indstillet på at gennemføre  

 visumtvang, selv om den havde lovhjemmel til det.
 Fremskridtspartiet imødeser, at dette beslutningsforslag vil blive  

 nedstemt af Folketinget, men opfordrer indtrængende regeringspartierne til at  

 overveje, om det ikke må gøre indtryk på dem, at Venstre, Det Konservative  

 Folkeparti og Fremskridtspartiet samlet indstiller Fremskridtspartiets  

 beslutningsforslag til vedtagelse.
 Der er her tale om et så betydeligt mindretal, der samtidig formentlig har  

 en opbakning fra 80-90 pct. af befolkningen, at regeringen bør benytte den  

 kommende tid til administrativt at gennemføre denne visumtvang, som  

 Fremskridtspartiet her har foreslået.
