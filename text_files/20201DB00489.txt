Betænkning afgivet af Indfødsretsudvalget den 10. december 2020 Betænkning over Forslag til folketingsbeslutning om for bestandig at udelukke personer, som er idømt en betinget eller ubetinget fængselsstraf, fra at kunne opnå dansk statsborgerskab [af Marcus Knuth (KF) m.fl.]:
1. Indstillinger Et flertal i udvalget (S, V, RV, SF og EL) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF, KF og NB) indstiller beslutningsforslaget til vedtagelse uændret.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget bemærker, at man ikke skal kunne begå alvorlig kriminalitet og derefter opnå dansk indfødsret.
V er positivt stemt over for stramninger på dette område, men er ikke overbevist om, at den rette balance er fundet med dette beslutningsforslag.
V opfordrer derfor regeringen til at indkalde til forhandlinger for at drøfte stramninger af vandelskrav m.v.
Enhedslisten og Radikale Venstre Enhedslistens og Radikale Venstres medlemmer af udvalget mener, at forslaget om for bestandig at udelukke personer, som er idømt en betinget eller ubetinget fængselsstraf, fra at kunne opnå dansk statsborgerskab, er unødvendigt.
Med de nuværende regler kan man bl.a. aldrig få dansk statsborgerskab, hvis man er idømt en ubetinget frihedsstraf på 1 år eller mere, hvis man er idømt en ubetinget frihedsstraf på 3 måneder eller mere for personfarlig kriminalitet, hvis man er dømt for bandekriminalitet, eller hvis man er dømt for vold mod børn under 18 år eller for seksualforbrydelser.
Derudover er der karensperioder, så man f.eks. ved en bøde på 3.000 kr. er udelukket fra at få statsborgerskab i 4½ år.
EL og RV ønsker ikke en generel regel omfattende alle betingede eller ubetingede fængselsstraffe.
En generel regel vil begrænse området for rehabilitering.
 Derfor støtter EL og RV ikke beslutningsforslaget.
3. Udvalgsarbejdet Beslutningsforslaget blev fremsat den 7. oktober 2020 og var til 1. behandling den 12. november 2020. Beslutningsforslaget blev efter 1. behandling henvist til behandling i Indfødsretsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Susan Kronborg (RV) Anne Valentina Berthelsen (SF) Peder Hvelplund (EL) Jan E.
Jørgensen (V) nfmd.
Morten Dahlin (V) Kim Valentin (V) Mads Fuglede (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
