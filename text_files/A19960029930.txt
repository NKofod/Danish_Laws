 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1.  Landbrugs- og fiskeriministeren kan fastsætte  

 regler om krav til afstamning og kvalitet for husdyr, der overdrages eller  

 flyttes, samt for sæd og befrugtede og ubefrugtede æg heraf.
I reglerne kan  

 fastsættes bestemmelser om metoder for bedømmelse af afstamning og kvalitet.
§ 2.  Landbrugs- og fiskeriministeren kan fastsætte  

 regler om godkendelse af avlsorganisationer og -foreninger, der fører eller  

 opretter stambøger.
I reglerne kan fastsættes bestemmelser om de krav, som  

 avlsorganisationen eller -foreningen skal opfylde.
 § 3.  Landbrugs- og fiskeriministeren kan fastsætte  

 regler om oprettelse af stambøger samt om husdyrs optagelse og registrering  

 heri.
 § 4.  Landbrugs- og fiskeriministeren kan fastsætte  

 regler om udstedelse af stamtavler.
 Stk. 2.  Landbrugs- og fiskeriministeren kan fastsætte  

 regler, hvorefter avlsdyr samt sæd, befrugtede og ubefrugtede æg af avlsdyr  

 kun må overdrages, hvis de ledsages af en stamtavle.
 § 5.  Landbrugs- og fiskeriministeren kan fastsætte  

 regler om tilsyn og kontrol med, at de i medfør af loven fastsatte regler  

 overholdes.
 § 6.  Henlægger landbrugs- og fiskeriministeren  

 beføjelser efter loven til institutioner under Landbrugs- og  

 Fiskeriministeriet, kan ministeren fastsætte regler om adgangen til at klage  

 over disse myndigheders afgørelse, herunder om at afgørelserne ikke kan  

 indbringes for anden administrativ myndighed.
Stk. 2.  Efter forhandling med vedkommende minister  

 eller vedkommende kommunale organisation kan landbrugs- og fiskeriministeren  

 fastsætte regler om andre offentlige myndigheders eller institutioners  

 medvirken ved varetagelse af opgaver efter loven.
Landbrugs- og  

 fiskeriministeren kan fastsætte regler om adgangen til at klage over disse  

 myndigheders afgørelse, herunder om at afgørelserne ikke kan indbringes for  

 anden administrativ myndighed.
 Stk. 3.  Landbrugs- og fiskeriministeren kan fastsætte  

 regler om private institutioners medvirken ved varetagelse af opgaver efter  

 loven eller efter regler fastsat i medfør af loven og om klage over disse  

 institutioners afgørelser.
§ 7.  Landbrugs- og fiskeriministeren kan fastsætte  

 regler med henblik på opfyldelse af Det Europæiske Fællesskabs direktiver og  

 beslutninger om forhold, som er omfattet af denne lov.
Landbrugs- og  

 fiskeriministeren kan endvidere fastsætte de bestemmelser, som er nødvendige  

 for anvendelsen af Det Europæiske Fællesskabs forordninger om forhold, som er  

 omfattet af denne lov.
 § 8.  I regler, der udstedes i medfør af loven, kan  

 der fastsættes straf af bøde.
§ 9.  Er en overtrædelse begået af et selskab, en  

 forening, en selvejende institution, en fond eller lignende, kan der pålægges  

 den juridiske person som sådan bødeansvar.
Er overtrædelsen begået af staten,  

 en kommune eller et kommunalt fællesskab, jf. § 60 i lov om kommunernes  

 styrelse, kan der pålægges staten, kommunen eller det kommunale fællesskab  

 bødeansvar.
 § 10.  Tidspunktet for lovens ikrafttræden fastsættes  

 af landbrugs- og fiskeriministeren.
 Stk. 2.  Samtidig ophæves lov nr. 209 af 23. maj 1979 om  

 omsætning af husdyr m.v.
 Stk. 3.  Regler, der er udstedt i medfør af den i stk. 2  

 nævnte lov, forbliver i kraft, indtil de afløses af bestemmelser fastsat i  

 henhold til denne lov.
 § 11.  Loven gælder ikke for Færøerne og Grønland, men  

 kan ved kongelig anordning sættes i kraft for Grønland med de afvigelser, som  

 de særlige grønlandske forhold tilsiger.
Givet på Christiansborg Slot, den 24.  

 april 1996 Under Vor Kongelige Hånd og Segl MARGRETHE R.
