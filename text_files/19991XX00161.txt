Skriftlig fremsættelse (7. december 1999) Sundhedsministeren (Carsten Koch):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 sygehusvæsnet. (Tilbud om brystundersøgelse til kvinder mellem  

 50 og 69 år).
(Lovforslag nr.
L 134).
 Ved Folketingsbeslutning B56 har  

 Folketinget pålagt regeringen at fremsætte et lovforslag om  

 tilbud om brystundersøgelser til kvinder over 50 år.
 Lovforslaget giver kvinder i alderen 50 til 69 år  

 tilbud om brystundersøgese vha. mammografi hvert andet år.  

 Aldersgrænsen og intervallet for undersøgelserne er i  

 overensstemmelse med Sundhedsstyrelsens anbefalinger af mammografiscreening  

 fra 1997.
Sundhedsstyrelsen har på baggrund af oplysninger fra  

 amterne vurderet, at der ikke på nuværende tidspunkt er kapacitet  

 mht. apparatur og især personale til at indføre et tilbud om  

 brystundersøgelser i alle amter.
Der er bl.a. behov for at uddanne  

 flere radiologer og radiografer.
Sundhedsstyrelsen har vurderet, at det vil  

 tage ca. 10 år at opbygge den nødvendige kapacitet.
Derfor giver lovforslaget sundhedsministeren bemyndigelse  

 til at fastsætte nærmere regler om, hvornår forpligtelserne  

 til at tilbyde brystundersøgelser skal have virkning.
Dermed kan  

 sundhedsministeren forpligte amtskommunerne til at indføre tilbud om  

 regelmæssige brystundersøgelser, når den nødvendige  

 personalekapacitet er til stede i det enkelte amt.
 Bemyndigelsen gør det muligt at afværge at  

 indførelse af tilbud om regelmæssige  

 mammografiundersøgelser medfører, at de knappe  

 personaleressourcer anvendes på en stor gruppe raske kvinder, mens  

 kvinder, som har symptomer på brystkræft, nedprioriteres og  

 får længere ventetider.
 På finansloven er der afsat 15 mio. kr. i år  

 2000 og 30 mio. kr. i 2001 til forberedelse og indførelse af tilbud om  

 brystundersøgelser.
 Idet jeg henviser til bemærkningerne til  

 lovforslaget, skal jeg anbefale det til Folketingets velvillige  

 behandling.
