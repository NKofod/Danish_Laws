 I forbindelse med den almindelige gennemgang af honorarordninger,  

 sportelordninger m.v. har lønningsrådet vedtaget at anbefale, at honorarer og  

 andre vederlag, der ydes en tjenestemand for at udføre arbejde for en anden  

 styrelse end den, hvori han er ansat, nedlægges fra den 1. april 1970 at  

 regne bortset fra de tilfælde, hvor det med honoraret forbundne arbejde efter  

 dets karakter helt utvivlsomt ikke kan henlægges til noget tjenesteområde, og  

 hvor honorarindehaveren er udvalgt uden hensyn til, hvilket tjenesteområde  

 den pågældende bestrider.
 Særligt for så vidt angår folkekirken har lønningsrådet anbefalet nedlagt  

 de hidtil bestående honorar- og vederlagsordninger i forbindelse med kirkelig  

 betjening af sygehuse, hospitaler, behandlingsinstitutioner og sanatorier,  

 plejehjem, alderdomshjem, arresthuse, fængsels- og forvaringsanstalter,  

 hjælpeskoler, statshospitaler, åndssvageinstitutioner, eksternatskoler,  

 stiftelser, klostre samt militære forlægninger (herunder  

 feltpræstetjeneste).Yderligere er honorarer for hverv som værnsprovst og for  

 kirkelig betjening af visse øer (Hirsholmene, Nexelø m.fl.) samt for bistand  

 ved betjening af andet præsteembede anbefalet nedlagt.
 Det er ved finansministeriets cirkulære af 5. marts 1970 bestemt, at  

 honorarer, som af lønningsrådet er anbefalet nedlagt, skal bortfalde med  

 virkning fra den 1. april 1970.
Under henvisning hertil skal man anmode Deres Højærværdighed om at ville  

 gøre præsterne i stiftet bekendt med bortfaldet af honorarordningerne i det  

 foran angivne omfang samt med, at de præsterne hidtil tilkommende honorarer  

 og vederlag, som ikke afholdes af statskassen, fremtidig vil være at  

 indbetale til fællesfonden.
Nærmere vejledning herom vil senere fremkomme.
Ved lønnings- og pensionsministeriets cirkulære af 12. marts 1970 er der  

 fastsat regler om udbetaling af personlige tillæg til tjenestemænd, der fra  

 1. april 1970 opnår en lønfremgang, der er mindre end summen af de bortfaldne  

 honorarer m.v., og som fortsat varetager de hverv, for hvilke honorarerne har  

 været ydet.
Der vil senere herfra blive givet stiftsøvrighederne bemyndigelse  

 til at fastsætte personlige tillæg til folkekirkens tjenestemænd i henhold  

 til nævnte cirkulære.
Det tilføjes, at ministeriet har optaget forhandling med Den Danske  

 Præsteforening om den efter honorarordningernes bortfald opståede situation.  

 Såvel fra ministeriets som fra præsteforeningens side tilsigtes en ordning,  

 der både muliggør opretholdelse af den nuværende kirkelige betjening af  

 særlige institutioner m.v., og som vil virke tilfredsstillende for de  

 pågældende præster.
Indtil en sådan ordning måtte kunne gennemføres, skal man  

 henstille, at den kirkelige betjening af institutioner m.v. varetages  

 uforandret uanset honorarordningens bortfald.
Arne Fog Petersen K.
Bagger fm.
