 I henhold til § 13 a, stk 5, i lov om beskatning af fortjeneste ved  

 afståelse af aktier m.v., jf. lovbekendtgørelse nr. 698 af 5. november 1987,  

 som ændret senest ved lov nr. 356 af 1. juni 1990, fastsættes herved  

 følgende:
§ 1.  Henstand efter aktieavancebeskatningslovens § 13  

 a, stk. 5, er betinget af, at selvangivelse indgives efter § 20 eller § 22 i  

 bekendtgørelse nr. 769 af 19. november 1990 om ligningsloven.
Henstand er  

 endvidere betinget at, at der ved senere afståelse af aktierne indgives  

 selvangivelse om fortjenesten eller tabet ved afståelsen inden udløbet af den  

 følgende kalendermåned.
Vælger den skattepligtige ikke at få sin skat  

 omberegnet efter aktieavancebeskatningslovens § 13 a, stk. 6, skal der inden  

 for den nævnte frist gives meddelelse til den kommunale skattemyndighed om  

 aktieafståelsen.
Reglerne i § 21 og § 22 i bekendtgørelse nr. 769 af 19.  

 november 1990 om ligningsloven finder tilsvarende anvendelse for  

 selvangivelsen eller meddelelsen.
Indgives selvangivelse eller meddelelse  

 ikke rettidigt, bortfalder henstanden samt adgangen til omberegning efter  

 aktieavancebeskatningslovens § 13 a, stk. 6. Den pålignende skat forrentes i  

 så fald med 1 pct. pr. påbegyndt måned fra det tidspunkt, hvor skatten ville  

 være forfalden, hvis der ikke var givet henstand.
Stk. 2.  Henstanden er endvidere betinget af, at der  

 stilles betryggende sikkerhed.
Sikkerhed kan bestå i aktier, børsnoterede  

 obligationer, garanti fra et pengeinstitut eller anden sikkerhed efter  

 skattemyndighedens bestemmelse.
 Stk. 3.  Hvis en skattepligtig, der ikke har fået  

 henstand, vælger at få skatten omberegnet efter aktieavancebeskatningslovens  

 § 13 a, stk. 6, finder reglerne om selvangivelse i stk. 1 tilsvarende  

 anvendelse.
 § 2.  Dør aktionæren, kan den myndighed, der bevilgede  

 henstand til afdøde, tillade, at afdødes ægtefælle indtræder i  

 henstandsordningen på de vilkår, der gjaldt for afdøde.
 § 3.  Bekendtgørelsen træder i kraft den 1. december  

 1990.
