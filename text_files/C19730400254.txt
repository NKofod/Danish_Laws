 Boligministeriets skrivelse til samtlige bygningsmyndigheder.
 I indenrigsministeriets cirkulære af 2. juli 1947 angående  

 bygningsdispensationer til opførelse af huse med særlig byggemåde, jfr.  

 arbejds- og boligministeriets cirkulære af 3. april 1950 og indenrigs- og  

 boligministeriets cirkulære af 24. marts 1954, blev der meddelt de lokale  

 bygningsmyndigheder beføjelse til at tillade opførelse af enfamiliehuse af  

 nærmere angivne hustyper, som var godkendt til opførelse med statslån i  

 henhold til lov af 15. marts 1947 om finansiering af boligbyggeri med særlig  

 byggemåde.
Sådanne tilladelser skulle i alle tilfælde betinges af, at der på de  

 pågældende ejendomme forud for pantegæld blev tinglyst deklaration om, at  

 tilladelsen kunne inddrages, såfremt der på grund af mangelfuld  

 vedligeholdelse af bebyggelsen findes anledning dertil.
Deklarationen skulle  

 indeholde en bestemmelse om, at den ikke kan aflyses uden ministeriets  

 samtykke.
I tilfælde, hvor sådanne huse med særlig byggemåde er opført med  

 statsstøtte i henhold til nævnte lov, bemyndigede boligministeriet i  

 skrivelse af 17. januar 1969 Kongeriget Danmarks Hypotekbank og  

 Finansforvaltning til at tillade aflysning af de lyste deklarationer om  

 husenes vedligeholdelsestilstand.
I tilfælde, hvor sådanne huse med særlig  

 byggemåde er opført uden statsstøtte, har boligministeriet behandlet  

 andragender om samtykke til aflysning af deklarationerne.
I begge tilfælde  

 har det været en forudsætning for tilladelse til aflysningen, at der  

 foreligger en udtalelse fra vedkommende bygningsmyndighed om, at husene er i  

 forsvarlig stand.
 Som led i en forenkling af den offentlige byggesagsbehandling bemyndiger  

 boligministeriet herved bygningsmyndigheden til at give samtykke til at  

 aflyse de omhandlede vedligeholdelsesdeklarationer såvel for ejendomme,  

 hvortil der er ydet statsstøtte, som for ejendomme uden sådan støtte.
 Det vil fortsat være en forudsætning for samtykke, at der fremsættes en  

 begæring fra vedkommende ejer om deklarationens aflysning, og at  

 bygningsmyndigheden finder husets vedligeholdelsestilstand forsvarlig.
 Tinglysningsdommerne vil gennem justitsministeriet blive orienteret om  

 nærværende skrivelse.
 P.M.V.
 E.B.
