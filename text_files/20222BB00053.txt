Fremsat den 14. marts 2023 af Charlotte Munch (DD), Karina Adsbøl (DD), Jens Henrik Thulesen Dahl (DD), Dennis Flydtkjær (DD), Susie Jessen (DD), Betina Kastbjerg (DD), Peter Skaarup (DD) og Inger Støjberg (DD) Forslag til folketingsbeslutning om at tildele familier 9 ugers ekstra barsel Folketinget pålægger regeringen i indeværende folketingssamling at fremsætte lovforslag, der tildeler familier 9 ugers ekstra barsel.
Bemærkninger til forslaget Danmark har de senere år oplevet, at EU blander sig i anliggender, der ligger langt fra EU's kerneopgave.
Uhensigtsmæssige EU-regler går i sidste ende ud over helt almindelige borgere i Danmark, der mærker unødvendig indblanding i deres dagligdag på grund af regler, der er blevet besluttet i EU.
I det hele taget får EU stadig større politisk indflydelse  også i Danmark.
Det betyder, at EU oftere og oftere træffer beslutninger, som har en negativ konsekvens for danske borgere og familier.
Derfor er det også dybt kritisabelt, når EU dikterer de danske orlovs- og barselsregler.
EUs orlovsdirektiv og ligestilling af orlovsrettigheder mellem forældre og øremærket forældreorlov Den 26. oktober 2021 indgik den daværende regering (Socialdemokratiet), Venstre, Socialistisk Folkeparti, Radikale Venstre, Enhedslisten og Alternativet »Aftale om implementeringen af EUs orlovsdirektiv og ligestilling af orlovsrettigheder mellem forældre og øremærket forældreorlov«.
Aftalen definerede nærmere regler om barselsrettighederne mellem forældrene og øremærket forældreorlov.
Aftalen blev indgået på baggrund af EU-direktiv 2019/1158/EU af 20. juni 2019 om balance mellem arbejdsliv og privatliv for forældre og omsorgspersoner og om ophævelse af Rådets direktiv 2010/18/EU (orlovsdirektivet), som pålægger alle medlemslande at øremærke mindst 9 ugers barsel til såvel moren som faren.
Afholder moren eller faren ikke de 9 ugers øremærket barsel, bortfalder barslen.
Forslagsstillerne mener ikke, at EU er bedst til at vurdere, hvordan danske familier tilrettelægger deres hverdag.
Forslagsstillerne mener helt grundlæggende, at EU-direktivet har negative konsekvenser for danske familier og deres børn, fordi det vil betyde, at barslen bliver kortere for rigtig mange familier, i tilfælde hvor faren ikke kan bruge sin del af barslen.
Forslagsstillerne er af den overbevisning, at de enkelte familier ved bedst, hvordan familierne tilrettelægger deres barsel.
Det er derfor forslagsstillernes ambition, at nærværende forslag skal sikre, at familier ikke frarøves 9 ugers barsel, såfremt det passer familien bedst, at moren tager hovedparten af barslen.
Med forslaget forlænges familiernes samlede ret til orlov med barselsdagpenge med 9 uger.
Med andre ord vil forslagsstillerne give de 9 ugers barsel tilbage til de danske familier, som EU-direktivet er med til at fjerne.
Det vil vi gøre, fordi vi mener, at familierne selv er bedre til at tilrettelægge dagligdagen end EU.
Finansiering Forslaget vurderes af Beskæftigelsesministeriet til at koste ca. 2,6 mia. kr. om året, jf.
Beskæftigelsesudvalget, B 40  svar på spørgsmål 1, folketingsåret 2021-22.
Forslagsstillerne foreslår at finansiere forslaget gennem besparelser på udviklingsbistanden, som i 2022 udgjorde 17,44 mia. kr., jf.
Finansudvalget, L 239  bilag 10, folketingsåret 2020-21.
EU-regler Forslagsstillerne anerkender, at Danmark ikke uden videre kan lave de netop beskrevne EU-regler om.
Derfor foreslås det i stedet, at de danske familier tildeles 9 ugers ekstra barsel, så vi sikrer, at de danske familier tildeles de bedst mulige rammer for selvstændigt at kunne sikre den bedst mulige start i verden for deres børn.
Skriftlig fremsættelse Charlotte Munch (DD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at tildele familier 9 ugers ekstra barsel.
(Beslutningsforslag nr.
B 53) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
