Betænkning afgivet af Energi-, Forsynings- og Klimaudvalget den 28. marts 2019 Betænkning over Forslag til lov om ændring af lov om fremme af vedvarende energi (Støtteordninger til forsøgsvindmøller, ophør af støtteordning for husstandsvindmøller i 2020 og udvidelse af den kommunale indsigelsesret m.v.) [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 5 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af energi-, forsynings- og klimaministeren, tiltrådt af udvalget:
 1) I indledningen ændres »og § 1 i lov nr. 504 af 23. maj 2018« til: », § 1 i lov nr. 504 af 23. maj 2018 og § 1 i lov nr. 1532 af 18. december 2018«.
[Lovteknisk ændring] 2) I den under nr. 3 foreslåede § 35 d indsættes i stk. 1 efter »forsøgsvindmøller« ordene: »på havet eller«.
[Tilføjelse af forsøgsvindmøller på havet til støtteordningen] 3) I den under nr. 3 foreslåede § 35 d indsættes i stk. 2 efter »vindmøller« ordene: »på land«.
[Præcisering af, at støtteordningen til forsøgsvindmøller i 2018 og 2019 kun omfatter forsøgsvindmøller på land] 4) Nr. 9 affattes således:
»9. I § 51, stk. 5, 1. pkt., ændres »§§ 37 og 40« til: »§ 37«.« [Lovteknisk ændring] 5) Nr. 10 affattes således:
»10. § 51, stk. 5, 2. og 3. pkt., ophæves.« [Lovteknisk ændring] Bemærkninger Til nr. 1 Den foreslåede ændring er af lovteknisk karakter.
Lov om fremme af vedvarende energi blev ændret ved § 1 i lov nr. 1532 af 18. december 2018. Lov nr. 1532 skal derfor medtages i indledningen.
Til nr. 2 Med ændringsforslaget udvides anvendelsesområdet for støtteordningen i § 35 d, stk. 1, til også at omfatte forsøgsvindmøller på havet.
Som konsekvens af ændringsforslaget vil anvendelsesområdet for energi-, forsynings- og klimaministerens bemyndigelser efter § 35 d, stk. 3-6, med hensyn til at give tilsagn om pristillæg, fastsætte puljers størrelse og antal, fastsætte pristillæggets størrelse og støtteperiodens længde og fastsætte regler om kriterier for udvælgelse m.v. blive udvidet til også at omfatte forsøgsvindmøller på havet.
Ved udnyttelsen af disse bemyndigelser forventes det, at der bliver taget stilling til, om der er behov for f.eks. differentieret støtte og differentierede krav til henholdsvis forsøgsvindmøller på havet og forsøgsvindmøller på land.
Udvidelsen af den kommunale indsigelsesret, jf. det fremsatte lovforslags § 1, nr. 2, vil også omfatte forsøgsvindmøller på havet.
Støtte til forsøgsvindmøller på havet vil udgøre statsstøtte, jf.
EUF-Traktatens artikel 107, stk. 1. Ordningen skal anmeldes til og godkendes af Europa-Kommissionen.
Ordningen vil først kunne træde i kraft, når og i det omfang Europa-Kommissionen godkender ordningen.
Der tages således bl.a. forbehold for, at Europa-Kommissionen kan stille vilkår i forhold til indretningen af støtteordningen, herunder hvilke anlæg som kan omfattes af ordningen og beregningsgrundlaget for støttesatsen.
Der henvises i øvrigt til afsnit 7 om forholdet til EU-retten i bemærkningerne til det fremsatte lovforslag.
Til nr. 3 Med ændringsforslaget præciseres, at den allerede udmøntede og tidsbegrænsede støtteordning for forsøgsvindmøller frem til den 31. december 2019 i § 35 d, stk. 2, kun omfatter elektricitet produceret på vindmøller på land.
Til nr. 4 og 5 De foreslåede ændringer er af lovteknisk karakter.
Lov om fremme af vedvarende energi blev ændret ved § 1 i lov nr. 1532 af 18. december 2018. Ændringerne tager højde for den gældende ordlyd af § 51, stk. 5, 1. og 2. pkt., i medfør af ændringerne i bestemmelsen ved lov nr. 1532 af 18. december 2018 om ændring af lov om fremme af vedvarende energi, § 1, nr. 17 og 18, der træder i kraft den 1. april 2019.
4. Udvalgsarbejdet Lovforslaget blev fremsat den 27. februar 2019 og var til 1. behandling den 14. marts 2019. Lovforslaget blev efter 1. behandling henvist til behandling i Energi-, Forsynings- og Klimaudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 9. november 2018 dette udkast til udvalget, jf.
EFK alm. del  bilag 60. Den 27. februar 2019 sendte energi-, forsynings- og klimaministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Mikkel Dencker (DF) Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Bjarne Laustsen (S) Lennart Damsbo-Andersen (S) Jens Joel (S) Kirsten Brosbøl (S) Lea Wermelin (S) nfmd.
Karin Gaardsted (S) Søren Egge Rasmussen (EL) Øjvind Vilsholm (EL) Rasmus Nordqvist (ALT) Christian Poll (ALT) Rasmus Helveg Petersen (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
