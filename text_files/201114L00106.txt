Betænkning afgivet af Retsudvalget den 1. december 2011 Betænkning over Forslag til lov om ændring af lov om fuldbyrdelse af visse strafferetlige afgørelser i Den Europæiske Union (Gennemførelse af rammeafgørelsen om gensidig anerkendelse af afgørelser om foranstaltninger som alternativ til varetægtsfængsling) [af justitsministeren (Morten Bødskov)] 1. Udvalgsarbejdet Lovforslaget blev fremsat den 26. oktober 2011 og var til 1. behandling den 8. november 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 21. juli 2011 dette udkast til udvalget, jf.
REU alm. del  bilag 562, 2010-11, 1. samling.
Den 26. oktober 2011 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, S, RV, SF, LA, KF og SIU) indstiller lovforslaget til vedtagelse uændret.
 Et mindretal i udvalget (DF og EL) indstiller lovforslaget til forkastelse ved 3. behandling.
 Dansk Folkepartis medlemmer af udvalget kan ikke støtte forslaget.
For Dansk Folkeparti er udgangspunktet, at det altid må være et flertal i det danske Folketing, der vedtager retspolitikken i Danmark.
Derfor kan Dansk Folkeparti ikke støtte dette forslag, der forpligter danske myndigheder til at fuldbyrde foranstaltninger som alternativ til varetægtsfængsling, der er fastsat i en strafferetlig afgørelse fra en anden EU-medlemsstat.
Det er almindeligt kendt, at flere EU-medlemsstater har problemer med korruption i deres retssystem.
Dansk Folkeparti kan ikke støtte, at man fra dansk side tilslutter sig en aftale om gensidig anerkendelse af afgørelser om foranstaltninger som alternativ til varetægtsfængsling med en kreds af lande, hvoraf flere har et retssystem præget af problemer med korruption, og hvor Menneskerettighedskommissionens bestemmelser om retten til en retfærdig rettergang bliver overtrådt gang på gang.
Enhedslistens medlemmer af udvalget kan ikke støtte forslaget, navnlig på grund af fravigelsen af kravet om dobbelt strafbarhed for de forbrydelser, som en anden medlemsstat kan bede Danmark om at fuldbyrde et varetægtssurrogat i forhold til.
Fravigelsen af kravet om dobbelt strafbarhed kan i sin yderste konsekvens betyde, at man risikerer at underlægge personer tilsynsforanstaltninger her i landet, som det ikke ville være muligt at underlægge dem efter dansk ret, f.eks. fordi det, som de er anklaget for efter dansk ret, ikke ville kunne føre til fuldbyrdelse af tilsynsforanstaltninger.
Enhedslisten er bekymret for, at forslaget vil føre til, at tilsynsforanstaltninger i realiteten pålægges, som et alternativ til at tiltalte personer afventer en straffesag på fri fod frem for som et alternativ til varetægtsfængsling.
Bekymringen er især næret af, at forslaget bl.a. udmønter EU-rammeafgørelsens sigte på at fremme brugen af tilsynsforanstaltninger, selv når der i den pågældende medlemsstat ikke fra start er hjemmel til varetægtsfængsling.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Maja Panduro (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Ida Damborg (SF) Anne Baastrup (SF) fmd.
Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Ellen Trane Nørby (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
