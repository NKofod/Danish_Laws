Bekendtgørelse om tilskud til rådgivning af private land- og skovbrugere om naturpleje som en del af LIFE16 IPE, Landmanden som Naturforvalter I medfør af tekstanmærkning nr. 106 ad 24.74.07 på finansloven for finansåret 2019, § 19 h, stk. 3, § 55, stk. 3, og § 78, stk. 7, i lov om naturbeskyttelse, jf. lovbekendtgørelse nr. 240 af 13. marts 2019 fastsættes efter bemyndigelse i henhold til § 5, stk. 2, i bekendtgørelse nr. 949 af 30. juni 2017 om henlæggelse af opgaver og beføjelser til Naturstyrelsen herunder Kystdirektoratet:
 § 1. Efter denne bekendtgørelse kan der gives tilskud til konsulenter optaget på åben Listeordning vedr. rådgivning af private land-, natur- og skovbrugere som del af Life IP Natureman projektet til rådgivning af private land- og skovbrugere som del af projektet, LIFE16 IPE, Landmanden som Naturforvalter.
Stk. 2. Tilskud ydes i overensstemmelse med artikel 6, stk. 2, artikel 9, stk. 2 og 4, artikel 22, stk. 6 og 7 og  artikel 39, stk. 4 i Kommissionens forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende 2014, nr.
L 193, s. 1.
 § 2. Tilskud kan gives til rådgivning, der ydes til private land- og skovbrugere inden for de på bilag 1 anførte projektområder samt i overensstemmelse med LIFE projektets formål.
 Stk. 2. Tilskud kan gives til følgende rådgivning vedrørende naturpleje og fremme af arter inden for habitatområdet:
 1) Rådgivning om projektmuligheder på ejendommen.
 2) Rådgivning om muligheder for at gøre naturplejen til en driftsgren på ejendommen.
 3) Rådgivning om naturpleje og fremme af arter inden for habitatområdet.
 4) Udarbejdelse af ansøgninger om tilskud og projektstøtte på ejendommen  herunder Natura 2000 støtteordninger.
 5) Øvrig rådgivning i overensstemmelse med LIFE projektets formål efter kommunens og Naturstyrelsens forudgående godkendelse f.eks. forundersøgelser med henblik på jordfordeling, indhentning af nødvendige tilladelser, projektøkonomi og overholdelse af tilsagn og udarbejdelse af udbetalingsanmodninger.
 Stk. 3. Rådgivning efter stk. 1-3 skal være til rådighed for private ejere eller brugere, uanset om de er medlemmer af konsulentorganisationer.
Ansøgning om tilsagn om tilskud § 3. Ansøgning om udbetaling af tilskud kan sendes til Naturstyrelsen hele året.
 Stk. 2. Ansøgning om udbetaling af tilskud skal sendes på et særligt skema, der findes på Naturstyrelsens hjemmeside.
 § 4. Tilskud kan ikke gives til rådgivning af selskabskonstruktioner, hvor stat, regioner, kommuner og folkekirken har en betydelig indflydelse.
 Stk. 2. Tilskud kan ikke ydes til ansøgere, der ikke har efterkommet et tilbagebetalingspåbud udstedt af Kommissionen i en afgørelse, hvor en støtte er fundet ulovlig og uforenelig med det indre marked.
Stk. 3. Tilskud kan ikke ydes til kriseramte virksomheder jf.
EU-forordning nr. 702/2014 af 25. juni 2014 om forenelighed med det indre marked efter artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter.
 Stk. 4. Stk. 1 gælder både for danske og udenlandske offentlige ejere og selskabskonstruktioner.
 § 5. Rammerne for tilskuddet fastsættes inden for LIFE16 IPE, Landmanden som Naturforvalters projektramme.
Stk. 2. Det maksimale støttebeløb udgør 11.000 kr. pr. rådgivning.
Moms er ikke støtteberettiget.
Stk. 3. Konsulenten afregner rådgivningsydelsen til 675 kr. pr. time.
Timeprisen pristalsreguleres pr. 1. januar 2022.
Stk. 4. Der ydes 100 % tilskud op til 10 timers rådgivning, herefter ydes et tilskud på 400 kr. pr. time.
Konsulenten opkræver det resterende beløb på 275 kr. pr time hos den private land- eller skovbruger.
 Stk. 5. Udbetaling af tilskud sker kvartalsvis på grundlag af dokumenterede udgifter for udført rådgivning efter §§ 2 og 3.
 Stk. 6. Tilskudsbeløbene nævnt i stk. 2-4 er oplyst excl. moms.
 Stk. 7. I forbindelse med hver rådgivning kan der afregnes for nødvendig kørsel mellem rådgivers arbejdssted og ansøgers ejendom efter statens til enhver tid gældende lav takst.
 § 6. Konsulenten tilrettelægger og prioriterer rådgivningsindsatsen i samråd med den pågældende kommune og Naturstyrelsen.
 Stk. 2. Konsulenten skal efter anmodning fra Naturstyrelsen udlevere dokumenter m.v., der er nødvendige for kontrol med, om betingelserne for at modtage tilskud er overholdt.
 Stk. 3. Ved den rådgivning, de yder, skal konsulenten respektere de forpligtelser til ikke at videregive fortrolig viden, der fremgår af artikel 13, stk. 2 i forordning (EU) nr. 1306/2013.
 § 7. Naturstyrelsen kan kræve, at udbetalte tilskud helt eller delvis skal tilbagebetales, hvis betingelserne for modtagelsen af tilskud ikke er opfyldt.
 Stk. 2. Træffer Naturstyrelsen afgørelse om tilbagebetaling, anses det krævede beløb som forfaldent fra tidspunktet for modtagelsen af afgørelsen, fra hvilken dag beløbet forrentes i overensstemmelse med renteloven.
 § 8. Naturstyrelsens afgørelser efter denne bekendtgørelse kan ikke indbringes for anden administrativ myndighed.
 § 9. Bekendtgørelsen træder i kraft den 1. maj 2019 og gælder til 31. december 2025, hvor den ophæves automatisk den 1. januar 2026.
