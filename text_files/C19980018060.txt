Vejledning om skelforretninger 1. Anvendelsesområde.
 Reglerne om afholdelse af skelforretning til konstatering  

 af den rette beliggenhed af en ejendomsgrænse findes i kapitel 5 i lov  

 nr. 137 af 7. marts 1990 om udstykning og anden registrering i matriklen  

 (udstykningsloven) og i bekendtgørelse nr. 722 af 6. oktober 1998 om  

 skelforretninger.
En skelforretning kan kun angå  

 spørgsmålet om den rette beliggenhed af en ejendomsgrænse,  

 herunder grænser mod umatrikulerede ejendomme og offentlige veje,  

 hvadenten vejene er udskilte i matriklen eller uudskilte.
Hvis der ved en  

 skelforretning fastlægges skel mod en offentlig vej, der ikke er  

 udskilt, bør vejarealet udskilles.
Skelforretninger kan ikke  

 angå spørgsmål om beliggenheden af servitut- eller  

 brugsgrænser.
Under en skelforretning kan der træffes  

 afgørelse om, hvorvidt en ejendomsgrænse er forskudt som  

 følge af hævdserhvervelse, jf. udstykningslovens § 38,  

 stk. 1. Ved en skelforretning kan det derimod ikke afgøres, om  

 der er vundet hævd på en hel ejendom eller på et  

 særskilt beliggende areal af en ejendom.
Sådanne  

 spørgsmål hører under domstolene.
Under en skelforretning  

 kan der eksempelvis heller ikke træffes afgørelse om, hvorvidt  

 to naboejere har indgået aftale om erhvervelse af en del af den enes  

 ejendom, således at skellet mellem ejendommene ændres.  

 Spørgsmål om, hvorvidt aftaler er indgået, eller  

 spørgsmål om aftalers fortolkning eller gyldighed hører  

 også under domstolene, selvom aftalerne har betydning for  

 fastlæggelsen af grænsen mellem to ejendomme.
 Bestemmelserne om skelforretninger finder kun anvendelse,  

 når de berørte ejendomme ejes af forskellige, og der kan  

 således ikke afholdes skelforretning angående skel mellem  

 ejendomme, der tilhører samme ejer, eller skel mellem matrikelnumre,  

 der hører under samme samlede faste ejendom.
Ejendommes grænser mod havet fremtræder  

 så tydeligt, at parterne i almindelighed ikke har nogen retlig  

 interesse i at søge grænsernes beliggenhed fastlagt ved  

 skelforretning.
Det samme gælder grænser, der dannes af naturlige  

 vandløb.
Spørgsmål for eksempel om, hvorvidt skellet i et  

 vandløb ligger i dets midtstømslinie eller andetsteds, vil dog  

 kunne afgøres ved en skelforretning.
Ifølge udstykningslovens § 38 kan der ikke  

 anlægges retssag om skels beliggenhed, før en skelforretning er  

 afholdt.
Bestemmelsen hindrer som nævnt ikke, at retssager om, hvorvidt  

 der er vundet hævd på et særskilt beliggende areal af en  

 ejendom, anlægges, selvom spørgsmålet ikke forinden er  

 søgt afgjort ved en skelforretning.
Lignende sager om, hvorvidt der er  

 vundet hævd på en del af en ejendom, hvis nærmere  

 afgrænsning parterne ikke strides om, kan efter Kort- og  

 Matrikelstyrelsens mening også indbringes umiddelbart for domstolene.  

 Det er en betingelse herfor, at uenigheden ikke angår  

 fastlæggelsen af en ejendomsgrænse, men alene beror på en  

 retlig bedømmelse af hævdsspørgsmålet.
I  

 sådanne tilfælde er der ikke særlig grund til, at  

 spørgsmålet afgøres ved en skelforretning.  

 Spørgsmålet om, hvorvidt domstolene har kompetence til at  

 behandle sådanne sager, selvom de ikke forinden har været  

 behandlet ved en skelforretning, må imidlertid afgøres af  

 domstolene i forbindelse med, at sagerne anlægges.
Under en skelforretning kan det afgøres, om en  

 ejendomsgrænses beliggenhed er ændret som følge af  

 hævdserhvervelse.
Dette gælder såvel spørgsmål  

 om, hvorvidt hævd er vundet efter hovedreglen i Danske Lovs 5-5-1, som  

 spørgsmål om hvorvidt utinglyst hævd er bortfaldet efter  

 bestemmelsen i tinglysningslovens § 26, stk. 1.
Det forhold, at hævdstiden ifølge Danske Lovs  

 5-5-1 på 20 år ikke er forløbet, siden et skel blev  

 registreret i matriklen, udelukker, at dets beliggenhed kan ændres som  

 følge af hævd.
Er skellet således indenfor de seneste 20  

 år 1)	fremkommet ved udstykning, matrikulering eller  

 arealoverførsel (eventuelt skelforandring og lignende), 2)	fastlagt ved ejendomsberigtigelse (eventuelt berigtigelse af  

 matrikelkortet), 3)	fastlagt ved skelforretning (eventuelt skelsætningsforretning)  

 eller 4)	fastlagt ved skelretablering, som er tilrådt af  

 parterne, vil spørgsmål om hævd ikke foreligge.
Dette hindrer  

 imidlertid ikke, at skelforretning afholdes for eksempel med henblik på  

 at afbryde en igangværende råden, som senere vil kunne  

 føre til, at hævd vindes, men en sådan skelforretning vil  

 i almindelighed kun kunne føre til, at skellets beliggenhed  

 fastlægges på grundlag at matriklens oplysninger.
Reglerne om skelforretninger gælder ikke i  

 Københavns og Frederiksberg kommuner.
Reglerne finder derimod  

 anvendelse i Sønderjylland, jf. udstykningslovens § 13,  

 stk. 4, dog således at skelforretninger i denne del af landet  

 afholdes af matrikelmyndigheden og ikke af en praktiserende  

 landinspektør.
 2. Rekvisition af skelforretninger.
2.1. Hvem kan rekvirere en skelforretning? Ifølge udstykningslovens § 38 kan retssag om  

 skels beliggenhed ikke anlægges, før en skelforretning er  

 afholdt.
Skelforretningen kan rekvireres af den samme kreds, som - når  

 skelforretningen er afholdt - kan anlægge retssag om skellets  

 beliggenhed.
Adgangen til at rekvirere skelforretninger er derfor  

 begrænset på samme måde som adgangen til at anlægge  

 anerkendelsessøgsmål om skels beliggenhed, og der skal  

 således foreligge en retlig interesse i at søge skellets  

 beliggenhed fastslået.
Dette indebærer, at et skels rette  

 beliggenhed skal være omstridt eller uvis for parterne for, at  

 skelforretning kan rekvireres.
Udover ejerne af de berørte ejendomme kan  

 indehavere af begrænsede rettigheder i ejendommene have en retlig  

 interesse i at søge et skels beliggenhed fastslået ved  

 skelforretning.
For eksempel kan en bruger af en ejendom eller en  

 færdselsberettiget til en vej langs et skel, hvis beliggenhed er  

 omstridt, rekvirere en skelforretning.
Også offentlige myndigheder  

 eller andre kan for eksempel i forbindelse med projektering af veje,  

 ledningsanlæg og lignende langs skel, have en retlig interesse i  

 skellets beliggenhed, således at de kan rekvirere en  

 skelforretning.
Andre, som har rekvireret en skelforretning, er parter i  

 skelforretningen på samme måde som ejerne.
Forlig mellem ejerne  

 om skellets beliggenhed skal tiltrædes af disse andre, og de kan  

 også anlægge retssag om skellets beliggenhed, efter at  

 skelforretningen er afholdt.
Begrebet "parter" i  

 bekendtgørelse om skelforretninger omfatter såvel ejerne af de  

 berørte ejendomme som andre, der har rekvireret en skelforretning.
 2.2. Særlige adkomstforhold.
Det er en betingelse for, at en skelforretning kan  

 afholdes, at der ikke er tvivl om, hvem der ejer de berørte ejendomme.  

 Det er derfor som hovedregel en betingelse, at der er tinglyst adkomst  

 på de berørte ejendomme, og at ejerne ifølge tingbogen  

 indkaldes, jf. § 9, stk. 2, nr. 2, i bekendtgørelse om  

 skelforretninger.
Skelforretninger kan dog vedrøre skel mod offentlige  

 veje og parker, kirkegårde og lignende offentlige arealer, som  

 utvivlsomt ejes af det offentlige, selvom der ikke er tinglyst adkomst  

 på disse, jf. bekendtgørelsens § 9, stk. 3. I andre  

 tilfælde, hvor der ikke er tinglyst adkomst på en ejendom, eller  

 hvor ejendommen besiddes af en anden end ejeren ifølge tingbogen,  

 må adkomstspørgsmålet søges afgjort ved  

 ejendomsdom, før skelforretning afholdes.
Ifølge bestemmelsen i udstykningslovens § 46,  

 stk. 1, er der en formodning for, at gadejord og visse andre arealer,  

 der tidligere var til brug for alle lodsejere i et ejerlav, nu  

 tilhører vedkommende kommune.
Bestemmelsen medfører dog ikke,  

 at kommunen umiddelbart kan være part i en skelforretning  

 angående et sådant fællesareal.
Før skelforretningen  

 kan afholdes, må spørgsmålet om adkomsten til  

 fællesarealet afgøres efter den fremgangsmåde, der er  

 foreskrevet i udstykningslovens § 46, stk. 2.
Det kan forekomme, at der er tvivl om, hvorvidt en bruger,  

 der har taget en del af et gadejordsareal eller andet fællesareal i  

 besiddelse, har vundet hævd på arealet.
I sådanne  

 tilfælde kan skelforretning om skellet mod denne del af  

 fællesarealet ikke afholdes, før adkomstspørgsmålet  

 er løst.
 3. Indkaldelse.
Skelforretningen indledes med et møde på  

 åstedet.
Ifølge § 2, stk. 1, i bekendtgørelse  

 om skelforretninger skal landinspektøren indkalde ejerne af de  

 ejendomme, som skelforretningen angår.
Hvis skelforretningen er  

 rekvireret af en anden end ejerne, skal vedkommende også indkaldes.  

 Parterne skal indkaldes med mindst 14 dages varsel, og parterne skal  

 således modtage indkaldelsen mindst 14 dage, før mødet  

 afholdes.
Parterne har ikke pligt til at møde under skelforretningen.  

 Et eksempel på indkaldelse til en ejer, der ikke er rekvirent af  

 skelforretningen, findes som bilag 1.
Indkaldelsen kan som udgangspunkt sendes til parterne med  

 anbefalet brev for at sikre bevis for modtagelsen og for, at det foreskrevne  

 varsel overholdes.
I tilfælde af, at en ejer nægter at afhente  

 eller modtage det anbefalede brev, må indkaldelsen i stedet forkyndes  

 for vedkommende ved stævningsmand eller på anden måde efter  

 reglerne i retsplejelovens kapitel 17 om forkyndelse i borgerlige sager.
I  

 sådanne tilfælde vil det oftest være mest  

 hensigtsmæssigt at lade indkaldelsen forkynde for vedkommende ved  

 stævningsmand.
Henvendelser om foretagelse af sådan forkyndelse  

 rettes til retten i den retskreds, hvor vedkommende har bopæl.
Der  

 henvises i øvrigt til bekendtgørelse nr. 256 af 20. juni 1972  

 om forkyndelse.
 I tilfælde, hvor en ejendom er overdraget, men  

 adkomst for erhververen endnu ikke er tinglyst, skal landinspektøren  

 indkalde begge til skelforretningen, hvis overdragelsen fremgår af  

 tingbogen ved, at erhververens skøde er tinglyst foreløbigt,  

 eller hvis landinspektøren på anden måde bliver  

 opmærksom på overdragelsen.
Landinspektøren kan anmode andre end parterne - for  

 eksempel en tidligere ejer - om at møde under skelforretningen, hvis  

 landinspektøren antager, at de kan bidrage med oplysninger om skellets  

 rette beliggenhed.
Sådanne andre har ikke pligt til at møde og  

 udtale sig.
Ifølge § 2, stk. 1, i  

 bekendtgørelse om skelforretninger skal landinspektøren senest  

 ved indkaldelsen oplyse parterne om, at de kan anmode om, at  

 hegnsynsmænd deltager i skelforretningen.
Ved indkaldelsen bør  

 landinspektøren endvidere oplyse, hvem der er indkaldt som parter i  

 skelforretningen, samt hvilke andre landinspektøren har anmodet om at  

 deltage i forretningen.
Det bør også fremgå af  

 indkaldelsen, at parterne kan foreslå landinspektøren at  

 indkalde andre, som efter vedkommendes mening kan bidrage til belysning af  

 skelspørgsmålet.
Endvidere bør det fremgå af  

 indkaldelsen, at parterne kan give andre fuldmagt til at møde på  

 deres vegne under skelforretningen.
Et eksempel på en skriftlig  

 fuldmagt findes som bilag 2.
Om hegnsynsmænds deltagelse i skelforretninger  

 bemærkes, at de ikke er forpligtet dertil efter udstykningslovens  

 bestemmelser.
Der er imidlertid intet til hinder for, at hegnsynsmænd  

 imødekommer en parts ønske om, at de deltager i en  

 skelforretning for at bidrage til sagens oplysning.
De almindelige regler i  

 bekendtgørelse nr. 1079 af 11. december 1996 om vederlag til  

 hegnsynsmænd omfatter ikke hegnsynsmænds deltagelse i  

 skelforretninger, og hegnsynsmænd kan i disse tilfælde selv  

 fastsætte deres vederlag.
Omkostningerne ved hegnsynsmænds  

 deltagelse medregnes efter § 10, stk. 2, i bekendtgørelse om  

 skelforretninger til sagens omkostninger.
 Landinspektøren bør ved eventuel  

 rådgivning af en part om tilvejebringelse af oplysninger til sagen  

 gøre denne opmærksom på, hvad der kan forventes medregnet  

 til sagens omkostninger, jf. afsnit 8.
 4. Mødet på åstedet.
 4.1. Mødets indledning.
Landinspektøren skal ved påbegyndelsen af  

 skelforretningen konstatere, om indkaldelsen til mødet har fundet sted  

 som foreskrevet.
Er det ikke tilfældet, bør skelforretningen  

 ikke fortsættes, medmindre alle de indkaldte parter er mødt og  

 giver samtykke til, at der ses bort fra fejlen.
Er indkaldelsen  

 forskriftsmæssig, kan skelforretningen fortsættes, selvom en part  

 er udeblevet.
 Landinspektøren skal desuden oplyse parterne om  

 reglerne om skelforretninger i udstykningslovens kapitel 5 og i  

 bekendtgørelse om skelforretninger, herunder om reglerne i  

 bekendtgørelsens §§ 10 og 11 om opgørelse af  

 omkostningerne og om mulighederne for fordeling af disse mellem parterne samt  

 muligheden for, at staten betaler omkostningerne.
 4.2. Inhabilitet.
Landinspektøren skal være opmærksom  

 på, om bestemmelserne i landinspektørlovens § 5 om  

 inhabilitet hindrer, at han forestår skelforretningen.
Bestemmelsen om,  

 at landinspektøren er inhabil, hvis han "er interesseret i sagen  

 på en måde, der i øvrigt kan vække tvivl om hans  

 upartiskhed", kan undertiden give anledning til tvivl.  

 Landinspektøren kan navnlig tænkes at være inhabil efter  

 denne bestemmelse, hvis han tidligere har afsat det skel, som  

 skelforretningen angår, eller har en særlig  

 forretningsmæssig tilknytning til den ene part i skelforretningen.
Om  

 landinspektøren er inhabil beror på de nærmere  

 omstændigheder.
Hvis landinspektøren finder, at der foreligger  

 omstændigheder, der kan give anledning til tvivl, bør han oplyse  

 parterne om forholdet.
Har parterne ingen indsigelser imod, at han  

 forestår skelforretningen, kan parternes skriftlige erklæringer  

 derom indhentes.
Rejser parterne indsigelse om, at landinspektøren er  

 inhabil, bør skelforretningen udsættes, indtil Kort- og  

 Matrikelstyrelsens afgørelse om habilitetsspørgsmålet  

 efter landinspektørlovens § 5, stk. 3, foreligger, medmindre  

 indsigelserne er åbenbart grundløse.
Landinspektøren gør sig ikke inhabil ved at  

 foretage undersøgelser eller opmålinger på ejendommene,  

 før skelforretningen afholdes.
For at undgå unødige  

 indsigelser om inhabilitet, er det imidlertid hensigtsmæssigt, at  

 landinspektøren underretter parterne samtidigt og på samme  

 måde om undersøgelserne eller opmålingerne og deres  

 formål.
 4.3. Grundlaget for afgørelsen.
Det påhviler alene landinspektøren at  

 fremskaffe de oplysninger, som er nødvendige for at træffe  

 afgørelse om ejendomsgrænsens beliggenhed.  

 Landinspektøren må sammenholde og vurdere alle foreliggende  

 oplysninger, herunder oplysninger fra matriklen, forholdene på stedet,  

 parternes og andres forklaringer, de foreliggende dokumenter samt andre  

 oplysninger, for eksempel om eksisterende hegns alder eller om regler eller  

 sædvaner for placering af hegn i forhold til skel.
Anser  

 landinspektøren det under skelforretningen for nødvendigt at  

 søge forholdene yderligere belyst ved mundtlige forklaringer fra andre  

 end de indkaldte, må forretningen udsættes, og de  

 pågældende indkaldes.
Oplyses parterne ikke under forretningen om  

 tidspunktet for dens genoptagelse, skal tidspunktet meddeles dem med mindst  

 14 dages varsel og ved anbefalet brev, jf. § 2, stk. 3, i  

 bekendtgørelse om skelforretninger.
Personer, der møder under skelforretningen, har  

 ikke pligt til at udtale sig og udtaler sig ikke under vidneansvar.
Indkaldes  

 de som vidner under en efterfølgende retssag, vil de almindelige  

 regler om vidnepligt og -ansvar derimod være gældende.
 Opstår der under skelforretningen  

 spørgsmål, som henhører under domstolene - for eksempel  

 spørgsmål om, hvorvidt ejendomsgrænsen er ændret som  

 følge af, at parterne har indgået aftale derom, som ikke er  

 blevet berigtiget i matriklen - må skelforretningen hæves, jf.  

 afsnit 1.
 Bliver ejerne under skelforretningen enige om en anden  

 beliggenhed af skellet end den, som landinspektøren anser for den  

 rette, må skelforretningen også hæves, og forandringen  

 må gennemføres ved arealoverførsel.
 5. Afgørelse om skellets beliggenhed ved  

 skelforretningen.
 5.1. Der opnås enighed om skellets beliggenhed.
 Når landinspektøren finder, at  

 skelspørgsmålet er tilstrækkeligt belyst, skal han  

 søge at opnå enighed mellem parterne om skellets beliggenhed,  

 jf. § 3, stk. 1, i bekendtgørelse om skelforretninger.  

 Opnås enighed, skal såvel ejerne som en eventuel anden part, der  

 rekvirerede skelforretningen, skriftligt tiltræde afsætningen af  

 skellet, jf. udstykningslovens § 36, stk. 2, og  

 bekendtgørelsens § 4, stk. 1, hvorefter mødet kan  

 afsluttes.
Dokumentet, hvorved parterne tiltræder  

 afsætningen af skellet, bør indeholde en beskrivelse af skellets  

 beliggenhed og henvise til et rids, der viser skellets beliggenhed og  

 placeringen af de anbragte skelmærker.
Kopier af dokumentet bør  

 sendes til parterne samtidigt med, at dokumentet sendes til Kort- og  

 Matrikelstyrelsen, jf. bekendtgørelsens § 9, stk. 1 og  

 stk. 2, nr. 1. Et eksempel på et dokument om parternes  

 tiltrædelse af afsætningen af skellet findes som bilag 3.
Er parterne ikke enige om fordeling af sagens  

 omkostninger, skal landinspektøren ifølge § 4,  

 stk. 2, i bekendtgørelse om skelforretninger tilsende parterne  

 opgørelsen af sagens omkostninger samt de oplysninger, der er  

 anført i bekendtgørelsens § 5, stk. 3. Reglerne er  

 omtalt nærmere i afsnit 5.2.3 om opgørelse af sagens  

 omkostninger.
Landinspektøren skal samtidigt tilsende parterne en  

 udtalelse om skelforretningen til brug ved en eventuel indbringelse af  

 omkostningsspørgsmålet for hegnsynet.
Udtalelsen skal indeholde  

 de oplysninger, som er foreskrevet i bekendtgørelsens § 5,  

 stk. 1, nr. 1-5.
 5.2. Der opnås ikke enighed om skellets  

 beliggenhed.
 5.2.1. Muligheden for at hæve skelforretningen.
Det kan forekomme, at en rekvirent ønsker at  

 hæve skelforretningen efter at være blevet bekendt med, at  

 landinspektørens afgørelse om skellets beliggenhed vil gå  

 vedkommende imod.
Efter at landinspektøren har konstateret skellets  

 beliggenhed, kan rekvirenten imidlertid ikke hæve skelforretningen uden  

 de andre parters samtykke, jf. § 3, stk. 2, i bekendtgørelse  

 om skelforretninger.
Skellets beliggenhed er konstateret af  

 landinspektøren, når han har oplyst parterne om dets  

 beliggenhed.
5.2.2. Erklæring om skelforretningen Hvis parterne ikke tiltræder landinspektørens  

 afsætning af skellet, skal landinspektøren snarest efter  

 afsætningen udarbejde en erklæring om skelforretningen med  

 tilhørende kort med angivelser af mål, jf. § 5,  

 stk. 1, i bekendtgørelse om skelforretninger.
Formålet med  

 landinspektørens erklæring om skellet er at give parterne  

 grundlag for at afgøre, om de vil anlægge retssag om skellets  

 beliggenhed, og om de vil indbringe spørgsmålet om fordeling af  

 sagens omkostninger for hegnsynet.
Erklæringen danner også  

 grundlag for hegnsynets behandling af spørgsmålet om fordeling  

 af sagens omkostninger.
Erklæringen danner endvidere grundlag for  

 noteringen af skelforretningen i matriklen i Kort- og Matrikelstyrelsen, jf.  

 udstykningslovens § 37. Det til erklæringen hørende kort  

 skal udarbejdes efter reglerne for måleblade i § 36 i  

 bekendtgørelse om matrikulære arbejder.
Erklæringen sendes  

 til parterne med oplysning om reglerne i udstykningslovens § 36,  

 stk. 2, nr. 2.
Bekendtgørelsens § 5, stk. 1, indeholder  

 regler om, hvilke oplysninger erklæringen mindst skal indeholde.  

 Erklæringen bør i øvrigt altid indledes med oplysninger  

 om tid og sted for forretningen samt om, hvilke ejendomme og skel  

 forretningen angår.
Referatet af de afgivne forklaringer bør  

 indeholde såvel de oplysninger, der var afgørende for  

 fastlæggelsen af skellet, som andre væsentlige forklaringer om de  

 faktiske forhold.
Erklæringen om skelforretningen kan endvidere  

 indeholde oplysninger om de dokumenter, der forelå under  

 skelforretningen.
I landinspektørens begrundelse for  

 afgørelsen om skellets beliggenhed bør anføres, hvilke  

 oplysninger i dokumenterne og hvilke andre oplysninger om faktiske forhold  

 der dannede grundlag for fastlæggelsen af skellet.
Der kan for eksempel  

 være tale om oplysninger om:
1)	mål fra udskiftning, udstykning eller andre matrikulære  

 forandringer, 2)	eksisterende hegn, brugsgrænser, skelmærker eller andre  

 mærker, 3)	forhold, som viser, at ejendomsgrænsen er forskudt som  

 følge af hævdserhvervelse, eller 4)	mål optaget på matrikelkortet.
I beskrivelsen af det afsatte skels beliggenhed må  

 for hele skellets forløb angives dets beliggenhed i forhold til hegn  

 og lignende, som for eksempel jordvold, grøft, stengærde eller  

 mur.
Det skal også oplyses, hvilke punkter der er afmærket, og  

 med hvilken form for skelmærker afmærkningen er foretaget.
 5.2.3. Opgørelsen af sagens omkostninger.
Ifølge § 5, stk. 3, i  

 bekendtgørelse om skelforretninger skal landinspektøren sammen  

 med skelerklæringen sende rekvirenten en opgørelse af sagens  

 omkostninger.
Med opgørelsen skal følge oplysninger om reglerne  

 i bekendtgørelsens §10, stk. 3, om, at rekvirenten inden 8 uger  

 efter modtagelsen af opgørelsen kan indbringe spørgsmålet  

 om fordeling af sagens omkostninger mellem parterne for hegnsynet, samt  

 oplysninger om reglerne i bekendtgørelsens § 11 om, at staten  

 helt eller delvis kan betale en parts omkostninger til skelforretningen.  

 Landinspektøren bør gøre særligt opmærksom  

 på bestemmelsen i bekendtgørelsens § 11, stk. 4, som  

 medfører, at spørgsmålet om fordeling af sagens  

 omkostninger skal indbringes for hegnsynet, hvis en part ønsker, at  

 staten på vedkommendes vegne skal betale mere end halvdelen af de  

 samlede omkostninger ved skelforretningen.
Genparter af opgørelsen med  

 de nævnte oplysninger sendes til de øvrige parter i  

 skelforretningen.
 5.2.4. Frist for sagsanlæg.
Når fristen efter udstykningslovens § 36,  

 stk. 2, nr. 2, på 8 uger for at anlægge retssag om skellets  

 beliggenhed er udløbet, skal landinspektøren undersøge,  

 om en sådan sag er anlagt.
Oplysninger herom indhentes ved retten i den  

 retskreds, hvor ejendommene ligger, jf. retsplejelovens § 241.  

 Oplysninger herom bør også søges indhentet hos parterne,  

 som kan have aftalt at føre sagen ved retten i en anden retskreds, jf.  

 retsplejelovens § 245.
 Har ingen af parterne anlagt retssag om skellets  

 beliggenhed, er landinspektørens afsætning af skellet bindende  

 for dem efter udstykningslovens 36, stk. 2, nr. 2, og skelforretningen  

 skal søges noteret i matriklen.
 6. Retssag om skellets beliggenhed.
Hvis skellets beliggenhed fastlægges anderledes ved  

 dom eller forlig i en retssag end ved skelforretningen, skal  

 landinspektøren efter § 6, stk. 1, i bekendtgørelse  

 om skelforretninger snarest afsætte og indmåle det ændrede  

 skel og fjerne skelmærker, der ikke er gældende.
Parterne skal  

 indkaldes med mindst 14 dages varsel til at overvære afsætningen  

 af skellet.
Endvidere skal landinspektøren efter  

 bekendtgørelsens § 6, stk. 3, give den oprindelige  

 erklæring om skelforretningen påtegning om de ændringer,  

 der følger af dommen eller forliget, og kortet skal ligeledes  

 ændres.
Landinspektøren kan eventuelt udarbejde et nyt kort over  

 de strækninger, hvor skellets forløb er ændret.
Genparter  

 af de ændrede dokumenter sendes til parterne.
Hvis en retssag, der med rettens tilladelse efter  

 udstykningslovens § 36, stk. 4, er anlagt efter udløbet af  

 den almindelige frist på 8 uger, fører til, at skellet  

 fastlægges anderledes end ved skelforretningen, påhviler det ikke  

 den landinspektør, som udførte skelforretningen, at  

 udføre de førnævnte arbejder.
Derimod har  

 sagsøgeren efter udstykningslovens § 36, stk. 4, pligt til  

 at rekvirere en landinspektør til at udføre arbejderne, og  

 vedkommende kan rekvirere en anden landinspektør.
I retssager, der er anlagt med rettens tilladelse efter  

 udstykningslovens § 36, stk. 4, har retten pligt til at sende  

 udskrift af dommen eller retsbogsudskrift om sagens forligsmæssige  

 afslutning til Kort- og Matrikelstyrelsen.
Hvis skellets beliggenhed er  

 ændret, vil styrelsen underrette sagsøgeren om, at han har pligt  

 til at rekvirere en landinspektør til at udføre arbejderne.  

 Styrelsen vil samtidigt anmode sagsøgeren om at oplyse, hvilken  

 landinspektør han rekvirerer til at udføre arbejderne.
Den  

 landinspektør, der udfører arbejderne, skal følge  

 reglerne i § 6 i bekendtgørelse om skelforretninger.
 Reglerne i udstykningslovens § 36, stk. 4, om  

 ændring af afsætningen af skellet m.v. finder anvendelse, selvom  

 skelforretningen allerede er blevet noteret i matriklen.
 7. Notering i matriklen.
 Når et skels beliggenhed er blevet fastlagt endeligt  

 ved skelforretning eller ved dom eller forlig i en efterfølgende  

 retssag, skal landinspektøren snarest indsende oplysninger om skellets  

 beliggenhed til Kort- og Matrikelstyrelsen til notering i matriklen, jf.  

 udstykningslovens § 37, stk. 1. Sagen skal indeholde de dokumenter,  

 der er foreskrevet i § 9 i bekendtgørelse om  

 skelforretninger.
Kort- og Matrikelstyrelsen foretager en vis kontrol af  

 skelforretningen, før den noteres i matriklen, og kan i medfør  

 af udstykningslovens § 37, stk. 2, afslå at foretage  

 notering, såfremt der konstateres fejl eller mangler ved forretningen.  

 Bestemmelsen omfatter kun fejl eller mangler ved fremgangsmåden ved  

 skelforretningen, mens spørgsmålet om ejendomsgrænsens  

 rette beliggenhed ikke kan efterprøves af styrelsen.
Bestemmelsen  

 finder ikke anvendelse, når skellets beliggenhed er fastlagt ved dom  

 eller forlig under en retssag.
Hvis Kort- og Matrikelstyrelsen afslår at notere en  

 skelforretning, er forretningen ugyldig.
Bestemmelsen i  

 landinspektørlovens § 5 om landinspektørers habilitet vil  

 i almindelighed medføre, at en eventuel ny skelforretning skal  

 forestås af en anden landinspektør.
 Skelforretninger noteres ikke i tingbogen eller i ESR.  

 Hvis skelforretningen medfører, at de berørte ejendommes  

 arealer ændres, vil de ændrede arealer blive noteret i tingbogen  

 og ESR, jf. udstykningslovens § 32.
 8. Omkostningerne.
 8.1. Opgørelse.
I § 10, stk. 2, i bekendtgørelse om  

 skelforretninger er fastsat, hvilke udgifter der kan henregnes til  

 omkostningerne ved en skelforretning.
Til omkostningerne henregnes  

 landinspektørens honorar og udlæg, herunder omkostningerne ved  

 indhentning af nødvendige oplysninger fra matriklen.
Endvidere medregnes de efter landinspektørens  

 skøn rimelige udgifter, som en part har afholdt til oplysninger om  

 skelforholdene.
Dette kan for eksempel være udgifter til dokumenter  

 eller til dækning af udgifterne ved, at en person har deltaget i  

 skelforretningen for at afgive forklaring.
I rimelighedskriteriet ligger, at  

 beløbenes størrelse ikke bør være store i forhold  

 til sagens øvrige omkostninger, og at der skal have været  

 rimelig grund til at indhente den pågældende oplysning.
Selvom  

 nogle oplysninger under skelforretningen viser sig ikke at være af  

 afgørende betydning, er det derfor ikke ensbetydende med, at  

 udgifterne dertil ikke blev afholdt med rimelighed.
Bestemmelsen omfatter kun  

 oplysninger om skelforholdene, og en parts udgifter til juridisk bistand kan  

 derfor ikke medregnes til sagens omkostninger.
 Det er landinspektøren, som afgør, hvilke  

 udgifter der er rimelige og derfor kan henregnes til sagens omkostninger.  

 Landinspektørens afgørelse kan ikke indbringes for hegnsynet  

 eller nogen anden myndighed, men kan indbringes for domstolene.
Også omkostningerne ved forkyndelse af indkaldelsen  

 til skelforretningen kan henregnes til sagens omkostninger.
Bestemmelsen  

 omfatter kun omkostninger til forkyndelse af indkaldelsen til  

 skelforretningen ved stævningsmand eller på anden måde  

 efter retsplejelovens regler om forkyndelse i borgerlige sager.
Omkostningerne til hegnsynsmænds deltagelse i en  

 skelforretning kan altid henregnes til sagens omkostninger.
Omkostningerne  

 til hegnsynets behandling af spørgsmålet om fordeling af sagens  

 omkostninger kan derimod ikke medregnes i sagens omkostninger.
Landinspektøren skal som nærmere beskrevet i  

 afsnit 5.2.3. sende opgørelsen til parterne i tilfælde, hvor  

 parterne ikke nåede til enighed om skellets beliggenhed.
Ifølge  

 bekendtgørelsens § 4, stk. 2, skal landinspektøren  

 på samme måde tilsende parterne opgørelsen i  

 tilfælde, hvor parterne har tiltrådt landinspektørens  

 afsætning af skellet, men er uenige om fordeling af sagens  

 omkostninger, jf. afsnit 5.1. og 8.2.
 8.2. Fordeling.
Finder rekvirenten af en skelforretning, at den eller de  

 andre parter i skelforretningen bør deltage i betalingen af sagens  

 omkostninger, og kan parterne ikke nå til enighed herom, kan  

 rekvirenten efter bestemmelserne i udstykningslovens § 39 indbringe  

 spørgsmålet om fordeling af omkostningerne for hegnsynet.  

 Ifølge § 10, stk. 3, i bekendtgørelse om  

 skelforretninger, er fristen for at indbringe  

 omkostningsspørgsmålet for hegnsynet 8 uger, som regnes fra  

 modtagelsen af landinspektørens opgørelse af omkostningerne.  

 Begæringen om fordelingen af omkostningerne rettes til formanden for  

 kommunens hegnsyn.
Hegnsynet behandler omkostningsspørgsmålet  

 efter hegnslovens regler om hegnsynsforretninger, jf. udstykningslovens  

 § 39, stk. 2.
 Spørgsmålet om fordeling af omkostningerne  

 ved en skelforretning kan alene afgøres af hegnsynet.  

 Spørgsmålet kan således ikke medtages under en retssag om  

 skellets beliggenhed.
Efter udstykningslovens § 39, stk. 1, skal  

 hegnsynet ved afgørelse af omkostningsspørgsmålet tage  

 hensyn til parternes interesse i konstateringen af ejendomsgrænsens  

 rette beliggenhed, herunder baggrunden for og resultatet af skelforretningen.  

 Hegnsynet kan for eksempel pålægge en naboejer at deltage i  

 betalingen af omkostningerne, hvis skellet, før skelforretningen blev  

 afholdt, ikke fremtrådte ved tydeligt hegn eller på kendelig  

 måde ved skelmærker, eller hvis hegn eller skelmærker var  

 urigtigt anbragt.
Oplysninger om, hvordan skellet fremtrådte ved  

 skelforretninges begyndelse, vil fremgå af landinspektørens  

 erklæring om skellet eller af landinspektørens udtalelse om  

 sagen, jf. henholdsvis § 5, stk. 1, og § 4, stk. 2, i bekendtgørelse  

 om skelforretninger.
Hegnsynet kan også i andre tilfælde  

 pålægge en naboejer at deltage i betalingen af omkostningerne for  

 eksempel i tilfælde, hvor ejeren af en ejendom bliver tvunget til at  

 rekvirere en skelforretning for at få naboejeren til at respektere et  

 skel, der fremtræder på tydelig måde.
Der vil heller ikke  

 være noget i vejen for, at en af parterne kommer til at udrede alle  

 sagens omkostninger, og en forulempet ejer vil således efter  

 omstændighederne kunne friholdes for udgifter, selvom den  

 pågældende er rekvirent af forretningen.
 Hegnsynet fastsætter ifølge § 10,  

 stk. 3, i bekendtgørelsen det forhold, hvori parterne skal  

 deltage i betalingen, og ikke de beløb, som parterne hver især  

 skal betale.
Vederlag til hegnsynet for behandlingen af  

 spørgsmålet om omkostningsfordelingen betales efter reglerne i  

 bekendtgørelse nr. 1079 af 11. december 1996 om vederlag til  

 hegnsynsmænd.
Spørgsmålet om betaling af omkostningerne  

 ved sagens behandling ved hegnsynet afgøres efter hegnslovens  

 regler.
Hegnsynets afgørelse kan ifølge  

 udstykningslovens § 39, stk. 3, indbringes for  

 landvæsenskommissionen inden 4 uger efter, at afgørelsen blev  

 meddelt de pågældende.
Spørgsmålet om betaling af  

 omkostningerne ved sagens behandling ved landvæsenskommissionen  

 afgøres efter reglerne i lov om landvæsensretter.
 8.3. Refusion af sagsomkostninger.
Efter bestemmelserne i udstykningslovens § 40,  

 stk. 1, og § 11 i bekendtgørelse om skelforretninger, kan  

 statsamtmanden beslutte, at en parts omkostninger ved en skelforretning  

 betales helt eller delvis af staten.
Ansøgning herom kan indsendes til  

 statsamtmanden, før eller efter skelforretningen rekvireres, og skal  

 ifølge bekendtgørelsens § 11, stk. 2, indgives senest  

 8 uger efter, at hegnsynet har truffet afgørelse om fordeling af  

 omkostningerne ved skelforretningen.
Statsamtmandens afgørelse vil i  

 nogle tilfælde først kunne træffes, efter skelforretningen  

 er afholdt, da det kan være vanskeligt på forhånd at  

 afgøre, om betingelserne for, at staten betaler omkostningerne, er  

 opfyldt.
Det er en betingelse for, at staten helt eller delvis  

 betaler en parts omkostninger ved en skelforretning, at det skønnes  

 rimeligt at afholde skelforretningen, eller at parten er blevet  

 påført sagen uden rimelig grund, samt at ansøgeren ikke  

 kan betale omkostningerne uden at lide væsentlige afsavn.
Om  

 sidstnævnte betingelse er opfyldt, afgøres efter reglerne for  

 ydelse af fri proces.
Den omstændighed, at parterne forligsmæssigt  

 aftaler at dele sagens omkostninger, er ikke til hinder for, at en parts  

 omkostninger betales af staten.
Ifølge bekendtgørelsens  

 § 11, stk. 4, er det imidlertid en betingelse for, at staten  

 betaler den del af en parts omkostninger, som overstiger halvdelen af de  

 samlede omkostninger ved skelforretningen, at hegnsynet og eventuelt  

 landvæsenskommissionen har truffet afgørelse om fordelingen af  

 omkostningerne.
Når en del af en parts omkostninger betales af staten,  

 eller når en part påtænker at indgive ansøgning  

 herom, bør landinspektøren gøre opmærksom på  

 denne bestemmelse og på fristen for at indbringe  

 spørgsmålet om fordeling af sagens omkostninger for  

 hegnsynet.
Statsamtmanden kan også beslutte, at staten betaler  

 en parts omkostninger ved hegnsynets behandling af spørgsmålet  

 om fordeling af omkostningerne til en skelforretning.
Ansøgning herom  

 kan indgives samtidigt med ansøgningen om, at staten betaler  

 vedkommendes omkostninger ved skelforretningen.
Afgørelsen om, at  

 omkostningerne ved hegnsynets behandling af sagen betales af statskassen,  

 træffes efter hegnslovens § 46, stk. 4. Statsamtmanden kan  

 på tilsvarende måde træffe afgørelse efter § 48  

 i lov om landvæsensretter om, at en parts omkostninger ved  

 landvæsenskommissionens behandling af spørgsmålet om  

 fordeling af omkostningerne ved en skelforretning betales af staten.
Statsamtmandens afgørelse af spørgsmål  

 om, hvorvidt staten betaler en parts omkostninger ved en skelforretning, kan  

 efter udstykningslovens § 40, stk. 2, påklages til Kort- og  

 Matrikelstyrelsen.
Efter aftaler med Ministeriet for Fødevarer,  

 Landbrug og Fiskeri samt Justitsministeriet behandler Kort- og  

 Matrikelstyrelsen også klager over statsamtmændenes  

 ovennævnte afgørelser efter hegnsloven og lov om  

 landvæsensretter.
Statens udbetaling af en parts omkostninger ved en  

 skelforretning samt eventuelle omkostninger til hegnsyn og  

 landvæsenkommission foretages af Kort- og Matrikelstyrelsen mod, at  

 dokumentation for beløbets størrelse indsendes til styrelsen.  

 Ønskes beløbet udbetalt til andre end parten, skal partens  

 skriftlige samtykke dertil tillige indsendes til styrelsen.
Er  

 spørgsmålet om fordeling af sagens omkostninger indbragt for  

 hegnsynet eller landvæsenskommissionen, udbetales beløbet  

 først, når den endelige afgørelse af dette  

 spørgsmål foreligger.
 9. Ikraftrædelse.
 Bekendtgørelse nr. 722 af 6. oktober 1998 om  

 skelforretninger træder i kraft den 1. januar 1999. Fra samme tidspunkt  

 erstatter denne vejledning den tidligere vejledning nr. 24 af 28. februar  

 1991 om skelforretninger.
Bilag 1 Eksempel på mødeindkaldelse til en ejer,  

 der ikke er rekvirent Indkaldelse til skelforretning.
 N.N., der ejer ejendommen matr. nr.  

 ......beliggende......, har anmodet mig om at afholde en skelforretning til  

 fastlæggelse af skellet mellem sin ejendom og Deres ejendom matr.nr.  

 ......
 I den anledning indkalder jeg Dem herved til at  

 møde ved forretningen, som finder sted ...dag den ......... 19..  

 kl......... Mødestedet er .......
Jeg vedlægger en liste over de parter og andre, som  

 er indkaldt til mødet.
Hvis De mener, at andre kan bidrage til  

 belysning af skelspørgsmålet, beder jeg Dem snarest meddele mig  

 det.
Derefter vil jeg overveje også at indkalde dem.
Hegnsynsmænd kan deltage i skelforretningen, hvis en  

 af parterne anmoder om det.
Hvis det efter Deres mening er  

 hensigtsmæssigt, at hegnsynsmænd deltager i forretningen, bedes  

 De meddele mig det snarest.
Derefter vil jeg bede to hegnsynsmænd om at  

 komme til stede ved forretningen.
 Kort, skøde, deklarationer eller andre dokumenter,  

 der indeholder oplysninger af betydning for skelforholdene, bedes tilsendt  

 mig i god tid før mødet.
Skelforretningen kan afholdes, selvom De ikke møder  

 op.
Hvis De ønsker at lade en anden repræsentere Dem under  

 mødet, skal De udfylde vedlagte fuldmagt.
Fuldmagten skal medbringes  

 til mødet eller tilsendes mig forinden.
 Bekendtgørelse om skelforretninger vedlægges  

 til Deres orientering.
Bilag 2 Eksempel på fuldmagt Fuldmagt.
 Undertegnede ejer af ejendommen matr. nr. ...... giver  

 herved ......... fuldmagt til at møde ved den skelforretning, som  

 landinspektør .... afholder ....dag den ........... 19.. kl. .. og til  

 eventuelt at godkende afsætningen af skellet.
 ............, den .....19..
Bilag 3 Eksempel på parternes tiltrædelse af  

 afsætningen af skel Godkendelse af skel, der er fastlagt ved  

 skelforretning.
 Undertegnede .........., der ejer ejendommen matr. nr.  

 .........., og undertegnede .........., der ejer ejendommen matr. nr.  

 ..........., godkender herved beliggenheden af det skel mellem vore  

 ejendomme, som landinspektør .......... har afsat ved skelforretningen  

 den ..........
Endvidere tiltræder .........., der rekvirerede  

 skelforretningen, ejernes godkendelse af afsætningen af  

 skellet.(Dette afsnit anvendes kun, når skelforretningen blev  

 rekvireret af en anden end ejerne af de berørte ejendomme.) På strækningen fra .......... til .........  

 dannes skellet af ...... (For hver enkelt strækning af skellet angives,  

 hvordan skellet fremtræder, og hvordan skellet ligger i forhold til  

 hegn og lignende, for eksempel midte af jordvold eller grøft, den ene  

 side af stengærde, mur, plankeværk, eller stakit, eller en vis  

 afstand fra midte af hæk).
 Punkterne ... og ... er nu blevet afmærket med  

 skelmærker, nemlig punkt ... med og punkt ... med ...(Arten af hvert  

 af de anbragte skelmærker angives).
 Sagens omkostninger betales af ..........
 .............., den .......... 19..
 Som ejer af matr. nr. ..........: For ejeren af matr. nr.  

 ........: Som rekvirent:
 .............................................................................  

 .......................................
