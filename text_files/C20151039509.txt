Cirkulære om tildeling af Medalje for International Tjeneste 1948-2009 (godkendt af Hendes Majestæt Dronning Margrethe II den 4. maj 2015) § 1. Medalje for International Tjeneste 1948-2009 tildeles danske militære og civile personer, der har ydet en fortjenstfuld international indsats for Danmark i perioden 1948-2009.
 Stk. 2. Medaljen kan tillige tildeles udlændinge, som har ydet en særlig fortjenstfuld international indsats for Danmark i samme periode.
 Stk. 3. Tidligere udsendte, jf. stk. 1 og 2, tildeles én medalje for deres samlede indsats i perioden.
 Stk. 4. For tidligere udsendte for Forsvarsministeriets ressort foretages tildeling af medaljen af forsvarschefen, som tillige udformer det til medaljen hørende patent.
§ 2. Medaljen præges i forsølvet messing og bærer på aversen statsvåbenets tre kronede løver ledsaget af ni hjerter udfyldende hele aversens flade.
På reversen indgraveres Udsendt for Danmark 1948-2009 indskrevet i en krans af egeløv.
Stk. 2. Til medaljen hører et rødt krydsbånd med tre brede hvide striber.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
 § 3. Medaljen tildeles som personlig ejendom.
 § 4. Ansøgning om tildeling af medalje indgives til relevant ressortmyndighed vedlagt relevant dokumentation.
 Stk. 2. Kriterier for tildeling:
1) Indsatsen skal have fundet sted i perioden 1948-2009 i konflikt- og katastrofeområder uden for Kongeriget Danmarks grænser.
Konflikt- og katastrofeområderne er sammenfaldende med de områder, som står opført på Monumentet over Danmarks internationale indsats efter 1948.
2) Indsatsen skal have haft en varighed på mindst 30 dage.
I beregningen af den faktiske tjenestetid kan transporttiden til udsendelsesstedet normalt medregnes.
 3) I forbindelse med tildeling af Forsvarets medalje for faldne eller sårede kan varighedskravet i pkt. 2 fraviges.
 § 5. Medaljen kan tildeles posthumt efter ansøgning fra efterladte.
 § 6. Nærværende bestemmelse træder i kraft den 1. september 2015 og gælder alene for den indsats, der er ydet i perioden 1948-2009.
