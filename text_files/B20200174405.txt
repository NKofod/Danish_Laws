Bekendtgørelse om halekupering, kastration og afhorning af visse dyr I medfør af § 27, stk. 3 og 4, og § 58, stk. 8, i lov nr. 133 af 25. februar 2020 om dyrevelfærd (dyrevelfærdsloven) fastsættes efter bemyndigelse i henhold til § 7, nr. 6, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelsesområde § 1. Denne bekendtgørelse finder anvendelse på alle dyr bortset fra grise, heste, hunde eller kvæg, hvor bestemmelser om halekupering, kastration eller afhorning er reguleret i følgende bekendtgørelser:
 1) Bekendtgørelse om dyrevelfærdsmæssige mindstekrav til hold af grise.
 2) Bekendtgørelse om dyrevelfærdsmæssige mindstekrav til hold af heste.
 3) Bekendtgørelse om dyrevelfærdsmæssige mindstekrav til hold af hunde.
 4) Bekendtgørelse om dyrevelfærdsmæssige mindstekrav til hold af kvæg.
Halekupering § 2. Dyr må kun halekuperes, hvis det konkret er påkrævet af veterinære hensyn.
Dyret skal bedøves, inden kuperingen foretages, og dyret skal samtidig gives længerevarende smertebehandling.
Halekupering af dyr skal altid foretages af en dyrlæge.
 Stk. 2. Uanset bestemmelserne i stk. 1 må lam halekuperes i overensstemmelse med § 3.
§ 3. Lam kan halekuperes ved anvendelse af elastrator, hvis det sker inden for dyrets 2.-7. levedøgn.
Den tilbageværende halestump skal kunne dække anus og vulva.
 Stk. 2. Halekupering efter stk. 1 kan foretages af den, der er ansvarlig for lammet, uden forudgående bedøvelse eller smertebehandling af lammet.
Kastration § 4. Dyr må kun kastreres, hvis dyret er bedøvet, inden kastrationen foretages.
Dyret skal samtidig gives længerevarende smertebehandling.
 § 5. Kastration af dyr skal altid foretages af en dyrlæge, jf. dog § 6.
§ 6. Kastration af lam og gedekid kan foretages af den, der er ansvarlig for dyrene, ved anvendelse af klemning og elastrator i kombination, hvis 1) det sker inden for dyrets første 4 leveuger, 2) en dyrlæge forinden kastrationen har lagt en lokalbedøvelse på dyret, og 3) dyret samtidig gives længerevarende smertebehandling.
Afhorning § 7. Dyr må kun afhornes, hvis dyret er bedøvet, inden afhorning foretages, og hvis dyret samtidig gives længerevarende smertebehandling.
Afhorning af dyr må kun foretages af en dyrlæge.
 § 8. Afhorning af dyr ved anvendelse af ætsende stoffer, gummibånd, elastratorer og lignende er forbudt.
Straf § 9. Medmindre højere straf er forskyldt efter anden lovgivning straffes med bøde eller fængsel indtil 4 måneder den, der overtræder § 2, stk. 1, eller §§ 3-8.
 Stk. 2. Ved udmåling af straf efter stk. 1 anses det som en skærpende omstændighed, hvis overtrædelsen er begået i forbindelse med udøvelse af erhverv, jf. § 58, stk. 12, 1. pkt., i dyrevelfærdsloven.
 Stk. 3. Der kan pålægges selskaber m.v. (juridiske personer) strafansvar efter bestemmelserne i straffelovens 5. kapitel.
Ikrafttræden § 10. Bekendtgørelsen træder i kraft den 1. januar 2021.
 Stk. 2. Følgende bekendtgørelser ophæves:
 1) Bekendtgørelse nr. 1402 af 27. november 2018 om halekupering og kastration af dyr.
 2) Bekendtgørelse nr. 828 af 7. november 1997 om afhorning af dyr.
