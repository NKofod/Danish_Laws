Skriftlig fremsættelse (12. december 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om ligebehandling af mænd og kvinder med hensyn til beskæftigelse mv. (ret til at anmode om fleksible arbejdsordninger efter forældreorlov og præcisering af beskyttelsen ved mindre gunstig behandling) (Lovforslag nr.
L 105) Lovforslaget gennemfører dele af det nye forældreorlovsdirektiv  Rådets direktiv 2010/18/EU af 8. marts 2010 om iværksættelse af den reviderede rammeaftale vedrørende forældreorlov, der er indgået af arbejdsmarkedets parter på europæisk plan.
 Lovforslaget indeholder følgende elementer:
 Det foreslås, at der indsættes en bestemmelse i ligebehandlingsloven om, at forældre har ret til at bede om fleksible arbejdsordninger ved tilbagevenden efter orlov, og at arbejdsgiveren har pligt til at besvare sådanne anmodninger.
Både anmodning og besvarelse skal være skriftlig.
  Det foreslås, at det præciseres, at beskyttelsen ved graviditet, barsel eller adoption ikke alene omfatter afskedigelse, men også omfatter mindre gunstig behandling.
  Det foreslås, at det præciseres, at beskyttelsen ved barsel eller adoption også omfatter mindre gunstig behandling, således at anden mindre gunstig behandling kan medføre, at arbejdsgiveren skal betale en godtgørelse.
  Det foreslås, at det præciseres i forhold til reglerne om omvendt bevisbyrde, at beskyttelsen ved graviditet, barsel eller adoption ikke alene omfatter afskedigelse, men også omfatter mindre gunstig behandling.
 Lovforslaget vil have mindre administrative konsekvenser for arbejdsgivere, der fremover skriftligt skal besvare anmodninger fra lønmodtagere om ændrede arbejdstider og -mønstre ved tilbagevenden fra barsel.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
