Fremsat den 25. marts 1999 af  

 Christine Antorini (SF), Anne Baastrup (SF),  

 Aage Frandsen (SF) og Jes Lunde (SF) Forslag til folketingsbeslutning om sygeplejerske- og radiografuddannelserne Folketinget opfordrer regeringen til at fremsætte de  

 fornødne lovforslag og foretage de fornødne ændringer i  

 bekendtgørelser, cirkulærer og andre administrative forskrifter  

 med henblik på at overføre sygeplejerske- og  

 radiografuddannelsen fra amtskommunerne til staten med følgende  

 formål:
 1.	At foretage en udvidelse af uddannelseskapaciteten.
 2.	At gennemføre en bedre samordning af sygeplejerske- og  

 radiografuddannelsen med de øvrige videregående  

 sundhedsuddannelser.
 3.	At etablere en bachelorgrad for alle videregående  

 sundhedsuddannelser med en række fælles fag.
Bemærkninger til forslaget Sygeplejeske- og radiografuddannelserne er  

 som de eneste videregående uddannelser placeret i amtskommunalt regi,  

 mens alle øvrige videregående uddannelser, herunder også  

 sundhedsuddannelserne, er placeret i statsligt regi.
Denne placering af  

 uddannelserne giver en række barrierer for udvikling af  

 sundhedsuddannelserne og sundhedssektoren.
Amtskommunerne forsøger først og fremmest at  

 dimensionere uddannelseskapaciteten, så udbud af uddannelsespladser  

 svarer til det forventede lokale behov for arbejdskraft.
En sådan  

 politik har også tidligere være fulgt på det statslige  

 område, men blev forladt for nogle år siden.
Erfaringerne viste,  

 at prognoserne gav en dårligere tilpasning mellem udbud og  

 efterspørgsel end de unges frie valg af uddannelse.
Derfor har  

 Socialistisk Folkeparti i flere år arbejdet hen imod fri adgang til  

 stadig flere uddannelser.
På de videregående sundhedsuddannelser  

 vil der næppe blive helt fri adgang, men også her er der sket  

 væsentlige udvidelser i de senere år.
Udvidelserne er foretaget  

 for at undgå mangel på kvalificeret arbejdskraft, men også  

 for at opfylde målsætningen om, at stadig flere af en  

 ungdomsårgang får en videregående uddannelse.
På  

 dette punkt følger forslagsstillerne de intentioner, som er angivet i  

 institutionsredegørelserne fra 1998.
Mangelen på sygeplejersker er blevet en  

 begrænsende faktor i sundhedssektoren og for sundhedssektorens  

 udvikling.
Det er en vanskelig situation.
Forslagsstillerne er  

 opmærksomme på, at der ud over en for lille uddannelseskapacitet  

 kan nævnes andre faktorer som sygeplejerskers brug af orlovsordninger  

 og sygeplejerskers overtagelse af arbejdsfunktioner, der tidligere blev  

 bestridt af andre faggrupper, og en lille søgning til  

 sygeplejerskeuddannelsen, men sådanne forklaringer illustrerer kun det  

 forkerte i brug af stramme planøkonomiske metoder på  

 uddannelsesområdet.
Uddannelseskapaciteten skal være så  

 stor, at der er uddannet arbejdskraft nok, selv om samfundet ændrer  

 sig.
Sygeplejersker skal naturligvis have samme ret som alle andre faggrupper  

 til at tage orlov.
Al erfaring viser, at størst mulig respekt for den  

 enkeltes eget frie valg af uddannelse sikrer dette bedst.
Forslagsstillerne er også opmærksomme  

 på, at der er en vigende tendens fra de uddannelsessøgende side  

 til at søge ind på sygeplejestudiet.
Problemerne er  

 størst i landets udkantområder.
Det er forslagsstillernes  

 opfattelse, at den ringe søgning kan skyldes, at sygeplejeskolerne  

 fortsat ikke opfattes som et studium på linje med de øvrige  

 sundhedsuddannelser i Undervisningsministeriets ressort.
Socialistisk  

 Folkeparti er bekymret for denne udvikling, især fordi der forude  

 venter de små årgange, der for sygeplejerskeuddannelsen ligesom  

 for en række andre uddannelser kan give yderligere problemer med at  

 få uddannelsessøgende nok.
Det har været fremført, at en flytning af  

 uddannelserne fra amtskommunerne til Undervisningsministeriet vil kunne give  

 store problemer i forhold til de studerendes praktik.
Sådan  

 behøver det ikke at blive.
Også de øvrige  

 sundhedsuddannelser, som hidtil har været i Undervisningsministeriets  

 ressort, har praktik i uddannelserne.
Dertil kommer, at amtskommuner og  

 primærkommuner fortsat skal have indflydelse på uddannelserne og  

 uddannelsernes praktik via dialog om konkrete krav til uddannelserne og  

 dimensioneringen.
Den direkte indflydelse kan ske via  

 uddannelsesinstitutionernes styrende organer, og som modtagere af studerende  

 i uddannelsespraktik har amtskommuner og primærkommuner et solidt  

 grundlag for denne dialog.
Men ønsket om en udvidelse af  

 uddannelseskapaciteten er ikke den eneste baggrund for forslaget om at  

 overføre uddannelserne til statsligt regi.
Også behovet for en  

 bedre koordinering mellem de forskellige videregående  

 sundhedsuddannelser taler for, at alle uddannelser udbydes i samme regi.
Det  

 har afgørende betydning for opgavevaretagelsen i sundheds- og  

 socialsektoren, at de ansatte - ud over at besidde de nødvendige  

 faglige kvalifikationer - er bedst muligt i stand til at samarbejde på  

 tværs af de enkelte fags område. Øget kendskab til andre  

 nært beslægtede fag og øvelser i tværfagligt  

 samarbejde allerede på grunduddannelserne vil være et  

 stærkt grundlag for samarbejde mellem fagpersoner med forskellige  

 uddannelser.
Der arbejdes for tiden i  

 Undervisningsministeriet/Sundhedsuddannelsesrådet med en reform af  

 sundhedsuddannelserne.
Forslagsstillerne er enige i, at der er brug for en  

 reform af sundhedsuddannelserne og mener, at en vedtagelse af  

 nærværende forslag vil kunne fremme en reform på  

 området.
Det, at sundhedsuddannelserne er placeret i forskelligt regi,  

 giver en unødvendig barriere for gennemførelse af en reform,  

 men er også en barriere for dannelse af de i  

 institutionsredegørelserne 1998 foreslåede centre for  

 videregående uddannelser (CVU) på sundhedsområdet.  

 Institutionsredegørelse II's nedtoning af sundhedsuddannelserne  

 bekræfter, at det, at uddannelserne er placeret i forskelligt regi, er  

 en unødvendig barriere.
 Som et led i at gøre sundhedsuddannelserne så  

 attraktive for de uddannelsessøgende som muligt hører  

 også det at skabe mere attraktive fælles studiemiljøer.  

 Samling af professionsuddannelserne på sundhedsområdet i  

 fælles enheder vil medføre et bedre fagligt og socialt  

 miljø for de studerende og kommende medarbejdere i social- og  

 sundhedssektoren.
Det af nstitutionsredegørelserne foreslåede  

 integrerede samarbejde mellem bl.a. sundhedsuddannelserne betinger placering  

 i samme regi, ligesom det også vil give forbedrede muligheder for  

 meritoverførsel mellem uddannelserne.
Det vil sige, at forslaget  

 også kan fremme en ønskelig fleksibilitet i  

 uddannelsessystemet.
Det er forslagsstillernes opfattelse, at  

 bacheloruddannelsen for alle sundhedsuddannelser kan bestå af  

 professionsrettede uddannelser med tværfaglige elementer, f.eks. et  

 antal fællesfag for alle sundhedsfagene og et antal  

 professionsspecifikke fag.
Med det rette valg af kurser ville uddannelsen  

 så enten være en professionsuddannelse som sygeplejerske,  

 jordemoder, fysioterapeut, ergoterapeut, radiograf, laborant m.v. eller  

 være første del af en kandidatuddannelse som læge,  

 tandlæge m.v.
En reform vil gøre det lettere at indføre  

 helt fri adgang til sundhedsuddannelserne, fordi en sådan opbygning vil  

 bidrage til den tidligere omtalte ønskelige fleksibilitet.
Det vil  

 være lettere at skifte spor, hvis der opstår  

 arbejdsløshed/arbejdskraftsmangel inden for et fag.
Som et eksempel på et akut behov for en bedre  

 koordinering kan nævnes muligheden for at tilbyde monofaglige  

 kandidatuddannelser og ph.d.-uddannelser som overbygning på de  

 mellemlange videregående sundhedsuddannelser.
Det er vigtigt, at  

 barriererne mellem universiteterne og andre uddannelser nedbrydes med henblik  

 på at skabe et sammenhængende uddannelsessystem og med henblik  

 på at give de professionsuddannede mulighed for at erhverve sig  

 kvalifikationer i forhold til udviklingsarbejde og forskning.
Der er et stort  

 samfundsmæssigt behov for, at de sundhedsydelser, som udbydes af  

 professioner med mellemlange videregående sundhedsuddannelser,  

 også kan dokumenteres.
Da dokumentationen skal ske af hensyn til  

 brugerne af sundheds- og socialsektorens ydelser, vil  

 målsætningen være, at en sådan forskningsindsats er  

 anvendelsesorienteret.
Gennem et formelt og ligeværdigt samarbejde  

 mellem de mellemlange videregående sundhedsuddannelser og  

 universiteterne skal der sikres mulighed for, at et passende antal  

 professionsuddannede bachelorer kan få udbygget uddannelsen med en  

 kandidat- eller ph.d.-grad.
Også institutionsredegørelserne  

 peger på nødvendigheden af et sådant samarbejde.
Sygeplejerskerne har en kandidatuddannelse på  

 Sygeplejerskehøjskolen i Århus, men for de øvrige  

 mellemlange sundhedsuddannelser mangler en sådan monoprofessionel  

 overbygning.
Der er de senere år blevet etableret tværfaglige  

 kandidat- og masteruddannelser på sundhedsområdet som f.eks.  

 Master of Public Health på Københavns og Århus Universitet  

 og Den sociale kandidatuddannelse på Ålborg Universitet.
Disse  

 uddannelser dækker imidlertid ikke behovet for udvikling af redskaber,  

 som er forudsætningen for at udvikle og dokumentere de monofaglige  

 kvalifikationer.
Det skønnes mest hensigtsmæssigt at tilbyde  

 overbygning sammen med sygeplejerskernes kandidatuddannelse placeret to  

 steder i landet - i Århus og København.
Det må være  

 muligt nu, hvor sygeplejerskernes kandidatuddannelse og andre  

 videreuddannelser, f.eks.
Videreuddannelsen for Ergoterapeuter og  

 Fysioterapeuter i Århus samt laboranter er flyttet fra  

 Sundhedsministeriet til Undervisningsministeriet.
Af disse grunde foreslås sygeplejerske- og  

 radiografuddannelserne overført fra amtskommunalt til statsligt regi.  

 En sådan overførsel skal ikke indebære en fysisk  

 koncentration af uddannelserne.
Det er forslagsstillernes opfattelse, at der  

 fortsat på landsplan skal være en spredning af  

 sundhedsuddannelserne.
Det bliver derfor op til Undervisningsministeriet  

 eller de enkelte skoler at aftale placering med amtskommuner og kommuner, som  

 det nu sker med de øvrige sundhedsuddannelser.
Skriftlig fremsættelse Christine Antorini (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om sygeplejerske- og  

 radiografuddannelserne.
(Beslutningsforslag nr.
B 103).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
