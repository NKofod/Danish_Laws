Nr BTL 28 Betænkning over Forslag til lov om ændring af lov om tilskud til Grønlands  

 hjemmestyre og de grønlandske kommuner   

 Nr L 28 1986-87, 1. samling Blad nr 298 Afgivet af udvalget angående Grønlandslove Afgivet: 19861203 Udvalget har behandlet lovforslaget i nogle møder og har herunder stillet spørgsmål til ministeren for Grønland, som denne har besvaret skriftligt.
Udvalget har endvidere modtaget mundtlig henvendelse fra Grønlands hjemmestyre.
Herefter indstiller et FLERTAL (udvalget med undtagelse af Socialistisk Folkepartis medlemmer og Steenholdt (Grønl.)) lovforslaget til VEDTAGELSE UÆNDRET.
Et MINDRETAL INDEN FOR FLERTALLET (Socialdemokratiets medlemmer af udvalget med undtagelse af Preben Lange) ønsker at udtale følgende:
For første gang står Folketinget over for at skulle tage stilling til et lovforslag fra ministeren for Grønland, som ikke er godkendt og anbefalet af Grønlands hjemmestyre/ Grønlands Landsting, men kun taget til efterretning.
Socialdemokratiet finder, at det er en helt urimelig situation at bringe Folketinget i.
Det vidner om manglende smidighed, når enighed ikke kunne opnås.
Grønlands hjemmestyre har haft foretræde for Folketingets udvalg angående Grønlandslove, hvor de redegjorde for de divergerende opfattelser af bloktilskuddets størrelse.
Det er mindretallets opfattelse, at med smidighed fra begge sider ville det være muligt at nå til enighed.
Mindretallet havde forventet, at ministeren for Grønland havde taget imod opfordringen til at genforhandle.
Men i et samråd afslog ministeren, til trods for at hjemmestyret havde erklæret sig villig hertil med god forhandlingsvilje og så betids, at lovforslaget kunne gennemføres med ikrafttræden den 1. januar 1987.
Yderligere finder mindretallet, at spørgsmålet om finansieringen af en omlægning af Grønlands energiforsyning til vandkraft burde have været færdigbehandlet mellem Grønlands hjemmestyre og regeringen; ikke mindst havde det være naturligt, at regeringen havde tilbudt at give statsgaranti for lån optaget af hjemmestyret på det internationale lånemarked, da lånene derved ville blive 3/4-1 pct.
 billigere.
Det er således med en vis ulyst, at mindretallet stemmer for disse lovforslag, men da det forberedende arbejde er så langt fremme, og da Grønlands Landsting trods modsætningerne ønsker lovforslagene vedtaget, vil mindretallet stemme for dem.
Mindretallet vil ikke undlade at udtrykke ønsket om, at et manglende enigt forhandlingsresultat er en engangsforeteelse, således at kommende forhandlinger om overdragelser til hjemmestyret afsluttes i enighed.
Et ANDET MINDRETAL INDEN FOR FLERTALLET (Det Radikale Venstres medlem af udvalget) ønsker at udtale, at mindretallet kan stemme for lovforslaget, men finder også, at det er en ulykkelig situation, at der denne gang ikke har kunnet opnås enighed mellem ministeren for Grønland og Grønlands hjemmestyre/ Grønlands Landsting.
Et TREDJE MINDRETAL INDEN FOR FLERTALLET (Preben Lange (S)) ønsker at udtale, at det grønlandske hjemmestyre og Landstinget gentagne gange har behandlet overtagelsen af GTO og boligområdet.
I Grønland hersker der bred politisk enighed om overtagelsen af disse vigtige områder, hvorfor Siumut anbefaler at stemme for de foreliggende lovforslag.
Desværre har hjemmestyret måttet konstatere, at der ikke har kunnet opnås enighed om de økonomiske vilkår for overtagelsen.
Dette er et brud på traditioner om, at hverken Danmark eller Grønland skal vinde eller tabe på overdragelse af statslige opgaver til hjemmestyret.
Jeg skal derfor på Siumuts vegne give udtryk for utilfredshed med bloktilskuddenes størrelse, men skal på baggrund af betydningen af, at GTO og boligområdet overdrages, samtidig stemme for lovforslaget.
Et MINDRETAL (Socialistisk Folkepartis medlemmer af udvalget) vil redegøre for sin stilling ved lovforslagets 2. behandling.
Et ANDET MINDRETAL (Steenholdt (Grønl.)) vil ligeledes redegøre for sin stilling ved lovforslagets 2. behandling.
KAREN THURØE HANSEN (KF) nfmd.
IKAST (KF) ALICE BRASK (KF) STEENHOLDT (GRøNL.) fmd.
LENNART LARSON (V) IVAR HANSEN (V) BIRGITH MOGENSEN (CD) INGER STILLING PEDERSEN (KRF) SØREN HANSEN (S) ARNE JENSEN (S) SØREN B.
JØRGENSEN (S) PREBEN LANGE (S) TOVE LINDBO LARSEN (S) HENNING NIELSEN (S) MARGRETE AUKEN (SF) PELLE VOIGT (SF) LONE DYBKJÆR (RV) Partierne VS og FP havde ikke medlemmer i udvalget.
TILLÆGBETÆNKNING Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af et mindretal stillet ændringsforslag.
Herefter indstiller et FLERTAL (udvalget med undtagelse af Socialdemokratiets og Socialistisk Folkepartis medlemmer) lovforslaget til VEDTAGELSE UÆNDRET.
Et MINDRETAL (Socialdemokratiets medlemmer af udvalget) indstiller lovforslaget til VEDTAGELSE med det af mindretallet tiltrådte ændringsforslag.
Mindretallet ønsker samtidig at tilføje, at da betænkningen over lovforslaget blev afgivet, forelå der ingen ændringsforslag.
På dette grundlag udarbejdede Socialdemokratiet sit bidrag til betænkningen.
Mindretallet fastholder synspunktet om, at regeringen burde have forhandlet sig til rette med hjemmestyret om bloktilskuddenes størrelse.
Et ANDET MINDRETAL (Socialistisk Folkepartis medlemmer af udvalget) indstiller lovforslaget til VEDTAGELSE med det af mindretallet stillede ændringsforslag.
Mindretallet anser det for fuldstændig uholdbart og i strid med hjemmestyrets grundforudsætninger om, at overførslen af områder som boligområdet og GTO til Grønland sker uden en betydelig forøgelse af tilskuddet til hjemmestyret og de grønlandske kommuner.
Efter mindretallets opfattelse har mange års dansk forsømmelighed på boligområdet skabt en helt uholdbar situation.
Det gælder i forhold til de eksisterende boligers vedligeholdelsesstand, den fortsatte og voksende bolignød samt den helt utilstrækkelige indsats for at opbygge et huslejebetalingssystem, som har kunnet fungere.
Resultatet er et stort økonomisk efterslæb, som nu i strid med hjemmestyrets forudsætninger og i modstrid med hjemmestyrets ønsker uden kompensation overføres til Grønland.
Noget tilsvarende gør sig gældende med hensyn til overførslen af Grønlands Tekniske Organisation.
Her er især udskydelsen af de store tunge energiinvesteringer en overførsel af problemer til Grønland på en måde, der må kaldes uanstændig.
At der på denne baggrund for første gang i mange år nu fremlægges en Grønlandslovgivning for Folketinget uden et enigt forhandlingsresultat mellem Danmark og Grønland, kan ikke undre.
Regeringen har optrådt på en måde, der mere giver mindelser om de europæiske kolonimagters svundne magtbrynde, end det sømmer sig inden for rammerne af rigsfællesskabet og hjemmestyreordningen.
Derfor fremsætter mindretallet ændringsforslag til ministerens lovforslag, så det uhyre beskedne ønske om 75 mill. kr. ekstra i tilskud om året, som er fremført fra hjemmestyrets side, tilgodeses.
Det er mindretallets opfattelse, at selv gennemførelsen af dette beskedne krav kun i begrænset omfang opvejer det faktiske tab, det grønlandske samfund nu bliver påført som følge af årtiers dansk forsømmelighed.
Og det burde derfor være en selvfølge, at kravet imødekommes.
Mindretallet agter desuden særskilt at rejse spørgsmålet om ydelse af en statsgaranti for Grønland for optagelse af de store nødvendige lån, den kommende tids store energiinvesteringer kræver.
Disse energiinvesteringer skulle Danmark have foretaget, dersom GTO ikke var overdraget til Grønland.
ÆNDRINGSFORSLAG Til § 1 Af et MINDRETAL (SF), tiltrådt af et MINDRETAL (S):
 1) I den foreslåede affattelse af lovens § 1 ændres »1.340,2 mill.
 kr.« til: »1.415,2 mill. kr.«.
BEMÆRKNINGER Der henvises til mindretallets indstilling til lovforslaget.
KAREN THURØE HANSEN (KF) nfmd.
IKAST (KF) ALICE BRASK (KF) STEENHOLDT (GRØNL.) fmd.
LENNART LARSON (V) IVAR HANSEN (V) BIRGITH MOGENSEN (CD) INGER STILLING PEDERSEN (KRF) SØREN HANSEN (S) ARNE JENSEN (S) SØREN B.
JØRGENSEN (S) PREBEN LANGE (S) TOVE LINDBO LARSEN (S) HENNING NIELSEN (S) MARGRETE AUKEN (SF) PELLE VOIGT (SF) LONE DYBKJÆR (RV) Partierne VS og FP havde ikke medlemmer i udvalget.
