Nr BSF 60 Forslag til folketingsbeslutning om aktivitetsorlov Fremsat af Lilli Gyldenkilde (SF) Tommy Dinesen (SF) Aage Frandsen (SF)  

 Gade (SF) Hanne Thanning Jacobsen (SF) den 23. februar 1993 Folketinget pålægger regeringen senest den 1. maj 1993 at fremsætte lovforslag om en aktivitetsorlov for modtagere af dagpenge eller kontanthjælp med henblik på ikrafttræden den 1. januar 1994 efter følgende retningslinier:
 1. Aktivitetsorloven kan bruges til alternative projekter inden for  

 foreningsliv, frivilligt socialt arbejde, internationale samarbejdsprojekter,  

 lokalradioer m.v., som godkendes af kommunen.
2. Retten til aktivitetsorlov indebærer, at den pågældende ikke skal  

 opfylde de almindelige rådighedsregler.
Til gengæld kan kommunen nægte  

 aktivitetsorlov, såfremt der er udsigt til mangel på arbejdskraft inden for  

 de områder, der svarer til den arbejdsløses faglige kvalifikationer.
 3. En arbejdsløs, der er beskæftiget på et godkendt projekt, kan ikke  

 oppebære løn samtidig med dagpenge.
 4. En bistandsmodtager kan oppebære et vederlag, der sammen med  

 bistandshjælpen ikke kan overstige det maksimale dagpengebeløb.
 5. Lønmodtagere i arbejde kan deltage i aktivitetsorlov med dagpenge i  

 36-52 sammenhængende uger på betingelse af, at arbejdsgiveren ansætter en  

 dagpengeberettiget ledig som afløser.
Bemærkninger til forslaget Dette beslutningsforslag skal ses i sammenhæng med en række forslag, SF  

 fremsætter med henblik på:
- at forøge uddannelsesindsatsen - at nedbringe arbejdsløsheden - at give arbejdsfrihed - at give dem, der er arbejdsløse, frihedsgrader til at beskæftige sig  

 selv, uden at dette medfører fratagelse af dagpenge eller bistandshjælp - at afsætte midler til at udvide arbejdsmarkedet.
 Alt for længe har lovgivningen for arbejdsløse og bistandsmodtagere hvilet  

 på latent mistro i retning af, at de arbejdsløse nok ikke vil i arbejde.
Det er ikke SF's mening.
SF er overbevist om, at mange arbejdsløse og  

 bistandsmodtagere gerne vil arbejde - også for dagpenge og bistandshjælp.  

 Dette ses i øvrigt tydeligt af alle de mange kulturprojekter, der er i gang.
Ved en gennemførelse af dette forslag legaliseres det også, at mange  

 kulturprojekter i dag udføres af disse grupper.
Det samme kan siges om  

 sociale projekter m.v.
Det er i det lokale samfund, der er bedst viden om mulighederne for at  

 skaffe ordinært arbejde.
Såfremt dette ikke lader sig gøre, er det i  

 kommunen, der skal gives accept af 1 års adgang til aktivitetsorlov.
Dette  

 skal gøres så hurtigt som muligt, således at der ikke indbygges nye  

 barrierer.
Forslagsstillerne finder således, at aktivitetsorloven skal  

 betragtes som bevilget, såfremt en kommune ikke har reageret inden for 14  

 dage efter at have modtaget en henvendelse om aktivitetsorlov.
Ved godkendelse for dagpengemodtagere orienteres A-kassen af kommunen.
Der  

 indsættes en bestemmelse i dagpengeloven om, at den ledige kan oppebære  

 dagpenge, så længe man er beskæftiget på aktivitetsorlov.
 En ledig på dagpenge kan ikke modtage løn samtidigt.
 En ledig på bistandshjælp skal have muligheder for at tjene et beløb uden  

 fradrag i bistandshjælpen, men skal ikke kunne have bedre indtjening end  

 ledige på dagpenge.
 Der skal gives lønmodtagere mulighed for at deltage i aktivitetsorlov på  

 betingelse af, at arbejdsgiveren ansætter en dagpengeberettiget ledig som  

 afløser.
I aktiveringsforliget 1992 blev der åbnet en smule for denne mulighed.
Det  

 er denne mulighed, forslagsstillerne vil udvide til at gælde alle projekter,  

 kommunerne vil godkende, og til også at gælde kontanthjælpsmodtagere.
