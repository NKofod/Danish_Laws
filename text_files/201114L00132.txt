Betænkning afgivet af Børne- og Undervisningsudvalget den 13. december 2011 Betænkning over Forslag til lov om ændring af lov om Arbejdsgivernes Elevrefusion og lov om erhvervsuddannelser (Midlertidig forhøjelse af arbejdsgiverbidrag, videreførelse af praktikpladsfremmende foranstaltninger og adgang til skolepraktik m.v.) [af børne- og undervisningsministeren (Christine Antorini)] 1. Udvalgsarbejdet Lovforslaget blev fremsat den 21. november 2011 og var til 1. behandling den 24. november 2011. Lovforslaget blev efter 1. behandling henvist til behandling i børne- og undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og børne- og undervisningsministeren sendte den 17. november 2011 dette udkast til udvalget, jf.
BUU alm. del  bilag 32. Den 23. november 2011 sendte børne- og undervisningsministeren de indkomne høringssvar og et notat herom til udvalget.
Den 30. november 2011 sendte børne- og undervisningsministeriet senere indkomne høringssvar og et supplerende høringsnotat til udvalget.
Spørgsmål Udvalget har stillet 7 spørgsmål til ministeren for børn og undervisning til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse uændret.
Enhedslisten forholder sig positivt til L 25, da vedtagelse af denne lovændring vil medføre forbedrede vilkår for elever på erhvervsskolerne i forbindelse med deres praktik og skolepraktik.
Men der er langt igen, før vi kan tilbyde unge elever en ordentlig uddannelse, og før vi har en reel praktikpladsgaranti.
Derfor er det vigtigt at slå fast, at det er en midlertidig aftale, og at der på sigt skal tages flere initiativer for at skaffe ordinære praktikpladser.
 Enhedslisten ønsker at få iværksat økonomiske sanktioner, f.eks. ved at AER-ordningen på sigt bliver indrettet således, at de virksomheder, der ikke tager lærlinge, betaler mere til ordningen end de virksomheder, der rent faktisk løfter deres ansvar. Økonomiske sanktioner er nødvendige, hvis vi skal skaffe de manglende praktikpladser.
Enhedslisten ønsker også, at alle offentlige myndigheder anvender sociale klausuler  det være sig kommuner, regioner og staten.
Derfor ser Enhedslisten frem til resultatet af udvalgsarbejdet omkring dette.
 Herudover er det vigtigt for Enhedslisten, at vi forbedrer praktikpladsforholdene på SOSU-området, PAU-området og det teknisk-merkantile område, da disse elever ikke kan komme i skolepraktik, hvorfor aftalen ikke hjælper dem.
 Et mindretal i udvalget (LA) indstiller lovforslaget til forkastelse ved 3. behandling.
Liberal Alliances medlem af udvalget bakker op om skolepraktikpladser, men kan ikke stemme for lovforslaget, da sociale klausuler er en helt forkert vej at gå.
Det vil give dårligere praktikforløb for de unge, det vil give mere bureaukrati, og det vil betyde, at vi bruger de offentlige kroner forkert, når der indkøbes i forhold til praktikpladser og ikke i forhold til pris og kvalitet.
Der er mange muligheder for at skabe gode praktikforhold for de unge, f.eks. gennem frivillige aftaler i kommunerne, aktivt opsøgende arbejde fra skolerne, praktik i udlandet og anvendelse af praktikcentre.
Liberal Alliance vender sig skarpt imod brugen af tvangsprincipper over for virksomhederne til skade for uddannelsesniveauet og ressourceanvendelsen i den offentlige sektor.
 Inuit Ataqatigiit, Siumut, Sambandsflokkurin og Javnaðarflokurin parti var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Annette Lind (S) Karin Gaardsted (S) Kirsten Brosbøl (S) Orla Hav (S) fmd.
Rasmus Horn Langhoff (S) Troels Ravn (S) Lotte Rod (RV) nfmd.
Jeppe Mikkelsen (RV) Marlene B.
Lorentzen (RV) Lisbeth Bech Poulsen (SF) Annette Vilhelmsen (SF) Rosa Lund (EL) Lars Dohn (EL) Henning Hyllested (EL) Karen Ellemann (V) Peter Juel Jensen (V) Esben Lunde Larsen (V) Sophie Løhde (V) Anni Matthiesen (V) Tina Nedergaard (V) Ulla Tørnæs (V) Alex Ahrendtsen (DF) Dennis Flydtkjær (DF) Marie Krarup (DF) Martin Henriksen (DF) Merete Riisager (LA) Mette Bock (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokurin havde ikke medlemmer i udvalget.
