Nr LSF 126 Forslag til Lov om anlæg af en jernbane mellem Snoghøj og Taulov Fremsat af trafik- og kommunikationsministeren (H.
P.
Clausen) den 30. november 1988 Vedtaget ved tredjebehandling den 16. december 1988 Lov nr. 852 af 21/12/1988 Trafik- og kommunikationsministeren bemyndiges til at anlægge en dobbeltsporet jernbane som forbindelse mellem banestrækningen Middelfart-Fredericia ved Snoghøj og banestrækningen Fredericia-Lunderskov ved Taulov.
Oprindeligt fremsat forslag Trafik- og Kommunikationsministeren bemyndiges til at anlægge en dobbeltsporet jernbane som forbindelse mellem banestrækningen Middelfart-Fredericia ved Snoghøj og banestrækningen Fredericia-Lunderskov ved Taulov.
Bemærkninger til lovforslaget Den foreslåede jernbane skal tjene som en direkte forbindelse mellem  

 hovedstrækningen Odense-Fredericia og hovedbanen fra Fredericia mod  

 Esbjerg/Padborg, hvorved rebroussement (det forhold, at togene kører ind til  

 og ud af stationen til samme side) i Fredericia for tog mellem nævnte  

 strækninger kan undgås.
Forbindelsesbanen forudsættes anvendt af såvel  

 persontog som godstog, og ved at undgå rebroussement i Fredericia vil der  

 kunne opnås væsentlige tidsgevinster.
Ved ibrugtagning af den faste jernbaneforbindelse over Storebælt må  

 trafikken i de relationer, der vil få fordel af banen , antages at få et  

 sådant omfang, at der vil kunne opnås driftsbesparelser i størrelsesordenen 6  

 mio kr. årligt med det nuværende omkostningsniveau.
Når banen er etableret,  

 forudsættes en del af transitgodstrafikken gennem Danmark omledt fra  

 Rødby-Puttgarden overfarten til den faste forbindelse over Storebælt, hvilket  

 vil medføre større besparelser ved en reduktion af overførslen af godsvogne  

 på denne overfart.
De ved banens etablering opnåede tidsbesparelser forventes at medføre en  

 øget passagertrafik med heraf følgende større indtægter.
Banens etablering  

 påvirker ikke betjeningsomfanget af Fredericia, som stadig vil have direkte  

 togforbindelser hver time mod København, Århus og Kolding.
Banen skal kunne tages i brug senest samtidig med ibrugtagningen af den  

 faste jernbaneforbindelse over Storebælt.
Anlægsomkostningerne må i  

 prisniveau januar 1988 antages at udgøre ca 147 mio kr.
 Ved banens tilslutning ved Snoghøj kan det senere blive aktuelt at  

 etablere et broanlæg således, at krydsning i niveau mellem sporet fra  

 Fredericia til Middelfart på den nuværende bane og sporet mellem Middelfart  

 og Taulov på den nye bane undgås.
Arealerne til etablering af den nye bane er i det væsentlige allerede  

 eksproprieret i henhold til lov nr 72 af 25. februar 1976 om erhvervelse af  

 arealer m.v. til anlæg af en jernbane mellem Snoghøj og Tårup.
Yderligere  

 fornødne arealerhvervelser forudsættes at skulle ske med hjemmel i denne lov.
Det anlægsprojekt, som har ligget til grund for de hidtidige  

 arealerhvervelser, har vist sig utilstrækkeligt til den større betydning, som  

 banen har fået i DSBs langtidsplanlægning.
Som følge heraf må banen indrettes  

 til en højere hastighed end oprindeligt planlagt.
Dette har nødvendiggjort en  

 ændring af den oprindeligt planlagte linieføring, som angivet på vedlagte  

 kortskitse, hvoraf den oprindelige og den nu foreslåede linieføring fremgår.
Projektet har været forelagt Fredericia kommune, der ikke har bemærkninger  

 til anlæggets udformning.
I forbindelse med udtalelsen har kommunen rejst en  

 række spørgsmål om besporing til virksomheder i området, der har behov  

 herfor.
Disse spørgsmål vil blive forhandlet med kommunen.
 Projektet har endvidere været forelagt Vejle amtskommune, som ikke har  

 bemærkninger til forslaget.
 Banen vil indgå i programmet for elektrificering af  

 fjerntrafikstrækningerne ved DSB, jf. lov nr. 206 af 23. maj 1979.
 Lovforslaget har ingen administrative konsekvenser.
