Skriftlig fremsættelse (9. februar 2012) Social- og integrationsministeren (Karen Hækkerup) Herved tillader jeg mig for Folketinget at fremsætte:
Forslag til lov om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.) (Lovforslag nr.
L 87) Lovforslaget fastlægger den nærmere fordeling af sagsområder mellem Udbetaling Danmark og kommunerne.
 Formålet er at effektivisere sagsbehandlingen på en række områder som for eksempel folkepension og boligstøtte ved at samle opgaverne i en ny offentlig selvejende institution, Udbetaling Danmark.
 Det foreslås, at Udbetaling Danmark skal have overført ansvaret for en række opgaver, der hovedsageligt afgøres på baggrund af objektive kriterier.
 Det foreslås således, at Udbetaling Danmark får overført myndighedsansvaret fra kommunerne forhold til:
 Folkepension, varmetillæg, petroleumstillæg, opsat pension, supplerende pensionsydelse (ældrecheck) og tillæg efter en række overgangsbestemmelser  Den personlige tillægsprocent og opgørelse af formue  Førtidspension (beregning og udbetaling)  Boligydelse og boligsikring  § 16 i lov om friplejeboliger  Dagpenge ved barsel  Børnetilskud og forskudsvis udbetaling af børnebidrag  Opkrævning af underholdsbidrag, dvs. børnebidrag og ægtefællebidrag  Børne- og ungeydelse Kommunen foreslås at bevare ansvaret for myndighedsopgaver i forhold til:
 Førtidspension (tilkendelse og frakendelse m.v., herunder af bistandstillæg, plejetillæg og -invaliditetsydelse)  Personligt tillæg  Almindeligt og udvidet helbredstillæg  Lån til betaling af beboerindskud og depositum Overførsel af myndighedsansvaret fra kommunen til Udbetaling Danmark betyder også, at Udbetaling Danmark på de nævnte områder træffer afgørelse om omregning, modregning og tilbagebetaling af ydelser, som er modtaget med urette og mod bedre vidende.
 Lovforslaget indeholder med undtagelse af enkelte lovtekniske justeringer ikke ændringer i de materielle regler for ydelserne.
 Det foreslås, at loven med en række undtagelser træder i kraft den 1. oktober 2012. De berørte ydelsesområder overføres successivt i perioden 1. oktober 2012 til 1. marts 2013.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
