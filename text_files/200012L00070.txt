Fremsat den 1. november 2000 af  

 skatteministeren (Ole Stavad) Forslag til Lov om indgåelse af  

 tillægsaftale mellem den danske regering og det grønlandske  

 landsstyre § 1. Tillægsaftale af 28. september  

 2000 til den mellem den danske regering og det grønlandske landsstyre  

 indgåede aftale af 18. oktober 1979 til undgåelse af  

 dobbeltbeskatning for så vidt angår indkomst- og formueskat samt  

 om bistand i skattesager kan tiltrædes af den danske regering.  

 Tillægsaftalen er optaget som bilag til denne lov.
 Stk. 2. Tillægsaftalen træder i kraft og finder  

 anvendelse i Danmark efter bestemmelserne i aftalens artikel 3.
 § 2. Loven træder i kraft dagen efter  

 bekendtgørelsen i Lovtidende.
 § 3. Loven gælder ikke for Færøerne og  

 Grønland.
Bilag Tillægsaftale  

 til  

 den dansk-grønlandske dobbeltbeskatningsaftale Tillægsaftale til den mellem den danske regering og  

 det grønlandske landsstyre indgåede aftale af 18. oktober 1979  

 til undgåelse af dobbeltbeskatning for så vidt angår  

 indkomst- og formueskat samt om bistand i skattesager.
 Den danske regering og det grønlandske landsstyre  

 er blevet enige om følgende:
Artikel 1 Overførsel til Grønland af pensionsordninger  

 med løbende udbetalinger tegnet i danske pensions- eller  

 livsforsikringsselskaber af grønlandske arbejdsgivere for  

 medarbejdere, der har skattemæssigt hjemsted i Grønland efter  

 artikel 4 i den mellem den danske regering og det grønlandske  

 landsstyre indgåede aftale af 18. oktober 1979 til undgåelse af  

 dobbeltbeskatning, behandles ikke som ud- eller indbetaling efter  

 pensionsbeskatningslovens afsnit 1. Dette gælder kun i det omfang  

 overførslen modsvares af bidrag omfattet af bortseelsesretten ved  

 opgørelsen af den skattepligtige indkomst i Grønland.
Det er en  

 betingelse, at overførslen sker inden den 1. januar 2002 til en  

 pensionsordning, hvor præmier og bidrag er fradragsberettigede eller  

 omfattet af bortseelsesretten ved opgørelsen af den skattepligtige  

 indkomst i Grønland.
Artikel 2 Sålænge Grønland træder tilbage  

 fra beskatning på pensionsområdet i henhold til aftale af 21.  

 august 1990 (kompensationsaftalen) som ændret ved tillægsaftale  

 af 31. august 1997 i henhold til artikel 24 i den mellem den danske regering  

 og det grønlandske landsstyre indgåede aftale af 21. august  

 1990, kan Danmark beskatte indehavere af konti omfattet af  

 pensionsafkastbeskatningslovens § 1, stk. 2, uanset om disse er  

 hjemmehørende i Grønland.
Artikel 3 Stk. 1. Denne tillægsaftale træder i kraft den  

 dag, som begge parter har undertegnet den.
 Stk. 2. Tillægsaftalen skal dog tidligst træde i  

 kraft den dag, hvor det danske Folketing tiltræder aftalen.
 Stk. 3. Tillægsaftalen har virkning fra og med 1. januar  

 2000.
Artikel 4 Denne tillægsaftale skal forblive i kraft, så  

 længe aftalen af 18. oktober 1979 er i kraft.
 Til bekræftelse heraf har de undertegnede  

 underskrevet denne tillægsaftale.
 Udfærdiget i Nuuk, den 28. september 2000 i et  

 eksemplar på dansk og et eksemplar på grønlandsk, hvilke  

 tekster har lige gyldighed.
For det grønlandske landsstyre Josef Motzfeldt For den danske regering Ole Stavad Bemærkninger til lovforslaget Almindelige bemærkninger Formålet med lovforslaget er at bemyndige regeringen  

 til at tiltræde en ny tillægsaftale til den  

 dansk-grønlandske dobbeltbeskatningsaftale af 18. oktober 1979 og  

 dermed gennemføre dens bestemmelser i Danmark.
 Tillægsaftalen gør det muligt at  

 overføre pensionsordninger tegnet i danske pensions- og  

 livsforsikringsselskaber til tilsvarende grønlandske selskaber uden  

 beskatning i Danmark, når ordningerne er oprettet af af  

 grønlandske arbejdsgivere for medarbejdere, der er  

 hjemmehørende i Grønland.
Aftalen skal bl.a. ses som led i bestræbelserne  

 på at øge opsparingen i Grønland.
Der er i  

 Grønland kun i begrænset omfang adgang til privat  

 investeringskapital.
Dette skyldes i høj grad den grønlandske  

 økonomis ringe størrelse, men det skyldes også, at der  

 hidtil kun i begrænset omfang har været foretaget en privat  

 pensionsopsparing i Grønland.
Etablering af nye pensionsordninger vil  

 ikke blot kunne reducere den offentlige pensionsbyrde i Grønland  

 på sigt, men vil også kunne tilvejebringe en gradvis  

 kapitalopbygning, der kan skabe fundamentet for realinvesteringer i det  

 grønlandske samfund.
Indkomstskatten blev indført i Grønland den  

 1. januar 1975, jfr. lov nr. 412 af 13. juni 1973. Bidrag og præmier  

 til pensionsordninger med løbende udbetalinger af den i  

 pensionsbeskatningslovens § 2 nævnte karakter blev gjort  

 fradragsberettigede ved opgørelsen af den skattepligtige indkomst, og  

 modsvarende skulle udbetalinger fra disse ordninger medregnes ved  

 opgørelsen af den skattepligtige indkomst.
Disse regler blev  

 uændret videreført i landstingslov nr. 5 af 19. maj 1979 om  

 indkomstskat, der trådte i kraft den 1. januar 1980.
Det har været en betingelse for at få fradrag  

 for indbetalinger til en pensionsordning i et livs- eller  

 pensionsforsikringsselskab, at det pågældende selskab er  

 hjemmehørende i Danmark og berettiget til at drive  

 forsikringsvirksomhed her.
Baggrunden for denne regel var, at der ikke har  

 været livs- eller pensionsforsikringsselskaber, der er  

 hjemmehørende i Grønland.
I de seneste 5 til 10 år er de grønlandske  

 virksomheder begyndt at oprette arbejdsgiverordninger i danske livs- eller  

 pensionsforsikringsselskaber for deres medarbejdere.
Der er pr. 1. juli 2000  

 etableret et grønlandsk pensionsforsikringsselskab (PFA Soraarneq), og  

 der er således nu et grundlag for, at den grønlandske  

 pensionsopsparing, der henstår i danske pensionsselskaber, vil kunne  

 føres tilbage til Grønland.
Tillægsaftalens artikel 1 gør det muligt at  

 overføre grønlandske pensionsordninger i danske selskaber til  

 det nye grønlandske selskab, uden at denne overførsel anses som  

 ud- eller indbetaling efter pensionsbeskatningslovens afsnit 1.  

 Overførslen betragtes således ikke som ophævelse i utide  

 med deraf følgende erlæggelse af en afgift på 60 pct.  

 eller som indbetaling på en ny ordning.
Det er dog en  

 forudsætning, at overførslen vedrører bidrag, for hvilke  

 der har været bortseelsesret ved opgørelsen af skattepligtig  

 indkomst i Grønland.
Endvidere skal overførslen ske inden den  

 1. januar 2002.
 Efter tillægsaftalens artikel 2 kan Danmark fortsat  

 beskatte indehavere af konti omfattet af pensionsafkastbeskatningslovens  

 § 1, stk. 2, selv om indehaveren er hjemmehørende i  

 Grønland, så længe Grønland i henhold til  

 kompensationsaftalen af 1990 (ændret i 1997) træder tilbage fra  

 beskatning.
Kompensationsaftalen af 1990 går ud på, at  

 Grønland undlader at beskatte løbende rentetilskrivninger  

 på pensionsopsparinger i danske pengeinstitutter, samtidig med at man  

 ser bort fra arbejdsgiverens bidrag til visse obligatoriske  

 pensionsordninger.
Endelig undlader Grønland at beskatte visse  

 pensions- og forsikringsordninger, der ophæves i utide.
Grønland  

 kompenseres for denne tilbagetræden fra beskatning gennem et  

 årligt beløb, der i 1997 blev fastsat til 16,1 mill. kr.  

 Beløbet pristalsreguleres.
Baggrunden for aftalen var nogle  

 særlige problemer, som opstod på grund af forskelle i dansk og  

 grønlandsk skattelovgivning, og som især var følelige for  

 personer udsendt fra Danmark.
Tillægsaftalens artikel 2 indeholder ikke i sig selv  

 noget substantielt nyt i forhold til det, der hidtil har været  

 gældende.
Det er og har hele tiden været en forudsætning  

 for kompensationsaftalen, at Danmark vil kunne beskatte, når  

 Grønland træder tilbage fra beskatning og tilmed bliver  

 kompenseret for at gøre dette.
Den danske regering og det  

 grønlandske landsstyre ønsker at benytte lejligheden til at  

 klargøre dette forhold i selve aftaleteksten.
Tillægsaftalen træder efter Artikel 3 i kraft  

 den dag, hvor begge parter har undertegnet den, dog tidligst den dag, hvor  

 den tiltrædes af Folketinget.
Tillægsaftalen har virkning fra og  

 med 1. januar 2000, hvor pensionsafkastbeskatningsloven også begyndte  

 at finde anvendelse.
Dette skal ses i sammenhæng med bestemmelsen i  

 aftalens artikel 2 og med det ovenfor anførte om kompensationsaftalens  

 forudsætninger.
Lovforslagets økonomiske og erhvervsmæssige  

 konsekvenser Forslaget om, at arbejdsgiverbaserede pensionsordninger  

 med løbende udbetalinger tilhørende personer  

 hjemmehørende på Grønland kan overføres fra danske  

 pensionsinstitutter til grønlandske institutter uden, at  

 overførslen udløser 60 pct.s afgift som ophævelse i  

 utide, må anses som en forudsætning for, at overførslerne  

 vil finde sted.
Der er således ikke forbundet et egentligt provenutab  

 hermed.
I det omfang forslaget indebærer, at  

 pensionsordninger i danske pensionsinstitutter overføres til  

 grønlandske institutter, vil der kunne fremkomme et provenutab vedr.  

 pensionsafkastskatten.
Dette provenutab skønnes at være meget  

 beskedent.
 Forslaget vil medvirke til øget grønlandsk  

 opsparing og kapitaldannelse til gavn for det grønlandske  

 erhvervsliv.
Lovforslagets administrative konsekvenser Lovforslaget skønnes ikke at have væsentlige  

 administrative konsekvenser.
Forholdet til EU-retten Lovforslaget har ikke EU-retlige aspekter.
 Sammenfatning af økonomiske og  

 administrative konsekvenser.
Positive konsekvenser Negative konsekvenser Økonomiske konsekvenser for stat, amter og  

 kommuner Hvis pensionsordninger i medfør af forslaget  

 overføres til grønlandske institutter vil der kunne fremkomme  

 et provenutab vedr. pensionsafkastskatten.
Dette provenutab skønnes at  

 være meget beskedent.
Administrative konsekvenser for stat, amter og  

 kommuner Ingen Økonomiske konsekvenser for  

 erhvervslivet Forslaget vil medvirke til øget grønlandsk  

 opsparing og kapitaldannelse til gavn for det grønlandske  

 erhvervsliv.
Administrative konsekvenser for  

 erhvervslivet Ingen Miljømæssige konsekvenser Ingen Administrative konsekvenser for borgerne Ingen Forholdet til EU-retten Ingen EU-retlige aspekter Bemærkninger til lovforslagets  

 enkelte bestemmelser Efter lovforslagets § 1 bemyndiges regeringen  

 til at tiltræde tillægsaftalen til den dansk-grønlandske  

 dobbeltbeskatningsaftale.
Tillægsaftalen er optaget som bilag til  

 lovforslaget, og dens bestemmelser er gennemgået under de almindelige  

 bemærkninger.
 Efter lovforslagets § 2 træder loven i  

 kraft dagen efter bekendtgørelsen i Lovtidende.
Efter lovforslagets § 3 gælder loven  

 ikke for Færøerne og Grønland, da  

 skattespørgsmål hører under det færøske og  

 grønlandske landsstyre.
I det aktuelle tilfælde, hvor aftalen  

 indgås mellem den danske regering og det grønlandske landsstyre,  

 skal Folketingets godkendelse selvsagt alene vedrøre den danske  

 regerings godkendelse af aftalen.
