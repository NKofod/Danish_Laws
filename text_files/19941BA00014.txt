Nr BSF 14 Forslag til folketingsbeslutning om at hæve rigsretssagen mod fhv.  

 justitsminister Erik Ninn-Hansen Fremsat af Kirsten Jacobsen (FP) Kim Behnke (FP) Tom Behnke (FP) Aage  

 Brusgaard (FP) Jan Køpke Christensen (FP) Kristian Thulesen Dahl (FP) Ole  

 Donner (FP) Niels Højland (FP) Annette Just (FP) Pia Kjærsgaard (FP) Poul  

 Nødgaard (FP) den 25. oktober 1994 Folketinget ophæver sin beslutning nr.
B 100 af 11. juni 1993 om  

 rigsretstiltale mod fhv. justitsminister Erik Ninn-Hansen.
Bemærkninger til forslaget Folketingsbeslutning nr.
B 100 af 11. juni 1993 (Folketingstidende  

 1992-93, tillæg C, sp. 1315) var sålydende:
»Folketinget beslutter at rejse tiltale ved Rigsretten mod  

 forhenværende justitsminister Erik Ninn-Hansen med påstand om straf for  

 overtrædelse af § 5, stk. 1, i lov nr. 117 af 15. april 1964 om ministres  

 ansvarlighed ved som justitsminister at være ansvarlig for, at Direktoratet  

 for Udlændinge fra den 23. eller 24. september 1987 til den 10. januar 1989,  

 hvor han fratrådte som justitsminister, i et stort antal sager, hvori  

 betingelserne herfor var opfyldt, undlod efter ansøgning at give  

 opholdstilladelse til familiemedlemmer til herboende flygtninge fra Sri  

 Lanka.
Denne administration af udlændingeloven var i overensstemmelse med  

 hans egen, formentlig den 23. eller 24. september 1987, trufne og af ham i  

 hele perioden fastholdte beslutning, men var i strid med udlændingelovens §  

 9, idet betingelserne for at give opholdstilladelse som nævnt var opfyldt,  

 hvorfor familiemedlemmerne havde retskrav på opholdstilladelse og  

 familiesammenføring her i landet.
Folketinget vælger som anklagere under rigsretssagen advokat Henrik  

 Viltoft og advokat John Petersen.« Ved afstemning den 11. juni 1993 vedtog Folketinget med stemmerne 105 for,  

 45 imod og 2 hverken for eller imod, at der skulle rejses rigsretssag mod  

 fhv. justitsminister Erik Ninn-Hansen.
Forud var gået en meget omfattende debat i offentligheden og blandt  

 Folketingets medlemmer.
Der var således også hele 19 medlemmer af  

 Folketinget, der stemte anderledes end deres partigruppe.
Siden vedtagelsen  

 af beslutningsforslaget har adskillige medlemmer af Tinget oplyst i pressen,  

 at de ikke ville stemme for sagen ved fornyet votering.
Ved folketingsvalget den 21. september 1994 har vælgerne sammensat et nyt  

 Folketing.
Det er forslagsstillernes opfattelse, at det nye Ting skal have  

 adgang til at tage stilling til, hvorvidt rigsretssagen skal fuldføres eller  

 opgives.
En rigsretssag er en absolut sjælden begivenhed i Danmark, hvorfor  

 der må være krav om, at der udvises skærpet bevågenhed med rettens virke.
Forslagsstillerne har aldrig været i tvivl om, at rigsretssagen mod Erik  

 Ninn-Hansen var en politisk sag, hvis egentlige formål var at bringe en  

 regering til fald.
Forløbet af en række andre sager de seneste 20 år, hvor  

 ministre har været i konflikt med ministeransvarlighedsloven, har aldrig ført  

 til en rigsretssag.
Anlæg af en rigsretssag er således en rent politisk  

 afgørelse.
 Rigsretssagen mod forhenværende justitsminister Erik Ninn-Hansen bør  

 opgives, primært fordi sagen aldrig burde have været rejst, sekundært på  

 grund af Erik Ninn-Hansens helbredstilstand.
Dette står stadig mere klart efter de lægelige oplysninger, der er  

 fremkommet under rigsretssagens hidtidige forløb, herunder senest i retsmødet  

 den 3. oktober d.å.
Det fremgår heraf, at overlæge, dr.med.
Jørgen  

 Worm-Petersen, Gentofte Amts Sygehus, senest har oplyst, at Erik Ninn-Hansens  

 »helbredstilstand fortsat udelukker hans deltagelse i  

 domsforhandlingen«.
 I retsmødet den 3. oktober 1994 har Rigsretten på begæring af anklagerne,  

 advokaterne Henrik Viltoft og John Petersen besluttet at indhente en  

 udtalelse fra Retslægerådet om Erik Ninn-Hansens helbredstilstand.
 Næste retsmøde er nu fastsat til den 7. november 1994, hvor Rigsretten  

 skal tage stilling til Retslægerådets vurdering.
 Det bør allerede nu forudses, at Retslægerådets vurdering vil føre til en  

 indstilling fra anklagerne til Folketinget, der har rejst tiltalen, om at  

 opgive retssagen.
Forslagsstillerne har fundet det rigtigt allerede nu at fremsætte dette  

 beslutningsforslag, hvis vedtagelse ophæver folketingsbeslutningen af 11.  

 juni 1993 om at rejse tiltale mod Erik Ninn-Hansen.
Ved at følge Folketingets  

 sædvanlige procedure for behandling af beslutningsforslag kan det sikres, at  

 der under udvalgsbehandlingen i Udvalget for Forretningsordenen mellem 1. og  

 2. behandling kan ske fremlæggelse og drøftelse i udvalget af Retslægerådets  

 vurdering.
