Nr BSF 46 Forslag til folketingsbeslutning om et miljøteknologisk udviklingsprogram Fremsat af Rahbæk Møller (SF) Margrete Auken (SF) Tommy Dinesen (SF) Lilli  

 Gyldenkilde (SF) Birthe Hansen (SF) Inger Harms (SF) Ingerlise Koefoed (SF)  

 Bjørn Poulsen (SF) Ebba Strange (SF) den 12. januar 1989 Folketinget opfordrer regeringen til inden sommeren 1989 at fremsætte lovforslag om et miljøteknologisk udviklingsprogram efter følgende retningslinjer:
1. Formålet med programmet er at fremme en overgang til mindre  

 miljøbelastende produktionsprocesser.
Der skal endvidere satses på forbedring  

 af eksisterende og udvikling af nye produkter til brug ved  

 forureningsbekæmpelse.
Herudover skal der satses på udviklingsprojekter med  

 henblik på øget genbrug, genindvinding og oparbejdelse af ressourcer på  

 råstoffer.
Yderligere skal der ydes tilskud til forbedring af udstyr til  

 emissionsovervågning.
2. Der afsættes årligt 75 mio. kr. til programmet.
Programmet  

 tidsbegrænses til 5 år.
 3. Programmet administreres af Miljøministeriet og Industriministeriet i  

 fællesskab.
 Rollefordelingen mellem de to ministerier er, at Miljøministeriet  

 udstikker målsætningen for udviklingen og søger den fremmet ved hjælp af  

 traditionel lovmæssig regulering, aftaler, afgifter og styring af offentlige  

 indkøb.
Industriministeriets rolle er at hjælpe erhvervsvirksomhederne med at leve  

 op til målene ved brug af udviklingskontrakter.
Programmidlerne placeres på  

 Industriministeriets budget.
 I tilknytning til programmet oprettes en styregruppe bestående af  

 repræsentanter fra de to ministerier samt berørte organisationer.  

 Styregruppen skal bl.a. iværksætte såvel forudgående teknologivurderinger som  

 efterfølgende effektvurderinger af indkomne projekter.
4. Udviklingskontrakterne finansieres fuldt ud af det offentlige.
Dog kan  

 de deltagende virksomheder og/eller institutionelle investorer deltage i  

 udgifterne med mindre andele.
Patenter, licensindtægter og andre rettigheder  

 tilfalder parterne i forhold til det indskudte beløb.
Udviklingskontrakterne  

 kan eventuelt udbydes som samarbejdskontrakter, som tilskynder til samarbejde  

 mellem flere private virksomheder eller en privat og en offentlig  

 virksomhed/forskningsinstitution.
I den udstrækning hensynet til  

 patentudtagning ikke forhindrer det, må det tilstræbes, at den viden, der  

 produceres som følge af udviklingskontrakterne, spredes mest muligt.
 5. En del af de eksisterende eksportfremmemidler reserveres til fremme af  

 eksport af nyudviklet miljøudstyr.
Bemærkninger til forslaget Almindelige bemærkninger I de senere år er opmærksomheden omkring menneskets påvirkning af dets  

 omgivelser skærpet, og det med god grund.
Vi oplever i stigende omfang, at  

 naturen reagerer på vore påvirkninger: iltsvind i havene, skovdød, forsuring  

 af søerne, huller i ozonlaget, øget indhold af kuldioxid i atmosfæren og  

 udryddelse af flere dyrearter er kun få af mange eksempler på, at der er en  

 grænse for, hvor meget naturen kan tåle.
Derfor er der i de senere år i  

 Danmark og udenlands taget en række initiativer til at udbedre gamle skader  

 og hindre, at nye problemer opstår.
Der er dog intet der tyder på, at de  

 tiltag, der er taget, er tilstrækkelige, og der er vel ingen, der tror, at vi  

 har set det sidste miljøbevarende tiltag, endsige den sidste store  

 miljøkatastrofe.
Derfor er der god grund til at fortsætte og intensivere  

 arbejdet med at beskytte og rense vore omgivelser.
På et andet plan har vi i Danmark et problem, som også påkalder sig  

 bevågenhed: vore årlige underskud på betalingsbalancen med en øget  

 gældsætning til følge.
Gennem ganske mange år er der blevet gennemført en  

 række tiltag, der sigter på at rette op på vores for svage konkurrencemæssige  

 position.
På trods af disse tiltag har vi stadig underskud på saldoen i  

 forhold til udlandet.
Beregninger fra Økonomiministeriet og Det Økonomiske  

 Råd tyder ikke på, at en løsning af dette problem ligger lige om hjørnet.  

 Konklusionen på det er, at den forståelse af konkurrenceevneproblemet, der  

 har ligget til grund for skiftende regeringers økonomiske politik, ikke er  

 tilstrækkelig nuanceret.
Vi må derfor finde nye veje i vores  

 konkurrenceevnepolitik.
En række undersøgelser bl.a. foretaget af Det  

 Økonomiske Råd tyder på, at danske virksomheder har et teknologisk efterslæb  

 i forhold til udenlandske konkurrenter.
Det er på denne baggrund, den øgede  

 teknologiske indsats i de senere år skal ses.
De teknologipolitiske ordninger  

 er såvel i virkning som formulering meget bredt favnende.
Danmark er ingen økonomisk sværvægter.
Det afspejles naturligvis i vores  

 virksomhedsstruktur.
Antallet af danske virksomheder med afgørende  

 markedsdominans og deraf følgende økonomisk styrke til store og ofte  

 risikobetonede forsknings- og udviklingsaktiviteter er minimalt, hvis der  

 overhovedet er nogen.
Når vi tager vores økonomiske formåen og virksomhedsstruktur i  

 betragtning, forekommer det naturligt, at vi målretter vores indsats omkring  

 produktionsområder, hvor vi finder, at der er særlige behov, som ikke er  

 tilgodeset.
Det både fordi det forekommer fornuftigt at tilstræbe, at endnu  

 ikke tilgodesete behov bliver dækket, således at den samlede velfærd øges, og  

 fordi områder i Danmark med udækkede behov (f.eks. på miljøområdet) ofte er  

 områder, hvor vore samhandelspartnere står med tilsvarende problemer.
Der er  

 derfor gode eksportmuligheder i at komme først med nyskabelser.
Dansk industri har en række styrkepositioner på områder, hvor der har  

 været særlige forudsætninger.
Som eksempel kan nævnes det  

 landbrugsindustrielle kompleks og det byggeindustrielle kompleks.
Nye  

 styrkepositioner kan skabes ved en bevidst satsen på særlige områder og en  

 målretning af erhvervsfremmemidlerne i tilknytning hertil.
Sideløbende med  

 denne målrettede indsats skal der dog fortsat satses på mere generelle  

 teknologiske udviklingprogrammer, da der stadig er et behov for, at dansk  

 industri får viden om og ibrugtager mere bredt anvendelige nyskabelser f.eks.  

 inden for informations- og mikroteknologi.
Som ovenfor nævnt er miljøområdet et af de felter, der i de senere år er  

 blevet ydet større opmærksomhed.
Samtidig er der en del, der tyder på, at  

 dansk industri står relativt stærkt i international sammenhæng, når det  

 drejer sig om at være leveringsdygtig i forureningsbekæmpende udstyr og  

 mindre miljøbelastende produkter.
Set fra et miljømæssigt synspunkt er det nødvendigt, at udviklingen af  

 renere produktioner og produkter samt udvikling af genanvendelse og  

 genindvinding fortsætter.
Vi står dermed i en situation, hvor der er et  

 samfundsmæssigt behov for en øget indsats på miljøområdet.
Dette behov kan og  

 bør stimuleres ved erhvervspolitiske initiativer, der sammenkobler  

 miljøtiltag med forsknings- og udviklingsprojekter.
Ud fra en sædvanlig betragtning bliver reguleringer på miljøområdet kun  

 set som en begrænsning af virksomhedernes udfoldelsesmuligheder.
En række  

 nyere undersøgelser, blandt andet foretaget af Industriministeriet, viser, at  

 en sådan opfattelse ikke er dækkende for, hvad der i virkeligheden sker, når  

 staten regulerer på miljøområdet.
Det viser sig, at reguleringer på miljøområdet ofte giver anledning til  

 udvikling af nye produktionsmetoder m.m. i virksomhederne, og at disse  

 teknologiske nyudviklinger ofte giver anledning til en styrkelse af  

 virksomhedernes konkurrencemæssige position, da de er i besiddelse af en  

 viden, som konkurrenterne ikke har.
Ved at benytte traditionel regulering i  

 kombination med incitamenter til produktudviklingsaktiviteter initieres der  

 ofte nye metoder i virksomhederne, der giver en førerstilling i den  

 internationale konkurrence.
Eksempler på, at dette er tilfældet, findes  

 blandt andet inden for høreapparat-, medicinal- og teleindustrien.
Det skal i  

 denne sammenhæng nævnes, at en række lande, bl.a.
USA og Japan, med held har  

 benyttet sig af den kombination af offentlige påvirkningsmuligheder og  

 virksomhedernes initiativ, som der foreslås taget i anvendelse i nærværende  

 programforslag.
 Der er altså gode politiske grunde med hensyn til teknologiudvikling og  

 konkurrenceevne for at gå i gang med etablering af udviklingsprogrammer på  

 områder, hvor der er udækkede samfundsmæssige behov.
Men det primære er, at miljøet tilgodeses.
Det er bekymringen for  

 ødelæggelse af vore omgivelser, der er det centrale for dette programforslag.  

 Aktiviteterne skal koncentreres om de områder, hvor der er de største behov  

 for forureningsbekæmpelse, og ikke om de områder, hvor de kortsigtede  

 konkurrenceevne-effekter er størst.
Ligeledes må programmet ikke give  

 anledning til, at nødvendige miljøpolitiske tiltag bliver udskudt, indtil  

 dansk teknologi er udviklet.
En ny undersøgelse foretaget af M.
E.
Porter fra Harvard School of  

 Economics viser, at Danmark står specielt godt rustet, når det drejer sig om  

 udvikling og ibrugtagning af miljøforbedrende produktioner og produkter.
Vi  

 er altså i Danmark med i førergruppen, når det drejer sig om miljøteknologi.  

 Vi skal derfor ikke på dette område til at indhente et teknologisk efterslæb,  

 men kan i stedet for koncentrere os om at forbedre vores viden og kunnen til  

 gavn for primært miljøet og sekundært betalingsbalancen.
Under Miljøministeriet eksisterer i dag et udviklingsprogram for renere  

 teknologi med en programbevilling på 50 mio. i alt over tre år.
I dette  

 program satses der fortrinsvis på indsamling af informationer, branche- og  

 teknologiundersøgelser samt forsøgs- og demonstrationsaktiviteter.
Det vil  

 sige, at dette program i modsætning til det her foreslåede ikke sætter så  

 megen fokus på selve udviklingen af renere teknologier.
Endvidere må det  

 antages, at et program på 50 mio. fordelt på 3 år, der samtidig har sin  

 hovedvægt lagt på informations-, undersøgelses- og demonstrationsaktiviteter,  

 bl.a. på genbrugsområdet, har en begrænset effekt på virksomhedernes konkrete  

 teknologiudviklingsaktiviteter, når det sammenholdes med Industriministeriets  

 erhvervsstøtteordninger, der årligt beløber sig til ca. 1 mia.
Der er derfor  

 behov for en yderligere indsats for at fremme overgangen til renere  

 teknologier, ligesom der er et behov for at anvende midler til målrettet  

 teknologiudvikling.
Bemærkninger til de enkelte punkter Ad 2 Målet for udviklingsprogrammerne er at opnå en forbedring af miljøet  

 samtidig med, at der opbygges et slagkraftigt miljøindustrielt kompleks.
 Der skal nedenfor nævnes en række eksempler på, hvor der er såvel  

 miljømæssige behov som samfundsøkonomiske muligheder ved igangsættelse af  

 konkrete udviklingsprojekter.
Et første eksempel er udvikling af teknologier, der kan forbedre  

 kvaliteten af miljøundersøgelser med mindre fartøjer i kystnære lavvandede  

 områder.
Sådanne miljøundersøgelser kan straks sælges i Danmark og senere til  

 lande med lignende kystforhold.
Et andet eksempel er udvikling af spildevandsrensningsteknologi.
Udvikling  

 af teknologi til genindvinding af næringsstofferne fra det frarensede slam,  

 herunder udvikling af metoder til udskilning af tungmetaller fra slammet.  

 Derved kan importen af næringsstoffer til jordbruget mindskes.
Teknologien  

 kan senere eksporteres.
 Et tredje eksempel er udvikling af miljøvenlige produkter og materialer.  

 Udviklingsindsats med henblik på at give danske virksomheder et  

 teknologiforspring som f.eks. ved miljølovgivning omkring alkydmaling.
 Et fjerde eksempel er ny teknologi til indvinding og oparbejdning af  

 råstoffer i overensstemmelse med industrielle og miljømæssige interesser.  

 Herved kan det hindres, at nye krav til betonproduktion resulterer i øget  

 import, og samtidig kan udvikling af knowhow om indvindingsteknik give  

 grundlag for eksport.
 Et femte eksempel er udvikling af en mere miljøvenlig jordbrugsproduktion.
 De vedtagne reduktionskrav med hensyn til gødningsanvendelse og  

 pesticidanvendelse skal udnyttes med henblik på systemeksport.
 Et sjette eksempel er udvikling af landbrugsmaskiner, -anlæg og -metoder  

 med henblik på behovene i økologisk jordbrug.
 Udvikling og salg af maskiner, anlæg og metoder til økologiske og  

 traditionelle jordbrugere samt eksport i konkurrence med Vesttyskland.
 Et syvende eksempel er udvikling af teknologi, der fjerner dioxin fra  

 affaldsforbrænding.
Udvikle metoder til genbrug af PVC og polyethylen, det vil sige metoder  

 til såvel rensning som sortering af de forskellige plastformer.
Den udviklede  

 teknologi mindsker importen af råvarer og giver mulighed for eksport af  

 rensningskonceptet og udstyret.
 Et ottende eksempel er udvikling af en naturgasfyret kedel.
På grund af nedslidning og salg af naturgas skal der opstilles et stærkt  

 stigende antal små gaskedler i de kommende år.
Den efterlyste kedel findes  

 ikke i udlandet.
 Et niende eksempel er udvikling af små lokale kraftvarmeværker, der kører  

 på natur- eller biogas eller andre lokale energikilder såsom halm eller  

 træflis.
Herved mindskes importen af energi.
Den udviklede teknologi kan  

 eksporteres.
Et tiende eksempel er videreudvikling af teknologien til  

 biogasfremstilling.
Udvikling af teknologi der kan forbedre biogassens  

 kommercielle muligheder.
Herved mindskes importen af energi.
Den udviklede  

 teknologi kan eksporteres.
 Et elvte eksempel er udvikling af rensningsteknologi, der egner sig til  

 virksomheder, hvis overlevelsesstrategi er stor omstillingsevne i  

 produktionstilrettelæggelse.
Mange danske virksomheder f.eks. tekstilfarverier overlever på, at de  

 hurtigt kan indstille sig på nye farvebatches.
Det giver en øget  

 forureningsbelastning og vanskeligheder med at behandle f.eks. spildevand.
 Et tolvte eksempel er udvikling af laboratorieudstyr til brug i ulande.
 Det vil sige feltpræget udstyr, der er robust, og som er i stand til at  

 overvåge væsentlige forureningsparametre til brug for lokale  

 miljøadministrationer.
 Et sidste eksempel på udviklingsopgaver, der kan iværksættes, er udvikling  

 af bedre udstyr til kontinuerlig emissionsovervågning.
 Industriministeriet har i en analyse om sammenhængen mellem erhvervs- og  

 miljøpolitik vist, at der er såvel et miljømæssigt behov som markedsmæssige  

 muligheder for udviklingen af sådant udstyr.
Ad 3 Med baggrund i nedenstående eksempler på konkrete forslag til  

 udviklingsprojekter vurderes det, at den årlige udgift vil beløbe sig til 75  

 mio. kr.
Beløbet skal ses i sammenhæng med, at der skal ske en øget målretning af  

 Industriministeriets eksisterende erhvervsfremmeordninger.
Det forventes, at  

 der i takt med opbygningen af erfaringer med det miljøteknologiske  

 udviklingsprogram sker en overføring af midler fra ministeriets eksisterende  

 bevillinger.
Endvidere foreslås det, at programmet tidsbegrænses.
Når programmet  

 udløber, kan det så, bl.a. med udgangspunkt i de foretagne effektvurderinger,  

 tages op til ny overvejelse, om programmet skal fortsættes og under hvilken  

 form.
Ad 4 Midlerne i programmet er traditionel regulering med forbud og påbud  

 kombineret med økonomiske incitamenter i form af tilskud, afgifter, styring  

 af offentlige indkøb m.v.
Der skal altså benyttes langt flere  

 påvirkningsmuligheder, end det er sædvane inden for såvel miljøforvaltning  

 som industripolitik.
Ud over lovmæssig regulering skal der i større omfang anvendes selektive  

 afgifter som styringsmiddel i miljøreguleringen, det kan være afgifter på  

 uønskede produkter, miljøbelastende input i produktioner m.v.
Afgifterne kan  

 anvendes til at sikre øget genbrug.
Det kan f.eks. gøres ved at belægge  

 råvarerne i produktionerne med en afgift, der fremmer genindvinding af gamle  

 råvarer.
Et sted, hvor dette kunne være fornuftigt, er inden for papir- og  

 plasticproduktioner.
Indtægterne fra afgifterne kan bruges til at finansiere  

 yderligere udviklingsprogrammer og projekter.
Der kan overvejes en  

 varslingsordning for lovtiltag, således at erhvervene får mulighed for at  

 påbegynde udviklingen af teknologier til imødekommelse af fremtidig  

 efterspørgsel.
 Det centrale industripolitiske virkemiddel bliver  

udviklingskontrakter, hvor staten udbyder udviklingsopgaver, hvortil  

 der er stillet midler til rådighed for den/de virksomheder, der deltager i  

 udviklingsarbejdet.
Udviklingskontrakterne har i dag en forholdsvis svag placering i den  

 danske industripolitik, hvorimod det er et meget anvendt industripolitisk  

 instrument i andre lande, f.eks.
Japan og USA.
Udviklingskontrakterne kan anvendes sammen med en styring af de offentlige  

 indkøb for at styrke incitamentet til at gå i gang for virksomhederne.
Det  

 kan f.eks. ske på spildevandsrensningsområdet, hvor der både er store  

 offentlige indkøb og et behov for videreudvikling af den tekniske formåen.
 Der skal satses på benyttelse af så mange påvirkningsmuligheder som muligt  

 for at sikre den største effekt på såvel miljøet som på den erhvervsmæssige  

 udvikling.
Styregruppen skal bestå af repræsentanter fra såvel Industri- som  

 Miljøministeriet.
Styregruppen er rådgivende for den daglige administration.
I styregruppen skal repræsentanter fra miljøorganisationer (NOAH og/eller  

 Danmarks Naturfredningsforening) deltage.
Herudover kan repræsentanter fra  

 erhvervene, brugerne samt fagbevægelsen deltage.
Inddragelsen af såvel Industri- og Miljøministeriet skyldes et ønske om,  

 at både det miljømæssige og det industripolitiske sigte i ordningen skal have  

 en central placering.
Endvidere vil administrationen af programmet være  

 videnmæssigt bedre funderet ved, at begge ressortområder inddrages.  

 Yderligere vil administrationens evne til at opfange nye behov for  

 miljømæssig regulering og dens evne til at gennemskue nye teknologiske  

 muligheder være større, hvilket er en af forudsætningerne for, at de  

 projekter, der sættes i værk, bliver succesrige.
Inddragelsen af et bredt  

 udsnit af interesseorganisationer og bevægelser med tilknytning til industri-  

 og miljøområdet vil også styrke administrationens evne til at opfange nye  

 behov og muligheder.
Det foreslås, at der iværksættes teknologivurdering i tilknytning til  

 programmet.
For det første fordi det kan bidrage til, at det miljømæssige  

 sigte fastholdes.
For det andet fordi det vil forbedre administrationens  

 fundament, når der skal prioriteres mellem selvinitierede og indkomne  

 projekter.
Og endelig fordi det ofte har vist sig, at inddragelsen af mange  

 parter i teknologiudviklingsprojekter har fremskyndet gode projekter samt  

 kvalificeret disse projekter.
Bengt-Åke Lundvall, AUC, har i flere  

 undersøgelser vist, at kontakten mellem bruger og producent er en afgørende  

 forudsætning for, at teknologiudviklingsprojekter bliver vellykkede.
Derfor  

 skal der inddrages så mange parter som muligt i teknologivurderingerne.
Ved  

 gennemførelsen af teknologivurderingerne skal brugere, producenter, det  

 offentlige og miljøorganisationer (NOAH og Danmarks Naturfredningsforening)  

 inddrages.
Yderligere er det en central del af programmet, at der foretages  

 effektvurderinger og evaluering af de enkelte projekter.
Effektvurderingerne  

 skal vurdere de miljømæssige og de økonomiske resultater af de forskellige  

 projekter.
Effektvurderingerne skal bidrage til, at der erhverves en øget  

 viden om, hvad der sker, når staten påvirker erhvervene.
Dette kan så give  

 basis for, at der etableres viden om, hvilke instrumenter og mix af  

 instrumenter der er mest virksomme over for erhvervene.
Dette giver dermed  

 grundlag for en mere effektiv ressourceudnyttelse ved fremtidige projekter.  

 Viden om erhvervspolitikkens effekter haves stort set ikke i dag.
I forbindelse med teknologi- og effektvurderingerne skal der finde en  

 afsøgning sted med henblik på at identificere emner for nye forsknings- og  

 udviklingsprojekter inden for det miljøteknologiske område.
Herunder  

 opfølgning på internationale miljøreguleringstiltag fra f.eks.
EF samt  

 vurderinger af, hvilke miljøforbedrende tiltag der må komme de nærmeste år,  

 med henblik på iværksættelse af udviklingsprojekter, der imødekommer de  

 behov, der opstår i tilknytning hertil.
Herved gives der mulighed for hurtigt  

 at komme ud af startblokkene med nye udviklingsprojekter og kontrakter.
Ad 5 Programmet skal sigte mod skabelsen af et egentligt miljøindustrielt  

 kompleks.
Danske virksomheder er med international målestok relativt små.
Det  

 giver problemer med finansieringen af store og ofte risikobetonede  

 udviklingsprogrammer.
Endvidere mangler der ofte de økonomiske og  

 videnmæssige forudsætninger for international markedsføring af produkterne,  

 ligesom det alt for ofte ses, at danske virksomheder direkte modarbejder  

 hinanden i stedet for at samarbejde på eksportmarkederne.
Ved at stimulere  

 til et samarbejde på forsknings- og udviklingssiden kan man skabe netværk,  

 der kan føre til fælles eksportfremstød og eventuelt  

 virksomhedssammenslutninger.
Det er en international erfaring, at  

 industristrukturer med sammenhængende komplekser er væsentligt mere robuste  

 end strukturer med enkeltstående virksomheder, der ikke er integreret i  

 netværk.
For at sikre at den viden, der opnås ved de konkrete udviklingsprojekter  

 spredes mest muligt, og for at sikre, at ny viden udnyttes, skal eventuelle  

 patenter, der opnås som følge af et offentligt finansieret udviklingsprojekt,  

 tilfalde det offentlige.
Ud over at det på denne måde kan sikres, at ny viden  

 bliver udnyttet, kan indtægterne fra udliciteringen af patenterne benyttes  

 til at finansiere nye udviklingsopgaver.
Ved delvis medfinansiering fra de deltagende virksomheder skal den  

 tilsvarende andel af eventuelle licensindtægter tilfalde virksomhederne.
Det  

 er vel også naturligt, at det offentlige, som har taget risikoen, får  

 gevinsten ved et vellykket projekt.
Men virksomhederne får også noget ud af  

 udviklingssamarbejdet.
For det første får de ny viden, for det andet bliver  

 de i stand til at levere et produkt, som der er behov for, og endelig  

 erhverver de sig gennem udviklingsprojektet en kompetence, som er til gavn  

 ved den videre udvikling af virksomheden.
I en række andre lande, bl.a.
USA  

 og Japan, har man allerede ordningen med, at patentrettigheder tilfalder det  

 offentlige, og det uden at det mindsker virksomhedernes interesse i at  

 deltage i offentligt finansierede udviklingsprojekter.
Videnspredning er vigtig, derfor skal det ved udbydelse af nye  

 udviklingskontrakter, når der erhverves ny viden, og ved udsigt til nye  

 miljøreguleringer sikres, at denne viden kommer så langt ud i  

 erhvervsstrukturen som muligt.
Til dette formål skal det teknologiske  

 servicenet benyttes.
Ad 6 Der skal afsættes særlige midler inden for eksportfremmeordningen til  

 fremme af eksport af de opnåede resultater.
