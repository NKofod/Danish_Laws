Pressenævnets kendelse i sag nr. 2009-6-0898 [K] har klaget til Pressenævnet over en udsendelse Cool Cash Quiz Show på Kanal København den 5. oktober 2009, idet han mener, at god presseskik er tilsidesat.
[K] har til støtte for klagen bl.a. anført, at programmets afvikling virkede svindlerisk.
Han har ingen personlig interesse som grundlag for sin kritik af programmet, men anser programmet for dybt underlødigt.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [K] efter det oplyste ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2.
