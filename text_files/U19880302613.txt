Som 87.459 Under denne sag har HO Byggefagenes Mesterforening for Hvorslev Tømrer- og  

 Snedkerforretning ved Bent Nielsen indklaget Landsorganisationen i Danmark  

 for Snedker- og Tømrerforbundet i Danmark og for forbundets afdeling 11 for  

 Arbejdsretten for delagtighed i overenskomststridige kollektive  

 arbejdsvægringer.
 Klagerne har nedlagt påstand om, at det pålægges Snedker- og  

 Tømrerforbundet i Danmark at betale en efter rettens skøn fastsat bod, og at  

 det pålægges forbundets afdeling 11 at betale en efter rettens skøn fastsat  

 bod.
 De indklagede har påstået frifindelse.
 Sagens omstændigheder er efter det oplyste følgende:
 Hvorslev Tømrer- og Snedkerforretning havde fået overdraget en entreprise,  

 der omfattede tag- og gavlbeklædning med B9 eternitplader på Foulum  

 Forsøgsanlæg, der ejes af Landbrugsministeriet.
B9 eternitplader indeholder asbest, men ifølge bekendtgørelse nr. 660 af  

 24. september 1986 om asbest er det indtil den 30. juni 1988 tilladt at  

 anvende sådanne plader.
Arbejdet på arbejdspladsen var tilrettelagt således,  

 at oplægningen af B9 eternitpladerne skulle udføres under overholdelse af  

 asbestbekendtgørelsen og andre miljøretlige regler, og Arbejdstilsynet havde  

 efter besigtigelse af byggepladsen givet udtryk for tilfredshed med dennes  

 indretning.
Da arbejdet skulle begynde, afleverede de fem svende, som skulle  

 udføre det, den 30. november 1987 en erklæring om, at de nægtede at oplægge  

 nye plader indeholdende asbest, idet de henviste til deres liv og velfærd.
På et fællesmøde den 1. december 1987 gjorde Snedker- og Tømrerforbundet  

 gældende, at det i henhold til Arbejdsrettens afgørelser er op til den  

 enkelte lønmodtager at tage stilling til, hvorvidt han vil udføre sådant  

 arbejde, og at forbundet derfor ikke kunne medvirke til at pålægge  

 medlemmerne at udføre arbejdet.
Forbundet bestred, at dets afdeling 11 havde  

 gjort sig delagtig i arbejdsvægringen.
 I fagbeskrivelsen for Foulum-byggeriet er anført: »Ved de foreskrevne  

 eternit-produkter skal der anvendes Ny-eternit, asbestfri, såfremt de er i  

 produktion.« Dansk Eternit har i en skrivelse af 22. februar 1988  

 oplyst, at plader i profil B9 i asbestfri udførelse (Ny Eternit) endnu ikke  

 var markedsført, og at de ikke kunne forventes at ville blive det før i maj  

 1988.
 Snedker- og Tømrerforbundets afdeling 11 sendte den 3. november 1987 en  

 sålydende skrivelse til Byggefagene og Fællesorganisationerne i Midtjylland  

 m.fl.:
»FOR ET ASBESTFRIT DANMARK !! - NEJ TIL ASBEST!!! Gode kammerater! Som det sikkert er jer bekendt, har herværende afdeling af Snedker- og  

 Tømrerforbundet og vort forbund, igennem længere tid forsøgt at få sat en  

 stopper for landbrugsministeriets oplægning af asbestholdige tagplader, på  

 ministeriets forsøgsgård i Foulum ved Viborg.
 På trods af en forholdsvis massiv pressedækning og flere henvendelser til  

 landbrugsministeren (Laurits Tørnæs), har denne endnu ikke reageret på vore  

 henvendelser.
Sagen går i korthed ud på, at landbrugsministeriet netop har startet 3.  

 etape af byggeriet på forsøgsgården i Foulum.
I denne etape skal der oplægges  

 ca. 20.000 m2 asbestholdige tagplader.
Herværende afdeling har forsøgt at få  

 stoppet dette vanvid, bl.a. med henvisning til, at det er almindelig erkendt  

 at arbejde med asbest er dødsensfarlig.
Men også med henvisning til, at  

 regeringen i 1986 proklamerede »Det asbestfri Danmark«.
HVORFOR erstatter ministeriet ikke asbestpladerne med plader der er  

 asbestfri og ufarlige at arbejde med ?? Vi ved det ikke!! Men vi ved at materialet er dødsensfarlig at arbejde med og vi kan ikke se  

 nogen fornuft i, at oplægge de mange plader, når de kan erstattes med  

 ufarlige plader.
På den baggrund skal der hermed lyde en kraftig opfordring til at deltage  

 i en DEMONSTRATION på Forsøgsgården i Foulum Fredag d. 6. nov. kl. 14.30 Vi skal på det kraftigste anmode jer om at sende folk og faner til  

 demonstrationen, så det kan blive en manifestation, der får politikerne på  

 andre og bedre tanker, til gavn for det samlede arbejdsmiljø.' Ifølge en artikel i dagbladet Land og Folk fra den 19. november 1987 har  

 Snedker- og Tømrerforbundets formand udtalt: »Uanset hvilke tidsfrister  

 der gælder efter bekendtgørelserne, lægger mine medlemmer ikke en asbestplade  

 op på ministeriets gård i Foulum.
Vi har ikke noget ansvar for fastlæggelsen af de tidsfrister, der gør, at  

 der må arbejdes med asbest frem til den 1. juli 1988. Men uanset om vi havde,  

 ville vi ikke vedstå den i dag.
Tingenes tilstand er ændret.
Vi ser i dag,  

 hvordan folk i stort antal er døende på grund af asbestarbejde.
Det gælder  

 medlemmernes liv og helbred.« Ifølge artikel i dagbladet Aktuelt fra den 24. november 1987 har  

 forbundsformanden videre udtalt: » Vi står helt bag vores medlemmer i  

 Foulum, som ikke vil røre asbesten.
De skal ikke risikere deres liv.« Tømrermester Bent Nielsen har bl.a. forklaret, at valget af B9  

 eternitplader var foretaget af bygherren.
Pladerne var blevet hjørneafskåret  

 og havde fået boret de fornødne huller på Eternitfabriken.
Den resterende  

 tilpasning var af ringe omfang og skulle foretages i et telt med udsugning.  

 Der blev afholdt et møde på byggepladsen med Arbejdstilsynet og alle  

 interesserede parter, og Arbejdstilsynet oplyste om de gældende regler og  

 godkendte forholdene.
Der var foretaget ekstra beskyttelsesforanstaltninger  

 udover bekendtgørelsens krav.
Arbejdsvægringen har efter en foreløbig  

 opgørelse medført en merudgift på mellem 400.000 og 500.000 kr.
Klagerne har anført, at arbejdernes arbejdsvægring har været uberettiget  

 og overenskomststridig, fordi betingelsen i § 5, stk. 2, i »Norm for  

 regler for behandling af faglig strid« om, at hensynet til liv, velfærd  

 eller ære skal afgive tvingende grunde til at standse arbejdet, ikke var  

 opfyldt.
Både materialet og arbejdsmetoden var lovlig efter de gældende  

 regler, som er blevet udarbejdet i samarbejde med arbejdsmarkedets  

 organisationer.
Arbejdsgiveren havde endda foretaget yderligere  

 foranstaltninger for at formindske risikoen, og Arbejdstilsynet havde  

 godkendt arbejdsforholdene.
Der må i sådanne sager ved bedømmelsen af, om  

 arbejdernes liv eller velfærd er truet, lægges helt afgørende vægt på  

 Arbejdstilsynets opfattelse.
Klagerne har videre gjort gældende, at Snedker- og Tømrerforbundet har  

 gjort sig delagtig i arbejdsvægringen, dels ved ikke på fællesmødet at ville  

 give medlemmerne pålæg om at udføre arbejdet, dels ved formandens udtalelser  

 til Land og Folk og til Aktuelt, der klart opfordrer medlemmerne til ikke at  

 arbejde med asbest.
I Arbejdsrettens dom af 12. juni 1986 i sagerne nr.  

 86.130 og 86.131 har retten udtalt, at Normens § 5, stk. 2, ikke kan  

 legitimere iværksættelse af kollektive skridt fra organisationernes side.
 Forbundets afdeling 11 har efter klagernes opfattelse også gjort sig  

 delagtig i arbejdsvægringen ved at rundsende skrivelsen af 3. november 1987,  

 som indeholder en indirekte opfordring til at boykotte asbestarbejde af  

 enhver art.
De indklagede har anført, at arbejderne i medfør af Normens § 5, stk. 2,  

 var berettiget til at nægte at oplægge de asbestholdige plader, fordi  

 arbejdet dermed frembød fare for deres liv eller velfærd.
I den nævnte dom af  

 12. juni 1986 udtalte Arbejdsretten også: »Såvel de fremlagte lægelige  

 oplysninger om asbests farlighed som den omstændighed, at de gældende  

 tilladelser til at fremstille, importere og anvende asbest eller  

 asbestholdigt materiale er gjort tidsbegrænsede med henblik på senere  

 gennemførelse af et generelt forbud herimod, viser, at sygdomsrisikoen ved  

 arbejde med asbestholdige produkter selv ved iagttagelse af foreskrevne  

 sikkerhedsforskrifter er erkendt.« Det er rigtigt, at  

 arbejdstagerorganisationerne har deltaget i forhandlinger om regler for  

 arbejde med asbest og asbestholdige materialer, men de er under disse  

 forhandlinger kun gået med til, at sådant arbejde må udføres i tiden indtil  

 den 1. april 1987.
De indklagede har videre anført, at Tømrerforbundet og dels afdeling 11  

 ikke har haft nogen pligt til at pålægge medlemmerne at udføre det omhandlede  

 arbejde, som frembød fare for deres liv eller velfærd.
Organisationerne har  

 ikke forbudt medlemmerne at udføre arbejdet, men har kun vejledet og rådgivet  

 medlemmerne ved at oplyse om farerne ved arbejdet, og det er ikke  

 overenskomststridigt.
 Arbejdsretten skal udtale:
Ifølge Arbejdsmiljølovens § 72 har Arbejdstilsynet bl.a. til opgave at  

 vejlede om arbejdsmiljømæssige spørgsmål, at holde sig orienteret om den  

 tekniske og sociale udvikling med henblik på forbedring af arbejdet for  

 sikkerhed og sundhed i arbejdsmiljøet og at påse, at loven og de forskrifter,  

 der gives med hjemmel i loven, overholdes.
Efter lovens § 77 kan  

 Arbejdstilsynet, hvis det skønner det nødvendigt for at afværge en  

 overhængende, betydelig fare for de ansattes eller andres sikkerhed eller  

 sundhed, påbyde, at faren straks imødegås, herunder eventuelt standse  

 arbejdet.
Ved bedømmelsen af, om en arbejdsopgave frembyder en sådan risiko  

 for arbejdernes liv eller velfærd, at de i henhold til Normens § 5, stk. 2,  

 kan nægte at udføre den, må der i almindelighed tillægges Arbejdstilsynets  

 godkendelse af arbejdsforholdene afgørende betydning.
Ved bekendtgørelse nr. 468 af 13. november 1979 om anvendelse af asbest  

 blev det forbudt at fremstille, importere eller anvende asbestholdigt  

 materiale under nogen form.
Det var dog tilladt i tiden indtil den 1. januar  

 1985 at fremstille, importere og anvende asbestcementprodukter med maksimalt  

 20 vægtprocent asbest til tagbeklædning og facadebeklædning.
Ved  

 bekendtgørelse nr. 161 af 26. marts 1984 blev fristen ændret til den 1.  

 januar 1990. Ved bekendtgørelse nr. 660 af 24. september 1986 blev  

 undtagelsesbestemmelsen på ny ændret, således at det indtil den 31. december  

 1987 var tilladt at importere asbestcementprodukter til udvendig brug (med  

 maksimalt 10 vægtprocent asbest), herunder bølgeplader B9. Anvendelse af  

 disse materialer er tilladt indtil den 30. juni 1988.
Som det fremgår af disse bekendtgørelser er sundhedsrisikoen ved at  

 arbejde med asbestprodukter klart erkendt af arbejdsmiljømyndighederne, og  

 det er nu helt forbudt at oplægge asbestholdige B 9 bølgeplader fra 30. juni  

 1988. I en sådan situation findes arbejderne i medfør af Normens § 5, stk. 2,  

 at have været berettiget til at nægte at oplægge de asbestholdige plader.  

 Arbejdernes organisationer har herefter ikke haft nogen pligt til at pålægge  

 medlemmerne at udføre arbejdet.
Det er ikke bevist, at organisationerne har  

 forbudt medlemmerne at udføre arbejdet, og organisationernes udtalelser kan  

 kun betragtes som en vejledning og rådgivning til medlemmerne, der ikke er  

 overenskomststridig.
 De indklagedes frifindelsespåstand tages derfor til følge.
 Sagens omkostninger 2.000 kr., skal betales af klagerne.
 T h i k e n d e s f o r r e t :
 Landsorganisationen i Danmark for Snedker- og Tømrerforbundet i Danmark og  

 for forbundets afdeling 11 frifindes i denne sag.
 I sagsomkostninger skal klagerne betale 2.000 kr. til Arbejdsretten inden  

 14 dage efter denne doms afsigelse.
