Kapitel 1   Anvendelsesområde Kapitel 2   Definitioner Kapitel 3   Anmeldelse af markedsføring af UCITS Kapitel 4   Ansøgning om godkendelse af markedsføring af non-UCITS Kapitel 5   Fælles bestemmelser Kapitel 6   Straffebestemmelser Kapitel 7   Ikrafttræden Bekendtgørelse om udenlandske investeringsinstitutters markedsføring i Danmark1) I medfør af § 18, stk. 2, § 19, stk. 3 og § 221, stk. 3, i lov nr. 456 af 18. maj 2011 om investeringsforeninger m.v., fastsættes:
Kapitel 1 Anvendelsesområde § 1. Bekendtgørelsen finder anvendelse på udenlandske investeringsinstitutter, jf. § 3, stk. 1, nr. 4, i lov om investeringsforeninger m.v., som ønsker at markedsføre deres andele direkte eller indirekte i Danmark, og som 1) er godkendt af en kompetent myndighed i et andet land inden for Den Europæiske Union eller i et land, som Fællesskabet har indgået aftale med på det finansielle område i medfør af Rådets direktiv 2009/65/EF (UCITS-direktivet), eller 2) er godkendt og under offentligt tilsyn af en kompetent myndighed i et andet land, som ikke er omfattet af UCITS-direktivet, samt har til formål fra offentligheden, en videre kreds, en begrænset kreds eller professionelle investorer at modtage midler, der placeres i likvide midler, herunder valuta, eller i instrumenter, som nævnt i bilag 5 til lov om finansiel virksomhed, i overensstemmelse med investeringsinstituttets investeringspolitik og risikoprofil, og indløser en deltagers andel af formuen med midler, der hidrører fra denne.
 Stk. 2. Bekendtgørelsen finder ikke anvendelse på udenlandske investeringsinstitutter af den lukkede type, der ønsker at markedsføre deres andele direkte eller indirekte i Danmark.
Kapitel 2 Definitioner § 2. I denne bekendtgørelse forstås ved:
 1) En autoriseret dansk oversættelse: En oversættelse udført af en statsautoriseret translatør eller en tilsvarende oversættelse udført af en udenlandsk translatør med tilsvarende uddannelse og tilsvarende offentlig godkendelse, såfremt en tilsvarende godkendelse eksisterer.
 2) Udenlandsk investeringsinstitut: Enhver udenlandsk kollektiv investeringsordning, hvis virksomhed svarer til de i lov om investeringsforeninger m.v. § 1, stk. 2-4 og 8, nævnte ordninger.
3) UCITS: En forkortelse af den engelske betegnelse Undertaking for Collective Investment in Transferable Securities for et investeringsinstitut, der er omfattet af EuropaParlamentets og Rådets direktiv 2009/65/EF, og som i medfør af artikel 1, stk. 3, kan oprettes a) i henhold til aftale som investeringsfonde administreret af administrationsselskaber, b) som »trusts« (unit trusts), eller c) i henhold til vedtægter som investeringsselskaber (for eksempel investeringsforeninger).
 4) Non-UCITS: Udenlandske investeringsinstitutter, der ikke er omfattet af Rådets direktiv 2009/65/EF, jf. § 1, stk. 1, nr. 2.
 5) En professionel investor: En investor, der besidder den fornødne erfaring, viden og ekspertise til at træffe sine egne investeringsbeslutninger og foretage en korrekt vurdering af risiciene i forbindelse hermed.
 6) En detailinvestor: En detailinvestor er en investor, der ikke er en professionel investor.
 7) I denne bekendtgørelse forstås ved direkte markedsføring: Enhver form for tilkendegivelse rettet mod det danske marked i forbindelse med udøvelse af virksomhed som investeringsinstitut, der har til formål at fremme afsætning af andele fra et investeringsinstitut enten gennem direkte salg fra investeringsinstituttet eller gennem distributører.
 8) I denne bekendtgørelse forstås ved indirekte markedsføring: Enhver form for tilkendegivelse rettet mod det danske marked i forbindelse med udøvelse af virksomhed som investeringsinstitut, der har til formål at fremme afsætning af andele fra et investeringsinstitut gennem forsikringsaftaler eller fremme afsætningen af andre værdipapirer, herunder blandt andet, men ikke begrænset til, obligationer, hvis kurs og risikoprofil følger investeringsinstituttets tæt, lineært eller gearet.
Kapitel 3 Anmeldelse af markedsføring af UCITS § 3. Anmeldelsesproceduren for UCITS, fremgår af Kommissionens forordning nr. 584/2010 om gennemførelse af Europa-Parlamentets og Rådets direktiv 2009/65/EF for så vidt angår form og indhold af standardmodellen til anmeldelsesskrivelse og erklæring om investeringsinstituttet, brug af elektronisk kommunikation mellem kompetente myndigheder i forbindelse med anmeldelser og procedurer ved kontroller og undersøgelser på stedet samt udveksling af oplysninger mellem kompetente myndigheder.
Nærmere oplysninger om anmeldelsesproceduren vil desuden fremgå af Finanstilsynets hjemmeside: www.finanstilsynet.dk/UCITS Stk. 2. En udenlandsk UCITS, som ønsker at markedsføre sine andele direkte eller indirekte her i landet, skal angive de typer af investorer, som investeringsinstituttet retter henvendelse til, for eksempel detailinvestorer eller professionelle investorer m.fl.
Stk. 3. En udenlandsk UCITS, som ønsker at markedsføre sine andele direkte eller indirekte her i landet, skal i prospektet, eller i eventuelle tillæg hertil, give danske investorer oplysning om 1) investeringsinstituttets danske repræsentant, jf. § 8, 2) de skatte- og afgiftsregler, der gælder for investeringsinstituttets danske investorer, 3) hvorvidt der indeholdes skat af eventuelle udlodninger, 4) de skatte- og afgiftsregler, som investeringsinstituttet er underlagt i hjemlandet, 5) den information, det påhviler investeringsinstituttet at formidle til sine investorer efter hjemlandets regler, herunder de oplysninger investeringsinstituttet skal formidle, hvis det ophører med at markedsføre sig her i landet, samt 6) oplysning om de foranstaltninger, som investeringsinstituttet påtænker at gennemføre her i landet for at sikre investorernes ret til udbetaling af udbytte og indløsning af andele.
Kapitel 4 Ansøgning om godkendelse af markedsføring af non-UCITS § 4. En udenlandsk non-UCITS, som ønsker at markedsføre sine andele direkte eller indirekte her i landet, skal indsende følgende til Finanstilsynet:
 1) En erklæring fra tilsynsmyndigheden i investeringsinstituttets hjemland om, at investeringsinstituttet er godkendt i henhold til hjemlandets lovgivning og undergivet hjemlandets tilsyn også for så vidt angår investeringsinstituttets aktiviteter i Danmark, samt oplysning om, hvad investeringsinstituttets godkendelse omfatter.
 2) En erklæring fra investeringsinstituttets tilsynsmyndigheder om, at hjemlandet er indstillet på at give tilsvarende danske foreninger adgang til at markedsføre deres andele i det pågældende land.
 3) Fondsbestemmelser eller vedtægter.
4) Prospekt inklusive eventuelle tillæg, herunder oplysning om a) investeringsinstituttets danske repræsentant, jf. § 8, b) de skatte- og afgiftsregler, der gælder for investeringsinstituttets danske investorer, c) hvorvidt der indeholdes skat af eventuelle udlodninger, d) de skatte- og afgiftsregler, som investeringsinstituttet er underlagt i hjemlandet, samt e) oplysning om de foranstaltninger, som investeringsinstituttet påtænker at gennemføre her i landet for at sikre investorernes ret til udbetaling af udbytte og indløsning af andele.
 5) Den seneste årsrapport, medmindre investeringsinstituttet endnu ikke har drevet virksomhed i en hel regnskabsperiode, og en eventuel halvårsrapport.
 6) Finanstilsynets anmeldelsesbrev for anmodning om markedsføring af non-UCITS, herunder:
a) navn og adresse på investeringsinstituttet og dets eventuelle administrationsselskab, b) beskrivelse af den planlagte markedsføring i Danmark, herunder de typer af investorer, som investeringsinstituttet retter henvendelse til, for eksempel detailinvestorer eller professionelle investorer m.fl., og om der er tale om direkte eller indirekte markedsføring, c) oplysning om de foranstaltninger, som investeringsinstituttet påtænker at gennemføre her i landet for at sikre investorernes ret til udbetaling af udbytte og indløsning af andele, d) oplysning om den information, det påhviler investeringsinstituttet at formidle til sine investorer efter hjemlandets regler, herunder de oplysninger investeringsinstituttet skal formidle, hvis det ophører med at markedsføre sig her i landet, e) oplysning om investeringsinstituttets danske repræsentants navn, adresse, opgaver og forpligtelser, jf. § 8, hvis instituttet har en sådan, samt f) navne og ISIN-koder for de afdelinger og andelsklasser, som ansøgningen omfatter.
 7) Eventuelle andre dokumenter, som investeringsinstituttet er forpligtet til at offentliggøre i hjemlandet.
 Stk. 2. Ved efterfølgende ansøgning om godkendelse af markedsføring af afdelinger i et udenlandsk investeringsinstitut omfattet af § 1, stk. 1, nr. 2, skal investeringsinstituttet indsende de i stk. 1, nr. 1, og 3-6, nævnte oplysninger og dokumenter.
Stk. 3. De i stk. 1, nr. 1, 3, 4, 6 og 7 nævnte dokumenter skal være originale dokumenter eller kopier, der er bekræftet af personer, der er skriftligt bemyndiget til at handle på investeringsinstituttets vegne i denne forbindelse.
Dokumentet omhandlet i stk. 1, nr. 2, skal altid være et originalt dokument.
 Stk. 4. Ved efterfølgende ansøgning om godkendelse af markedsføring af andelsklasser i afdelinger, hvis markedsføring allerede er godkendt, skal investeringsinstituttet indsende et digitalt dokument med angivelse af, hvilke afdelinger andelsklasserne henhører under samt navne og ISIN-koder for de afdelinger og andelsklasser, som ansøgningen omfatter.
Stk. 5. De i stk. 1 nævnte dokumenter skal være affattet på dansk i en autoriseret dansk oversættelse eller på engelsk, norsk eller svensk.
Alternativt kan det være en autoriseret oversættelse til engelsk, norsk eller svensk.
Prospektet, jf. stk. 1, nr. 4, og eventuelle tillæg til dette, skal dog altid være affattet på dansk i en autoriseret dansk oversættelse.
Finanstilsynets godkendelse af direkte eller indirekte markedsføring af non-UCITS § 5. Det er en betingelse for, at Finanstilsynet kan godkende markedsføring af en udenlandsk non-UCITS, at Finanstilsynet har hjemmel til at samarbejde med investeringsinstituttets hjemlands tilsynsmyndighed i henhold til en samarbejdsaftale på det finansielle område.
§ 6. Finanstilsynet kan godkende direkte eller indirekte markedsføring, når en udenlandsk non-UCITS har indsendt de i § 4, stk. 1, nævnte dokumenter og oplysninger til Finanstilsynet.
Finanstilsynet kan dog indhente yderligere oplysninger, som Finanstilsynet finder nødvendige til sin vurdering af, om danske investorers interesser er tilstrækkeligt sikrede.
 Stk. 2. Andele i udenlandske non-UCITS kan markedsføres, når Finanstilsynet har godkendt markedsføringen, jf. stk. 1.
Kapitel 5 Fælles bestemmelser Navn § 7. Udenlandske investeringsinstitutter er berettiget til at benytte det samme navn eller den samme betegnelse for deres virksomhed, som de benytter i hjemlandet.
 Stk. 2. Såfremt navnet eller betegnelsen indebærer risiko for forveksling, kan Finanstilsynet kræve, at instituttet tilføjer en forklarende bemærkning til navnet eller betegnelsen.
Repræsentanter § 8. Udenlandske investeringsinstitutter, hvis andele markedsføres over for detailinvestorer her i landet, skal have en repræsentant med kontor her i landet for at sikre danske detailinvestorers adgang til oplysninger og indløsning af andele.
Stk. 2. Repræsentanten skal have tilladelse som værdipapirhandler, jf. § 9 i lov om finansiel virksomhed, eller som investeringsforvaltningsselskab, jf. § 10 i lov om finansiel virksomhed.
Repræsentanten kan også være en filial, jf. § 5, stk. 1, nr. 19, i lov om finansiel virksomhed.
Stk. 3. Repræsentanten skal på en investors anmodning herom bistå detailinvestoren med indløsning, udbetaling af udbytte og ombytning af andele m.v., samt hjælpe investoren med kontakten til investeringsinstituttet.
Repræsentanten kan også selv udføre disse opgaver.
Repræsentanten skal endvidere udlevere de dokumenter, som instituttet offentliggør i sit hjemland og oplyse om investeringsinstituttet på en investors anmodning herom.
 Stk. 4. Investorers henvendelser til repræsentanten skal have samme retsvirkning som henvendelser til det udenlandske investeringsinstitut.
Stk. 5. Udenlandske investeringsinstitutter, som kun ønsker at markedsføre andele til professionelle investorer, kan undlade at have en repræsentant, såfremt 1) investeringsinstituttet kun markedsfører dets andele indirekte over for detailinvestorer gennem unit link-ordninger etableret af virksomheder under tilsyn af Finanstilsynet, jf. § 1 i lov om finansiel virksomhed, eller gennem en filial, jf. § 5, stk. 1, nr. 19, i lov om finansiel virksomhed, eller 2) det udenlandske investeringsinstitut gennem aftaler med de danske professionelle investorer sikrer sig, at andelene ikke videresælges til detailinvestorer, og 3) erklærer, at det udenlandske investeringsinstitut ikke selv vil sælge andele til danske detailinvestorer.
 Ændring af oplysninger m.v.
§ 9. Et udenlandsk investeringsinstitut skal underrette Finanstilsynet om ændringer i investeringsinstituttets navn og adresse senest 14 dage efter, at beslutningen om ændringen er truffet.
En udenlandsk non-UCITS skal ligeledes underrette Finanstilsynet om ændringer i markedsføringsplanen, jf. § 4, stk. 1, nr. 6, senest 14 dage efter, at beslutningen om ændringen er truffet Stk. 2. Et udenlandsk investeringsinstitut skal underrette Finanstilsynet straks, såfremt det suspenderer indløsning af andele.
Offentliggørelse af oplysninger § 10. De dokumenter og oplysninger, som udenlandske investeringsinstitutter løbende skal offentliggøre i deres hjemlande, skal ligeledes offentliggøres her i landet.
Offentliggørelse skal ske på samme måde som i hjemlandet.
Investeringsinstitutterne skal dog selv sørge for offentliggørelse her i landet, hvis det er hjemlandets tilsynsmyndighed, der offentliggør visse oplysninger i hjemlandet.
Det skal fremgå af prospektet eller et tillæg til dette, hvor offentliggørelsen finder sted.
Stk. 2. De i stk. 1 omhandlede dokumenter og oplysninger skal være affattet på dansk i en autoriseret dansk oversættelse eller på engelsk, norsk eller svensk.
Alternativt kan det være en autoriseret oversættelse til engelsk, norsk eller svensk.
Oplysningerne i prospektet, jf. § 4 stk. 1, nr. 4, og i dokumentet med central investorinformation i henhold til Kommissionens forordning nr. 583/2010 om gennemførelse af Europa-Parlamentets og Rådets direktiv 2009/65/EF for så vidt angår central investorinformation og de betingelser, der skal opfyldes, når central investorinformation eller prospektet udleveres på et andet varigt medium end papir eller via et websted, skal altid være affattet på dansk i en autoriseret dansk oversættelse.
Ophør af markedsføring af andele § 11. Finanstilsynet kan kræve, at et udenlandsk investeringsinstitut ophører med markedsføring af sine andele i Danmark, hvis 1) investeringsinstituttets foranstaltninger til sikring af investorernes ret til udbetaling af udbytte og indløsning af andele ikke tilstrækkeligt sikrer de danske investorers rettigheder, 2) investeringsinstituttet ikke markedsføres i overensstemmelse med markedsføringsmaterialet, 3) investeringsinstituttets godkendelse eller tilsyn fra hjemlandets kompetente myndighed bortfalder, 4) danske foreningers adgang til markedsføring i det pågældende land, jf. § 4, stk. 1, nr. 2, ændres eller bortfalder, 5) Finanstilsynets hjemmel til eller aftale om at samarbejde med investeringsinstituttets hjemlands tilsynsmyndighed, jf. § 5, bortfalder, eller 6) investeringsinstituttet gør sig skyldig i grov eller gentagen overtrædelse af reglerne i denne bekendtgørelse eller anden dansk lovgivning.
§ 12. Når et udenlandsk investeringsinstitut eller en afdeling heraf ophører med at markedsføre sine andele i Danmark, skal investeringsinstituttet straks give Finanstilsynet meddelelse herom med angivelse af tidspunktet for ophøret.
Samtidig skal investeringsinstituttet oplyse, hvordan det iværksætter enten de i § 3, stk. 3, nr. 5 og 6, eller § 4, stk. 1, nr. 6, c og d, nævnte foranstaltninger til sikring af danske investorers rettigheder.
Afgift § 13. Udenlandske investeringsinstitutter, som er anmeldt eller har fået godkendelse i medfør af denne bekendtgørelse, betaler afgift til Finanstilsynet.
Afgiften fastsættes efter kapitel 22 i lov om finansiel virksomhed.
Kapitel 6 Straffebestemmelser § 14. Overtrædelse af § 3, stk. 2 og 3, § 7, stk. 2, § 8, stk. 1-4, og §§ 9-12 straffes med bøde, når overtrædelsen er forsætlig eller groft uagtsom.
Kapitel 7 Ikrafttræden § 15. Bekendtgørelsen træder i kraft den 1. juli 2011.
 Stk. 2. Samtidig ophæves bekendtgørelse nr. 505 af 12. maj 2010 om udenlandske investeringsinstitutters markedsføring i Danmark.
Finanstilsynet, den 28. juni 2011 Ulrik Nødgaard / Anne Marie Pico 1) Bekendtgørelsen indeholder bestemmelser, der gennemfører dele af Rådets direktiv 2010/42/EU af 1. juli 2010 om gennemførelse af Europa-Parlamentets og Rådets direktiv 2009/65/EF for så vidt angår visse bestemmelser om fusioner af fonde, master-feeder-strukturer og anmeldelsesprocedure, EU-Tidende 2010, nr.
L176 s. 28.
