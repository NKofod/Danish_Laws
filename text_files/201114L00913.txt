Betænkning afgivet af Retsudvalget den 7. juni 2012 Betænkning over Forslag til lov om ændring af lov om Folketingets Ombudsmand (Fastsættelse af embedsperiode for Folketingets ombudsmand og oprettelse af et børnekontor hos Folketingets Ombudsmand) [af Bertel Haarder (V), Mogens Lykketoft (S), Søren Espersen (DF), Marianne Jelved (RV) og Holger K.
Nielsen (SF)] 1. Ændringsforslag Folketingets formand har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 11. maj 2012 og var til 1. behandling den 25. maj 2012. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring. jf.
REU alm. del  bilag 336. De indkomne høringssvar og et notat herom er omdelt som bilag på lovforslaget.
Spørgsmål Udvalget har stillet 1 spørgsmål til justitsministeren og 1 spørgsmål til social- og integrationsministeren til skriftlig besvarelse, som disse har besvaret.
Møder Retsudvalget afholdt den 24. maj 2012 et møde med Folketingets Lovsekretariat om lovforslaget.
3. Indstillinger og politiske bemærkninger Et flertal i udvalget (udvalget med undtagelse af V og DF) indstiller lovforslaget til vedtagelse med de stillede ændringsforslag.
Et mindretal i udvalget (V og DF) indstiller lovforslaget til vedtagelse ved 3. behandling.
Mindretallet vil redegøre for sin stilling til ændringsforslagene ved 2. behandling.
Venstre og Dansk Folkepartis medlemmer af udvalget har i mange år haft det synspunkt, at Folketinget burde tidsbegrænse den samlede ansættelsesperiode for Folketingets Ombudsmand.
Det sker med lovforslaget for en maksimal periode på 10 år.
Venstre og Dansk Folkeparti havde gerne set, at man havde valgt en kortere periode på f.eks. 8 år, eller at man havde valgt at lave en model som med f.eks. rigsrevisorer, hvor perioden er 6 år med en mulig forlængelse på 4 år, altså i alt 10 år.
Den samme model kunne vi godt have tænkt os i forhold til ombudsmandsinstitutionen af en række principielle årsager, hvor det primære argument er, at en åremålsansættelselse på 10 år er unormalt lang sammenlignet med øvrige ansættelser i både det private og det offentlige.
 Vi finder det beklageligt, at et flertal i folketinget ikke deler den opfattelse, men trods vores bekymring om den lange åremålsansættelse, kan vi støtte lovforslaget.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af Folketingets formand, tiltrådt af et flertal (udvalget med undtagelse af V og DF):
 1) I undertitlen indsættes efter »ombudsmand«: », mulighed for fravigelse af reglerne om fratræden, pension og eftervederlag ved aftale med Folketingets ombudsmand«.
[Konsekvens af ændringsforslag nr. 2] Til § 1 2) Efter nr. 2 indsættes som nyt nummer:
 »01. I § 6 indsættes som stk. 4:
»Stk. 4. § 4, stk. 1, § 5, stk. 1, 2. pkt., og stk. 2, og § 6, stk. 1-3, kan fraviges ved en aftale mellem ombudsmanden og Folketingets formand.«« [Mulighed for at fravige reglerne om fratræden, pension og eftervederlag i ombudsmandsloven ved individuel aftale] Til § 2 3) I stk. 1 ændres »§ 1, nr. 1« til: »§ 1, nr. 1 og 01«.
[Konsekvens af ændringsforslag nr. 2] Bemærkninger Til nr. 1 Forslaget er en følge af ændringsforslag nr. 2 Til nr. 2 Med de nye regler om ombudsmandens ansættelsesperiode er der behov for at kunne fravige de gældende lovregler om ombudsmandens ansættelsesforhold. Ændringsforslagene nr. 1-3 giver mulighed for at aftale en sådan anden ordning med ombudsmanden end den, der følger af lovens regler.
 Ved forslaget indsættes på den baggrund en bestemmelse, hvorefter reglerne i ombudsmandsloven § 4, stk. 1, § 5, stk. 1, 2. pkt., og stk. 2, og § 6, stk. 1-3, om ombudsmandens fratræden, pension og eftervederlag kan fraviges ved en individuel aftale mellem ombudsmanden og Folketingets formand.
Der vil med den foreslåede bestemmelse i lovens § 6, stk. 4, kunne aftales en anden model for ombudsmandens fratræden, optjening af pension og udbetaling af eftervederlag end den i loven forudsatte.
Det er tanken herved at give mulighed for at aftale en model, som svarer til de sædvanlige rammer for kontrakts- eller åremålsansættelse af chefer i staten.
Det vil ikke mindst bero på ombudsmandens alder, tidligere ansættelser og forventninger til fremtidige ansættelser, om den ene eller anden ansættelsesform vil blive foretrukket.
Det forudsættes, at der indgås aftale om ombudsmandens ansættelsesvilkår ved ombudsmandens tiltræden.
Det forudsættes endvidere, at valget mellem ordningen i ombudsmandsloven og en anden aftalt ordning træffes i forbindelse med ombudsmandens tiltræden med bindende virkning for hele embedsperioden.
 En aftale mellem ombudsmanden og Folketingets formand eller rammerne for en sådan vil blive drøftet i Præsidiet forud for indgåelsen.
Til nr. 3 Forslaget er en følge af ændringsforslaget til nr. 2. Det foreslås, at den foreslåede bestemmelse om fravigelse af reglerne om fratræden, vederlag og pension i ombudsmandsloven ved individuel aftale træder i kraft dagen efter bekendtgørelsen i Lovtidende, og at bestemmelsen også skal gælde for den nuværende ombudsmands ansættelsesforhold.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Pia Adelsteen (DF) Pia Kjærsgaard (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
