Skriftlig fremsættelse (5. oktober 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om naturbeskyttelse og lov om havstrategi (National liste med handelsforbud m.m. over for visse invasive arter og nyaffattelse af bilag 1 til lov om havstrategi) (Lovforslag nr.
L 55) Regeringen ønsker med lovforslaget at skabe et grundlag for en fokuseret og effektiv forebyggelsesindsats over for introduktion og spredning af visse invasive plante- og dyrearter, der er problematiske i Danmark.
 I 2014 indførte EU's forordning 1143/2014 om invasive ikkehjemmehørende arter en række forbud mod invasive arter, der er problematiske på EU-niveau og derfor opført på den såkaldte EU-liste.
Med lovforslaget udnytter Danmark en mulighed i forordningen for at udarbejde en tilsvarende national liste over invasive ikkehjemmehørende arter, der er problematiske i Danmark.
Med den foreslåede bemyndigelse bliver det således muligt for ministeren at fastsætte regler om forbud mod indførsel, hold, avl, transport, markedsføring, anvendelse og udveksling, reproduktion, dyrkning og udsættelse i miljøet af visse invasive arter, der særligt giver udfordringer i Danmark.
Bemyndigelsen giver desuden ministeren adgang til at fastsætte regler om et tilladelsessystem, der gør det muligt at anvende arterne på den nationale liste til visse begrænsede formål, f.eks. forskning.
Endelig giver forslaget ministeren mulighed for at fastsætte en overgangsordning, der f.eks. kan sikre, at erhvervsdrivende i en begrænset periode under visse betingelser vil kunne afsætte et evt. restlager af arter, der kommer på den nationale liste.
Lovforslaget indebærer, at ændring af den nationale liste skal ske ved bekendtgørelse og at nye arter kun kan komme på listen, hvis de lever op til en række i kriterier, der er beskrevet i lovbemærkningerne.
Ud over at arten skal være invasiv, er det således også et krav, at et forbud effektivt vil forebygge, minimere eller begrænse artens skadelige indvirkning og ikke medfører væsentlige samfunds- eller erhvervsøkonomiske omkostninger.
 Lovforslaget gennemfører endvidere en teknisk justering af bilag 1 til havstrategiloven, der har til formål at sikre en mere sammenhængende og konsekvent tilgang til tilstandsvurderingerne i medfør af havstrategirammedirektivet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
