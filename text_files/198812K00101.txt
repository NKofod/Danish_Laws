Nr LSF 101 Forslag til Lov om ændring af lov om social bistand (Ændring af reglerne  

 om offentligt formidlet pasning af arbejdslediges børn) Fremsat af Jane Oksen (FP) Aage Brusgaard (FP) Annette Just (FP) Pia  

 Kjærsgaard (FP) Johannes Sørensen (FP) Lovforslaget er forkastet den 15. november 1988 § 1 I lov om social bistand, jf. lovbekendtgørelse nr. 171 af 25. marts 1987,  

 som ændret senest ved § 2 i lov nr. 353 af 1. juli 1988, foretages følgende  

 ændringer:
 1. I § 64, stk. 1, indsættes efter 1. pkt. som nyt punktum:
»Er den ene af barnets forældre arbejdsledig, kan barnet ikke benytte  

 den kommunale dagpleje, før vedkommende kan dokumentere at skulle påbegynde  

 et arbejde.« 2. § 72 affattes således:
»§ 72. Bestemmelse om optagelse i en daginstitution træffes af det  

 sociale udvalg.
Er den ene af barnets forældre arbejdsledig, kan barnet ikke  

 benytte kommunens daginstitutioner, før vedkommende kan dokumentere at skulle  

 påbegynde et arbejde.
Det sociale udvalgs afgørelse om optagelse i  

 daginstitution kan ikke indbringes for anden administrativ myndighed.« § 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1989.
Bemærkninger til lovforslaget Ifølge bistandslovens § 69 skal kommunalbestyrelsen sørge for, at der er  

 det nødvendige antal pladser i daginstitutioner for børn og unge.
 Hvorledes udtrykket »det nødvendige antal pladser« skal  

 fortolkes, har været diskuteret længe, idet mange mener, at det må være op  

 til den enkelte kommunalbestyrelse at afgøre, hvor mange pladser der er  

 nødvendige.
 Ifølge Nyt fra Danmarks Statistik nr. 225 af 2. september 1988 er antallet  

 af pladser i daginstitutioner (inkl. dagpleje og skolefritidsordninger)  

 276.521 mod 175.217 pladser i 1977.
 I januar 1988 var der indskrevet 30,9 pct. af alle børn fra 0 til 14 år  

 mod 16,1 pct. af alle børn i 1977.
 Antallet af børn, der passes af det offentlige, er på godt 10 år steget  

 med over 100.000, og snart kan en tredjedel af alle børn få et offentligt  

 formidlet pasningstilbud.
 Der findes ingen officiel statistik, der fortæller, hvor mange børn der  

 har akut behov for pasning, men ifølge BUPL's opgørelser skulle det dreje sig  

 om ca. 30.000 børn.
66,6 pct. af alle børn under 7 år er i dag i dagpleje, vuggestue eller  

 børnehave.
Det er dobbelt så mange som i midten af 1970'erne.
De mange  

 udtalelser om nedskæringer på børnepasningsområdet kan således tilbagevises.
 Der bruges i dag over 12 mia. kr. på børnepasning, heraf betaler  

 forældrene kun 2,3 mia. kr.
Det er KVR-regeringens politik, at de samlede offentlige udgifter skal  

 holdes i ro.
Regeringen og de kommunale organisationer har aftalt, at de  

 kommunale driftsudgifter skal fastholdes på budget 1988-niveau, og at de  

 primærkommunale anlægsudgifter skal nedbringes med ca. 11/2 mia. kr. i  

 forhold til budgetterne for 1988.
Man må således konkludere, at der ikke er økonomiske muligheder for at  

 skaffe offentligt formidlet pasning til alle børn.
Fremskridtspartiets  

 lovforslag om skærpelse af retten til at benytte offentligt formidlet  

 børnepasning skal derfor ses som en udnyttelse af de bestående ressourcer, en  

 retfærdigere fordeling af de bestående pladser og en håndsrækning til  

 mennesker, der på grund af manglende børnepasning ikke kan påtage sig et  

 arbejde, men i stedet er henvist til kontanthjælp.
Hvor mange pladser der kan frigives ved vedtagelse af lovforslaget, er  

 uklart, idet der ikke findes tilgængeligt materiale, der belyser, hvor mange  

 hjemmegående der i dag benytter de offentlige pasningstilbud.
Der var på  

 landsplan i 1987 198.092 familier, hvor kun den ene ægtefælle havde  

 arbejdsindkomst, hvilket svarer til 19 pct. af alle familier.
Hvor mange af  

 disse familier der har børn, der passes af det offentlige, kan ikke besvares  

 ved hjælp af den eksisterende statistik.
Der forventes i 1988 at blive  

 265.000 arbejdsledige og 171.300 familier på kontanthjælp. 23.000 enlige  

 forsørgere er på kontanthjælp.
Et meget stort antal er således hjemmegående;  

 formentlig er antallet så stort, at en række institutionspladser vil kunne  

 nedlægges, såfremt der ikke kommer forbedringer af arbejdsløshedstallene.
Den  

 stigning på 10.500 flere pladser i dagtilbud for børn, som kommunernes  

 social- og sundhedsplaner for perioden 1988-91 viser, må således kunne  

 standses ved en vedtagelse af lovforslaget om, at kun forældre med akutte  

 pasningsbehov sikres plads til pasning af deres børn.
I øvrigt kan der  

 henvises til Lotz-udvalgets 2. betænkning, hvor det anbefales, at kommunerne  

 selv bestemmer, hvor mange børn der kan optages i et dagplejehjem, når der er  

 flere om pasningen.
En vis overbelægning vil kunne komme på tale i  

 institutionerne af og til, men da de fleste institutioner sjældent har  

 pladserne maksimalt belagt, bliver det næppe et problem.
Personer omfattet af lovforslaget Det skal indledningsvis bemærkes, at for enlige forældre gælder  

 udelukkende den enliges egen situation.
For ægtepar eller samlevende, der er  

 forældre til barnet, er det tilstrækkeligt, at den ene af parterne er  

 hjemmegående.
Ved arbejdsledighed forstås her, at personen enten modtager  

 arbejdsløshedsdagpenge eller hovedsagelig forsørges via bistandslovens  

 ydelser - eksempelvis modtagere af kontanthjælp.
Også personer, der efter  

 fødslen har barselorlov, betragtes som arbejdsledige.
Ligeledes personer, der  

 har orlov fra arbejdet eller er hjemsendt på grund af vejrlig, manglende  

 ordrer eller andet.
 Beskæftigelse i privat eller offentlig regi med offentligt tilskud som  

 langtidsledig eller i beskæftigelsesprojekt for unge anses ikke som  

 arbejdsledighed.
 Det samme er tilfældet ved uddannelses- eller iværksætterydelse i henhold  

 til jobtilbudsloven.
Såfremt en af forældrene er beskæftiget ved egen virksomhed, eksempelvis  

 egen forretning, ved virksomhed i tilknytning til hjemmet eller ved  

 landbruget, betragtes dette på lige fod med lønarbejde og berettiger altså  

 til offentligt formidlet børnepasningstilbud.
Ved medhjælpende hustruer eller  

 deltidsarbejde bør pasningstilbudets daglige timetal dog sættes i forhold til  

 arbejdstiden.
 I tilfælde af, at begge forældre er beskæftigede ved selvstændig  

 virksomhed, er det den lavestlønnedes indtægt, der tages i betragtning.
 Ved modtagelse af sygedagpenge ved hospitalsophold eller anden pleje uden  

 for hjemmet bevares retten til offentligt formidlet børnepasning.
 Ved rekreation efter sygdom af over en måneds varighed anses den  

 pågældende for at være i stand til selv at passe sine børn, såfremt der ikke  

 foreligger lægeerklæring om andet.
I tilfælde, hvor en af forældrene modtager social pension, kan retten til  

 offentligt formidlet børnepasning fratages.
Der bør dog skønnes i det enkelte  

 tilfælde.
Hvis pågældende f.eks. er handicappet, vil det være rimeligt at  

 tilbyde offentligt formidlet børnepasning som aflastning.
Hvis begge forældre  

 modtager social pension i form af mellemste eller højeste førtidspension, kan  

 der tilbydes offentligt formidlet børnepasning, medmindre en af parterne  

 efter en lægelig vurdering er i stand til selv at passe barnet.
 Efterlønsmodtagere betragtes også som arbejdsledige.
Reglerne om, at børn med fysiske og psykiske handicap af  

 behandlingsmæssige grunde kan optages i almindelige primærkommunale  

 daginstitutioner, bevares uanset forældrenes manglende tilhørsforhold til  

 arbejdsmarkedet.
Undtaget fra forslaget er også institutionerne under  

 amtskommunerne for personer med fysiske eller psykiske handicap.
 De nye skolefritidsordninger er omfattet af forslaget, men såfremt der er  

 plads og forældrene er villige til at betale den fulde ydelse uden tilskud,  

 kan børn af arbejdsledige dog optages.
Regler for optagelse og udmeldelse De nuværende optagelsesregler er anført i Socialministeriets cirkulære  

 (nr. 160 af 22. december 1986) om institutioner under kommunerne, og der er  

 her givet nærmere retningslinjer for daginstitutionernes virksomhed.
Lovforslaget medfører, at retningslinjerne for optagelse ændres, således  

 at kun børn, hvor eneforsørgeren eller forældrene er udearbejdende, eller  

 hvor der ifølge lægeerklæring er særlige pædagogiske eller sociale behov, kan  

 optages.
Endvidere henvises til de ovenfor anførte personer, der er omfattet  

 af lovforslaget.
De nuværende regler om, at børn optaget i daginstitution eller dagpleje  

 ikke kan opsiges uden tvingende grund, og at opsigelse normalt skal ske med 6  

 måneders varsel, ophæves, således at udmeldelse kan ske øjeblikkeligt, hvis  

 en af forældrene af de anførte grunde bliver hjemmegående.
Optagelse kan også  

 ske øjeblikkeligt, såfremt en af forældrene befinder sig i en situation, hvor  

 vedkommende på grund af f.eks. arbejdstilbud eller anden godkendt grund har  

 behov for øjeblikkelig pasning.
 En følge af forslaget må være, at der kun betales for den periode, hvori  

 pasningen benyttes; der bør derfor fastsættes en daglig takst for de enkelte  

 pasningstilbud.
Forholdet til arbejdsmarkedslovene Retten til at modtage dagpenge er betinget af, at medlemmet står til  

 rådighed for arbejdsmarkedet.
I dag kan udbetalingen af dagpenge standses,  

 indtil man kan dokumentere, at man kan få børnene passet.
 Af denne grund er det nødvendigt at indføre reglen i nærværende lovforslag  

 om, at arbejdsledige, der tilbydes arbejde, øjeblikkelig kan tilbydes pasning  

 af deres børn, enten i dagpleje eller i offentlig institution.
Tilpasning til eksisterende pasningstilbud Det kan ikke udelukkes, at der med de nuværende forhold visse steder vil  

 kunne forekomme en mindre overbelægning i institutionerne.
Problemerne bliver  

 dog næppe så store med de nuværende udsigter til stigende arbejdsløshed og  

 kæmpevækst i antallet af kontanthjælpsmodtagere.
Desuden er de nuværende pasningstilbud i mange institutioner ikke  

 maksimalt udnyttet, da der altid er en vis fraværsprocent.
Allerede i dag  

 tager en del forældre af besparelsesgrunde deres børn ud af institutionerne  

 ved arbejdsledighed, selv om dette medfører, at de ikke står til rådighed for  

 arbejdsmarkedet.
Ifølge Lotz-udvalgets 2. betænkning skal kommunerne som  

 ovenfor nævnt selv kunne bestemme, hvor mange børn der kan optages i et  

 dagplejehjem, når der er flere om pasningen.
Planerne om, at unge skal arbejde for at modtage bistandshjælp, harmonerer  

 fint med lovforslaget, idet unge kan ansættes som medhjælpere hos en  

 dagplejer eller i en børneinstitution.
En mulig overbelægning vil således  

 ikke medføre øgede udgifter.
Lovforslagets fleksibilitet på  

 børnepasningsområdet gør, at det ikke vil medføre øgede udgifter, idet  

 ventelisterne formentlig totalt vil forsvinde, og yderligere udbygning af  

 institutioner og ansættelse af pædagogisk personale vil kunne undgås.
