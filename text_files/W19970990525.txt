Ankestyrelsens principafgørelse O-96-97 om udskiftning - hjælpemiddel - bilstøtte - 6-års perioden - bil Resume:
 Ankestyrelsen har behandlet to sager om ret til udskiftning af bil efter 6-års periodens udløb.
 I begge sager fandt Ankestyrelsen, at der efter en konkret vurdering var ret til udskiftning.
 Ankestyrelsen lagde til grund, at ansøgerne på baggrund af en svær funktionsnedsættelse og et ikke ubetydeligt kørselsbehov fortsat opfyldte betingelserne for støtte til henholdsvis erhvervsbil og uddannelsesbil.
 Ankestyrelsen lagde desuden vægt på oplysningerne om bilernes nuværende tilstand og forventningerne til fremtidig driftssikkerhed og øget reparationsfrekvens.
Ankestyrelsen fandt endvidere, at der ikke eksisterer et retskrav på at få en tidligere bevilget bil udskiftet efter 6 år, men at afgørelsen herom må bero på en konkret vurdering i det enkelte tilfælde Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 58, stk. 3 Sagsfremstilling 1:
Sag nr. 1 - j.nr. 300275-96 En 55-årig mand fik af sin kommune, som var kompetencekommune, afslag på støtte til køb af ny bil efter 6-års periodens udløb.
Ansøger, som var ansat i en 50/50 stilling 33 timer ugentligt, havde flere gange tidligere fået støtte til køb af bil på erhvervsmæssigt grundlag.
Sidst i 1989.
 Ansøger havde bl.a. behov for bil i forbindelse med transport til/fra arbejde og i forbindelse med forskellige daglige aktiviteter.
Ansøger led af leddegigt og var alloplastikopereret på begge knæled.
Ansøgers gang var langsom og usikker.
Han kunne næsten ikke løfte benene.
Gangdistancen varierede afhængigt af tidspunktet på dagen.
Den bil, som ansøger købte i 1989, havde været til undersøgelse hos en bil-forhandler, som udtalte, at bilen var velholdt.
Der var lidt rustgennemtæring ved bagruden, og forrøret ved udstødningen var defekt.
Desuden var ventilatorremmen mør, og der var utæthed ved bundkar.
Samtlige reparationer blev vurderet til at ville koste ca. 5-6.000 kr.
Kommunen traf i januar 1996 afgørelse om, at ansøger ikke kunne få den i 1989 bevilgede bil udskiftet efter bilbekendtgørelsens § 7, stk. 1. Kommunen lagde ved afgørelsen vægt på, at ansøgers bil på tidspunktet for kommunens afgørelse havde kørt 49.000 km, og at den blev beskrevet som velholdt og driftssikker.
Bilen blev derfor af kommunen vurderet til at kunne holde nogen tid endnu.
 Kommunens afgørelse blev anket til revaliderings- og pensionsnævnet.
 Revaliderings- og pensionsnævnet fandt, at ansøgers helbredsmæssige situation ikke var blevet bedre, siden han fik tilkendt støtte til bil til erhvervsformål første gang i 1973.
 Nævnet fandt endvidere, at den omstændighed, at ansøgers bil havde kørt knap 50.000 km på 6 år ikke gav grundlag for at overveje, om kørselsbehovet kunne siges at være ubetydeligt.
 Nævnet traf herefter afgørelse om, at ansøgeren var berettiget til udskiftning af den tidligere bevilgede bil og ændrede således kommunens afgørelse.
 Afgørelse:
Ankestyrelsen fandt, at bilbekendtgørelsens § 7, stk. 1, skal fortolkes således, at der ikke eksisterer et retskrav på at få en tidligere bevilget bil udskiftet efter 6 år.
Efter praksis vil der som udgangspunkt være ret til udskiftning efter 6 år, men afgørelsen vil bero på en konkret vurdering i den enkelte sag.
I dette skøn vil bl.a. indgå oplysninger om kørselsbehovet, bilens tilstand, og hvadbilen skal benyttes til.
I tvivlstilfælde vil det være hensigts mæssigt at få bilens tilstand vurderet af en sagkyndig.
Kilometerantallet har ikke afgørende betydning ved vurderingen af eventuel udskiftning efter 6 år, idet antallet af kørte kilometer isoleret set ikke giver et sikkert billede af bilens tilstand.
Et meget lille kilometerantal bør dog give anledning til overvejelser om, hvorvidt kørselsbehovet bedre kan tilgodeses på anden måde.
 Ankestyrelsen fandt herefter, at ansøger havde ret til at få den i 1989 tilkendte bil udskiftet efter bilbekendtgørelsens § 7, stk. 1.
 Ankestyrelsen lagde vægt på, at ansøger stadig opfyldte betingelserne for bilstøtte, at der var et kørselsbehov, at bilen skulle benyttes i forbindelse med erhverv, og at det derfor var nødvendigt, at bilen køreteknisk var i god stand.
 Ankestyrelsen lagde endvidere vægt på, at ansøgers bil havde kørt ca. 49.000 km, da kommunen traf afgørelse i sagen, og at den blev indregistreret i oktober 1989.
 Ankestyrelsen vurderede, at det kunne forventes, at bilen fremover ville blive mindre driftssikker, og at reparationsfrekvensen ville forøges.
 Ankestyrelsen tiltrådte således revaliderings- og pensionsnævnets afgørelse.
____________________________________________________ Sagsfremstilling 2:
Sag nr. 2 - j.nr. 300269-96 En 25-årig mand fik af sin kommune, som var kompetencekommune, afslag på støtte til køb af ny bil efter 6-års periodens udløb.
 Ansøger, som var under uddannelse, havde i 1989 fået støtte til køb af bil med udvidet låneramme.
 Ansøger havde bl.a. behov for bil i forbindelse med transport til/fra uddannelsesstedet og forskellige daglige aktiviteter.
På grund af en ulykke i 1988 led ansøger af lammelse af begge ben og i mindre grad af lammelse af armene.
Han var fast kørestolsbruger.
 Den bil, som ansøger havde købt i 1989, havde kørt ca. 100.000 km på tidspunktet for kommunens afgørelse.
Kommunen gav i juni 1995 afslag på udskiftning af den i 1989 tilkendte bil.
Kommunen begrundede afgørelsen med, at bilen syntes at være velfungerende og velkørende uden reparationsudgifter.
Kommunen begrundede endvidere afgørelsen med, at bilen kun havde kørt 100.000 km, og at den skønnedes med rimelighed at kunne holde nogen tid endnu.
 Kommunens afgørelse blev anket til revaliderings- og pensionsnævnet, som anmodede kommunen om, at få bilen afprøvet ved Bilinspektionen med henblik på en vurdering af, om den fortsat ville kunne anvendes af ansøger.
Bilinspektionen udtalte, at en bremseslange var defekt, at et brændstofrør lækkede benzin, og at motoren lækkede olie.
Disse mangler ville hindre godkendelse ved et almindeligt syn.
Det blev endvidere konstateret, at forstolene var slidte i indtræk og i stoleføringer.
Ved prøvekørslen fandtes bilen at fungere normalt efter sin alder og kilometerstand.
Det blev endvidere anført, at de ved besigtigelsen konstaterede mangler kunne fjernes ved reparation.
Nye fejl måtte imidlertid påregnes at ville opstå stadigt hyppigere, selvom regelmæssige serviceeftersyn foretoges.
 Nævnet traf herefter afgørelse om, at ansøger var berettiget til udskiftning af den tidligere bevilgede bil.
 Nævnet lagde ved afgørelsen vægt på, at ansøger stadig opfyldte de helbredsmæssige betingelser for bilstøtte, og at ansøger havde et kørselsbehov.
 Nævnet lagde endvidere Bilinspektionens udtalelse til grund.
 Nævnet ændrede således kommunens afgørelse.
 Afgørelse:
 Ankestyrelsen henviste - som i sag nr. 1 - til bilbekendtgørelsens § 7, stk. 1, og til, hvorledes denne bestemmelse skulle fortolkes.
 Ankestyrelsen fandt herefter, at ansøger havde ret til at få den i 1989 tilkendte bil udskiftet efter bilbekendtgørelsens § 7, stk. 1. Ankestyrelsen lagde vægt på, at ansøger stadig opfyldte betingelserne for bilstøtte, at der var et kørselsbehov, at bilen skulle benyttes i forbindelse med uddannelse, og det derfor var nødvendigt, at bilen køreteknisk var i god stand.
 Ankestyrelsen lagde endvidere vægt på, at ansøgers bil havde kørt ca. 100.000 km, da kommunen traf afgørelse i sagen, og at den blev indregistreret i december 1989.
 Ankestyrelsen vurderede, at det kunne forventes, at bilen fremover ville blive mindre driftssikker, og at reparationsfrekvensen ville forøges.
 Ankestyrelsen henholdt sig herved til udtalelsen fra Bilinspektionen.
 Ankestyrelsen tiltrådte således revaliderings- og pensionsnævnets afgørelse.
