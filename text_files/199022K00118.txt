Nr LSF 118 Forslag til Lov om ændring af lov om lens, stamhuses og fideikommisgodsers  

 samt de herhen hørende fideikommiskapitalers overgang til fri ejendom Fremsat af miljøministeren (Per Stig Møller) den 1. februar 1991 Vedtaget ved tredjebehandling den 4. april 1991 Lov nr. 222 af 10/04/1991 § 1 I lov om lens, stamhuses og fideikommisgodsers samt de herhen hørende  

 fideikommiskapitalers overgang til fri ejendom, jf. lovbekendtgørelse nr. 638  

 af 16. september 1986, som ændret ved lov nr. 384 af 7. juni 1989 og § 3 i  

 lov nr. 418 af 13. juni 1990, foretages følgende ændringer:
 1. I § 5 indsættes som nyt stk. 7 og 8:
»Stk. 7. Miljøministeren kan beslutte, at samlede skovstrækninger som  

 nævnt i stk. 1 udgør en samlet fast ejendom, jf. § 2 i lov om udstykning og  

 anden registrering i matriklen.
Ministeren underretter ejeren om beslutningen  

 og drager omsorg for, at der bliver foretaget notering herom i tingbogen og  

 matriklen.
Stk. 8. En ejendom, der efter stk. 7 er noteret som en samlet fast  

 ejendom, er ikke omfattet af reglerne i stk. 1 og 3.« 2. I § 5 a ændres »§ 5, stk. 1 og 3,» til:  

 »§ 5, stk. 1, 3 og 7,».
 3. I § 5 b ændres »§ 5, stk. 1 eller 3,» til:  

 »§ 5, stk. 1, 3 eller 7,».
 4. §§ 5-5 c ophæves.
§ 2 Stk. 1. Loven træder i kraft den 1. juli 1991.
 Stk. 2. § 1, nr. 4, træder dog i kraft efter miljøministerens  

 nærmere bestemmelse.
Oprindeligt fremsat forslag § 1 I lov om lens, stamhuses og fideikommisgodsers samt de herhen hørende  

 fideikommiskapitalers overgang til fri ejendom, jf. lovbekendtgørelse nr. 638  

 af 16. september 1986 som ændret ved lov nr. 384 af 7. juni 1989 og § 3 i lov  

 nr. 418 af 13. juni 1990, foretages følgende ændringer.
 1. I § 5 indsættes som nyt stk. 7 og 8:
»Stk. 7. Miljøministeren kan beslutte, at samlede  

 skovstrækninger som nævnt i stk. 1 udgør en samlet fast ejendom, jf. § 2 i  

 lov om udstykning og anden registrering i matriklen.
Ministeren underretter  

 ejeren om beslutningen og drager omsorg for, at der bliver foretaget notering  

 herom i tingbogen og matriklen.
 Stk. 8. En ejendom, der efter stk. 7 er noteret som en samlet fast  

 ejendom, er ikke omfattet af reglerne i stk. 1 og 3.«.
 2. I § 5 a ændres »§ 5, stk. 1 og 3,» til »§ 5,  

 stk. 1, 3 og 7,».
 3. I § 5 b ændres »§ 5, stk. 1 eller 3,» til: »§ 5,  

 stk. 1, 3 eller 7,».
 4. Efter § 5 c indsættes:
 »§ 5 d. §§ 5-5 c ophæves.«.
§ 2 Loven træder i kraft den 1. juli 1991.
 Stk. 2. § 1, nr. 4, træder dog i kraft efter miljøministerens  

 nærmere bestemmelse.
Bemærkninger til lovforslaget Almindelige bemærkninger Lovforslaget er en »sideeffekt« af arbejdet med afregulering og  

 afbureaukratisering indenfor Miljøministeriets område.
Det skal derfor ikke  

 ses som et centralt resultat heraf, men som et ønske om at bringe  

 reguleringsniveauet indenfor skovlovgivningen på linie med den øvrige  

 lovgivning og administration i ministeriet.
Det såkaldte majoratsbånd er ofte den eneste binding, der hindrer, at  

 majoratsnoterede skovejendomme deles mellem flere ejere.
Det antages, at ca.  

 20% af landets skovareal er majoratsnoteret, det vil sige de fleste af de  

 gamle godsskove på øerne og i det østlige og nordlige Jylland.
 Efter den gældende lensafløsningslovs § 5 skal en samlet skovstrækning,  

 der hører til et majorat, bevares under samme ejer.
 Det er tilladt at dele majoratets ikke-samlede skovstrækninger, hvis det  

 skovbevoksede areal ikke overstiger 300 ha.
Hvis det skovbevoksede areal overstiger 300 ha er det endvidere tilladt at  

 fraskille indtil 20%, forudsat at der ikke er tale om at dele samlede  

 skovstrækninger.
Resten må ikke deles i skove på under 600 ha.
 Miljøministeren kan dispensere fra disse regler.
Hensigten med lovforslaget er at skabe grundlag for at ophæve det særlige  

 regelsæt, der gælder for majoratsnoterede skove.
For at undgå en  

 uhensigtsmæssig opsplitning i måske mange småskove med hver sin ejer, bør der  

 foretages en matrikulær sammenlægning af majoratsskovene, før bestemmelserne  

 ophæves.
 Lovforslaget har været til udtalelse hos Majoratsforeningen, Foreningen af  

 Skov- og Landejendomsbesiddere i Danmark, Dansk Skovforening, De danske  

 Skovdyrkerforeninger, Hedeselskabet, Danmarks Naturfredningsforening,  

 Friluftsrådet, Centralforeningen af Tolvmandsforeninger og større Landbrugere  

 i Danmark, Danske Husmandsforeninger, De danske Landboforeninger, Foreningen  

 danske Træindustrier, Amtsrådsforeningen i Danmark, Kommunernes  

 Landsforening, Justitsministeriet, Landbrugsministeriet, Finansministeriet og  

 Kort- og Matrikelstyrelsen.
Økonomisk/administrative bemærkninger Det skønnes, at lovforslaget medfører statslige udgifter på ca. 100.000  

 kr. fordelt over 2-3 år til arbejdet med samnoteringerne.
Forslaget medfører  

 ikke behov for øgede personalebevillinger.
 Den forenklede administration hos både myndigheder og private som følge af  

 forslaget om at ophæve det særlige regelsæt anses dog for at indebære  

 økonomiske fordele, som er væsentligt større end omkostningerne.
 Forslaget har ingen økonomiske eller administrative konsekvenser for  

 amterne eller kommunerne.
Bemærkninger til de enkelte bestemmelser Ad § 1 Til nr. 1 Udtrykket »samlet skovstrækning« sigter til skovstrækninger, der  

 - stort set - er sammenhængende i marken, i modsætning til isoleret  

 beliggende skovpartier.
Udtrykket »skovstrækning« omfatter også de  

 enge, moser, græsningsarealer, tjenestejorder osv., der hører til skovene.
I særlige tilfælde kan de tidligere len ikke samnoteres i deres  

 oprindelige fulde udstrækning.
Det kan f.eks. være tilfældet, hvis  

 forskellige dele af et len har hver sin ejer, eller hvis de er forskelligt  

 belånt.
I så tilfælde må samnoteringen indskrænkes til de dele, der har samme  

 ejer, eller som har samme belåning.
 Under alle omstændigheder vil planer om samnotering blive forelagt for de  

 enkelte ejere til udtalelse, før samnoteringen gennemføres.
 Samtidig med at ejeren får underretning om beslutningen om samnotering,  

 vil der blive underrettet om de retlige konsekvenser heraf, herunder om  

 reglen i stk. 8.
 Stk. 8 indebærer, at deling/udstykning af samnoterede majoratsskove alene  

 kræver tilladelse efter skovlovens § 13, jf. § 12 (lov nr. 383 af 7. juni  

 1989), idet samtlige majoratsskove er fredskovspligtige iflg. skovlovens § 3.
 Konsekvensen af samnoteringen er, at arealerne herefter ikke kan deles,  

 uden at der gennemføres en egentlig udstykningssag, jf. lov nr. 137 af 7.  

 marts 1990 om udstykning og anden registrering i matriklen.
Til nr. 2 og 3 Forslaget indebærer, at beslutning om samnotering kan påklages på samme  

 måde som andre afgørelser vedr. majoratsskovene.
Ad § 2 Når samnoteringen er gennemført for samtlige majoratsskove, kan det  

 særlige regelsæt for disse skove ophæves.
Majoratsskove vil herefter alene  

 være undergivet det regelsæt, der gælder for alle andre skove, navnlig  

 skovloven.
