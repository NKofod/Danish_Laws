Skriftlig fremsættelse (26. februar 2020) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til ændring af lov om byfornyelse og udvikling af byer (anmeldelsesordning for boliger, der lejes ud) (Lovforslag nr.
L 119) Lovforslaget udmønter den politiske aftale om en anmeldelsesordning til at modvirke udlejning af ubeboelige boliger af 28. december 2018.
En række kommuner, særligt i landdistrikterne, har udfordringer med, at kondemnable boliger udlejes til udsatte borgere til beboelse.
Reglerne om kondemnering i byfornyelsesloven har ikke i tilstrækkelig grad forhindret denne udlejning af dårlige boliger.
Det foreslås derfor at indføre en anmeldelsesordning, som vil give kommunerne bedre mulighed for at modvirke boligspekulanters udlejning af ubeboelige boliger.
Anmeldelsesordningen er frivillig for kommunerne at anvende.
 Ordningen vil indebære, at udlejere af boliger, opført for mere end 40 år siden der ikke har været udlejet inden for det seneste år, skal anmelde boligen til kommunalbestyrelsen, før der sker udlejning.
På denne måde får kommunerne systematisk viden om udlejning af ældre boliger, hvilket giver kommunerne bedre mulighed for at tilrettelægge deres tilsyn, og gribe ind, før der sker udlejning.
På den måde forebygges også behovet for genhusning.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. juli 2020, hvor det foreslås, at forslaget skal træde i kraft.
