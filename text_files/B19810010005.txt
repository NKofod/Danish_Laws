Efter § 13, stk. 1, nr. 2, i lov nr. 306 af 8. juni 1977 om friskoler og  

 private grundskoler m. v. er det en betingelse for ydelse af statstilskud til  

 friskoler, private grundskoler og private grundskolekurser, at ledere og  

 lærere aflønnes efter de regler, der gælder for aflønning i folkeskolen.  

 Undervisningsministeren fastsætter efter forhandling med finansministeren de  

 nærmere regler herom samt om aflønning for inspektion på kostafdelinger.
I  

 henhold hertil fastsættes følgende bestemmelser:
 § 1.  Ledere, lærere og børnehaveklasseledere ved de i  

 § 1 nævnte skoleformer henføres til de lønrammer, der er fastsat for de  

 tilsvarende stillinger i folkeskolen.
 Stk. 2.  Lønnen betales månedsvis forud.
 § 2.  Indplacering af ledere, lærere og  

 børnehaveklasseledere foretages af undervisningsministeriet, der også  

 fastsætter lønanciennitet for de pågældende.
 Stk. 2.  Den tid, i hvilken der efter 1. august 1980  

 udføres tjeneste med mindst halvdelen af fuld tjenestetid, indgår uafkortet i  

 lønancienniteten.
 Stk. 3.  En leder, lærer eller børnehaveklasseleder, der  

 i et skoleår ikke udfører tjeneste med mindst halvdelen af fuld tjenestetid,  

 kan efter forelæggelse for undervisningsministeriet oppebære løn i forhold  

 til den allerede optjente lønanciennitet.
 Stk. 4.  Lønancienniteten beregnes i øvrigt efter de for  

 folkeskolens tjenestemænd gældende regler, dog med de afvigelser, der følger  

 af forskellene i ansættelsesformerne for henholdsvis ledere, lærere og  

 børnehaveklasseledere ved friskoler og private grundskoler m.v. og for  

 ledere, lærere og børnehaveklasseledere i folkeskolen.
 § 3.  Ledere, lærere og børnehaveklasseledere ved de  

 af bekendtgørelsen omfattede skoleformer oppebærer feriegodtgørelse og  

 jubilæumsgratiale m. v. i samme omfang som folkeskolens tjenestemænd.
 Stk. 2.  Ved fratræden i stillingen, uden at  

 pensionsudbetaling påbegyndes i forbindelse hermed, ydes feriegodtgørelse  

 efter ferielovens regler.
§ 4.  Til ledere, lærere og børnehaveklasseledere ved  

 de her omhandlede private skoler, der er beliggende i Københavns kommune  

 eller i kommuner, som med undervisningsministeriets tilladelse yder et  

 særligt kommunalt tillæg til eller etablerer en særlig tjenestetidsordning  

 for folkeskolens lærere, kan der ydes et tilsvarende tillæg.
Dette tillæg kan  

 ikke medregnes i tilskudsgrundlaget.
 § 5.  De for folkeskolens ledere, lærere og  

 børnehaveklasseledere gældende regler om pligtigt timetal m. v. finder  

 tilsvarende anvendelse ved de her omhandlede skoleformer.
 Stk. 2.  Overtimebetaling, vikarbetaling og  

 ulempegodtgørelse ydes ligeledes efter de for folkeskolen gældende regler.
 § 6.  Ledere, lærere og børnehaveklasseledere ved  

 friskoler og private grundskoler m. v., der tillige omfatter skoleformer, for  

 hvilke reglerne er fastsat i andre love end lov nr. 306 af 8. juni 1977, kan  

 opfylde kravet om pligtigt timetal ved undervisning i de forskellige  

 skoleafdelinger.
Stk. 2.  Den tilskudsberettigede løn, herunder eventuel  

 overtimebetaling, fastsættes i forhold til undervisningsniveauet eller den  

 aflønning, der måtte være fastsat i den for vedkommende skoleform gældende  

 lov.
Undervisningsministeriet vil kunne bestemme, i hvilke skoleformer  

 eventuelle overtimer skal anses for læst.
 § 7.  Fastsættelse af løn- og andre ansættelsesvilkår  

 for medhjælpere i børnehaveklasse og skoleassistenter sker efter de for  

 kommunalt ansat personale gældende regler, jfr. de af Kommunernes  

 Landsforening udsendte regler.
 § 8.  Nærværende bekendtgørelse træder i kraft den 1.  

 april 1981.
 Stk. 2.  § 2, stk. 2 og stk. 3 har dog virkning fra den  

 1. august 1980.
 Stk. 3.  Undervisningsministeriets bekendtgørelse nr.  

 200 af 24. marts 1971 om lønforhold m. v. for ledere og lærere ved friskoler,  

 private realskoler og private realkursus ophæves den 1. april 1981 med  

 undtagelse af denne bekendtgørelses § 4, stk. 4, og stk. 5, 2. pkt., samt §  

 6.
Undervisningsministeriet, den 2. marts  

 1981 P.M.V.
