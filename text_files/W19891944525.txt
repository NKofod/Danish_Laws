Ankestyrelsen har behandlet 3 sager om nedsættelse af timetallet i  

 beskyttede enkeltforanstaltninger, jf. bistandslovens § 91. Der var tale om  

 personer med både vidtgående fysisk og vidtgående psykisk handicap og  

 enkeltforanstaltninger hos både privat og offentlig arbejdsgiver.
Fælles for  

 sagerne var, at timetallet var blevet nedsat med en rent økonomisk  

 begrundelse.
 Ankestyrelsen betragtede en afgørelse om nedsættelse af timetallet som  

 en ny visitation og dermed en afgørelse, som kunne påklages til  

 Ankestyrelsen.
 Ankestyrelsen fandt, at amtskommunens social- og sundhedsudvalg var  

 berettiget til at ændre den beskyttede beskæftigelses omfang under  

 forudsætning af, at den herefter iværksatte foranstaltning i det konkrete  

 tilfælde indeholdt et rimeligt arbejdstilbud, og ændringen gennemførtes med  

 et rimeligt varsel.
 REDEGØRELSE FOR DE ENKELTE SAGER:
1. J.nr. 16410-88 REDEGØRELSE FOR SAGEN:
Den 21-årige M var kørestolsbunden og meget svært handicappet.
Han fik  

 mellemste førtidspension.
 Den 1. oktober 1985 fik M bevilget en beskyttet arbejdsplads, jf.  

 bistandslovens § 91, i en offentlig institution med 15 timer ugentligt.
Fra 1. august 1986 arbejdede han yderligere 5 timer, det vil sige ialt 20  

 timer ugentligt.
I 1987 havde han rent faktisk arbejdet op til 22 timer  

 ugentligt, hvilket amtskommunen havde accepteret.
 Lønnen var fastsat til 1/3 af overenskomstmæssig løn.
 M klarede arbejdet tilfredsstillende.
 AFGØRELSEN, DER KLAGES OVER:
 Den 25. august 1988 meddelte amtskommunens social- og sundhedsudvalg, at  

 M's beskyttede beskæftigelse med virkning fra 1. oktober 1988 skulle  

 nedsættes fra 20 til 15 timer ugentligt.
 Afgørelsen var begrundet med, at der havde været betydelige  

 budgetoverskridelser på bevillingen for beskyttede enkeltforanstaltninger.
 KLAGEN TIL ANKESTYRELSEN:
 Afgørelsen blev anket af M, som gjorde gældende, at han udmærket kunne  

 arbejde 20 timer ugentligt under de nuværende vilkår.
Desuden havde han altid fået at vide (af socialforvaltningen i kommunen),  

 at der kun kunne ske en reduktion i timetallet, hvis hans helbred blev  

 væsentligt forringet, hvilket det ikke var.
Der var ikke sket andre ændringer  

 i hans liv, som kunne berettige til en fornyet indstilling.
 M gjorde ligeledes gældende, at varslet for ændringen havde været for  

 kort.
 LOVGRUNDLAG:
 Bistandslovens § 91, stk. 1, og § 94.
 ANKESTYRELSENS AFGØRELSE:
 Amtskommunens social- og sundhedsudvalg var berettiget til ud fra  

 overvejelser om bl.a. budgetmæssige forhold at ændre omfanget af en  

 beskæftigelse på en beskyttet enkeltforanstaltning under forudsætning af, at  

 den herefter iværksatte foranstaltning indeholdt et rimeligt arbejdstilbud,  

 og ændringen gennemførtes med et rimeligt varsel.
 Efter det oplyste om M's helbredsmæssige forhold og funktion i den  

 beskyttede beskæftigelse fandt Ankestyrelsen imidlertid ikke, at der havde  

 været grundlag for at nedsætte det ugentlige antal arbejdstimer til mindre  

 end 20 timer.
 Ankestyrelsen ændrede således social- og sundhedsudvalgets afgørelse.
 Ankestyrelsen tilføjede, at den skete nedsættelse af timeantallet for  

 foranstaltningen havde været gennemført med et rimeligt varsel.
 2. J.nr. 18232-88.
 REDEGØRELSE FOR SAGEN:
Den 29-årige K modtog mellemste førtidspension på grund af psykisk  

 udviklingshandicap.
K var ansat i en beskyttet enkeltforanstaltning, jf.  

 bistandslovens § 91, i en privat virksomhed på fuld tid.
Der blev ydet 1/3 af  

 overenskomstmæssig løn.
 K klarede arbejdet tilfredsstillende.
 AFGØRELSEN, DER KLAGES OVER:
 Den 23. august 1988 meddelte amtskommunens social- og sundhedsudvalg, at  

 K's arbejdstid fra den 1. oktober 1988 måtte nedsættes til 30 timer/uge.
 Afgørelsen var begrundet med, at årsregnskabet vedrørende beskyttede  

 enkeltforanstaltninger havde udvist betydelige budgetoverskridelser, og at  

 det derfor havde været nødvendigt at træffe foranstaltninger, der kunne  

 sikre, at budgettets rammer overholdtes.
 KLAGEN TIL ANKESTYRELSEN:
Afgørelsen blev på K's vegne anket af kommunen, der anførte, at det nævnte  

 ansættelsesforhold var etableret i 1987 efter forskellige forgæves  

 revalideringsforanstaltninger.
Det blev endvidere anført, at K var meget  

 alene i hverdagen, hvorfor det bl.a. af denne årsag syntes hensigtsmæssigt at  

 bevare ansættelsesforholdet i det oprindelige timetal.
 LOVGRUNDLAG:
 Bistandslovens § 91, stk. 1, og § 94.
 ANKESTYRELSENS AFGØRELSE:
 Der var ikke grundlag for at kritisere den foretagne nedsættelse af det  

 ugentlige timetal fra 38 til 30.
 Der blev ved afgørelsen foretaget en vurdering af K's  

 sociale/helbredsmæssige forhold samt det givne opsigelsesvarsel for  

 nedsættelsen.
 Ankestyrelsen tiltrådte således amtskommunens social- og sundhedsudvalgs  

 afgørelse.
 3. J.nr. 18234-88.
 REDEGØRELSE FOR SAGEN:
Den 41-årige M var fysisk handicappet og modtog invaliditetsydelse +  

 bistandstillæg.
Han havde været fuldtidsansat i en offentlig institution  

 siden 1972.
 I marts 1987 varslede arbejdsgiveren nedsættelse af M's arbejdstid til  

 halvdelen (19 timer) pr. 1. oktober 1987. Begrundelsen var, at der var  

 foretaget rationaliseringer, som medførte, at der var mindre behov for M's  

 arbejde, og på grund af handicappet ville han ikke være i stand til at  

 overtage andet arbejde.
 Pr. 1. oktober 1987 blev der etableret en beskyttet arbejdsplads, jf.  

 bistandslovens § 91, på fuld tid i den samme institution, således at M kunne  

 fortsætte sit hidtidige arbejde.
 Foranstaltningen blev finansieret med den såkaldte 40/60-ordning, dvs.  

 mindste overenskomstmæssige løn, hvoraf arbejdsgiveren betaler 60 %, mens  

 kommune og amtskommune deler resten.
 AFGØRELSEN, DER KLAGES OVER:
 Den 25. august 1988 meddelte amtskommunens social- og sundhedsudvalg, at  

 timetallet pr. 1. november 1988 ville blive reduceret fra 38 til 36  

 timer/uge.
 Begrundelsen var, at årsregnskabet vedrørende beskyttede  

 enkeltforanstaltninger havde udvist betydelige budgetoverskridelser, og at  

 det derfor havde været nødvendigt at træffe foranstaltninger, der kunne  

 sikre, at budgettets rammer blev overholdt.
 KLAGEN TIL ANKESTYRELSEN:
 Afgørelsen blev anket af M, der gjorde gældende, at afgørelsen var i strid  

 med de for den såkaldte 40/60-ordning gældende bestemmelser, der forudsætter  

 normale arbejdsvilkår.
 LOVGRUNDLAG:
 Bistandslovens § 91, stk. 1, og § 94.
 ANKESTYRELSENS AFGØRELSE:
 Der var ikke grundlag for at kritisere den foretagne nedsættelse af det  

 ugentlige timetal fra 38 til 36.
 Ankestyrelsen foretog ved afgørelsen en vurdering af M's sociale og  

 helbredsmæssige forhold.
 Ankestyrelsen lagde endvidere vægt på den beskedne nedsættelse af  

 arbejdstiden.
 Ankestyrelsen tiltrådte således amtskommunens social- og sundhedsudvalgs  

 afgørelse.
