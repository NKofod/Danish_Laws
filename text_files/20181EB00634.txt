Beretning afgivet af Undervisningsudvalget den 5. februar 2019 Beretning over Forslag til folketingsbeslutning om en national strategi for digitalisering i uddannelsessystemet [af Jens Henrik Thulesen Dahl (DF) m.fl.]:
1. Politiske bemærkninger Udvalget finder, at det er vigtigt, at der sættes fokus på digitalisering i uddannelsessystemet, herunder f.eks. hvordan it bruges velovervejet og kritisk i undervisningen, hvilke kompetencer der er brug for i fremtiden, og hvordan digitaliseringen påvirker børn og unge.
Der er brug for en mere strategisk tilgang til anvendelse af it og teknologi i uddannelsessystemet.
 Udvalget anerkender, at regeringen i sommeren 2018 har offentliggjort en større evaluering af de senere års indsats for it i folkeskolen, som bl.a. viser, at de fleste lærere og elever oplever en række positive effekter ved brugen af digitale ressourcer, samt at regeringen har søsat en handlingsplan for teknologi i undervisningen i februar 2018. Udvalget noterer også, at regeringen vil sætte gang i udarbejdelsen af et oplæg til en national strategi for digitalisering i undervisningen frem mod foråret 2019.
Udvalget noterer dog også, at der stadig er brug for at gøre status over digitaliseringen i undervisningen i en dansk kontekst, herunder med fokus på hvordan digitale læringsmidler kan bidrage til at styrke viden, færdigheder og faglighed hos børn og unge.
Andre problemstillinger, som vil være relevante at gøre status over, er, hvordan brugen af disse undervisningsmidler påvirker børn og unge, herunder deres kognitive og mentale sundhed, men også om inddragelsen af it i undervisningen medvirker til at løfte elever med en ressourcesvag baggrund.
 Udvalget opfordrer derfor undervisningsministeren til forud for udarbejdelse af en national strategi at gøre status over digitaliseringen i undervisningen.
Udvalget opfordrer undervisningsministeren til at indkalde Folketingets partier til drøftelser om udmøntningen af den kommende nationale strategi for digitalisering i undervisningen, når denne er offentliggjort.
En sådan strategi skal bl.a. forholde sig til, hvornår og hvordan digitaliseringen bidrager til børn og unges læring, og hvordan undervisere bliver bedre i stand til kritisk at vurdere de digitale undervisningsmidler.
 Endvidere er det ligeledes relevant i forbindelse med den kommende strategi at se på mulighederne for at sikre, at producenterne af digitale undervisningssystemer leverer undervisningsmateriale til uddannelsesinstitutionerne med et forsvarligt og passende fagligt, pædagogisk og didaktisk indhold.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. oktober 2018 og var til 1. behandling den 8. november 2018. Beslutningsforslaget blev efter 1. behandling henvist til behandling i Undervisningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
