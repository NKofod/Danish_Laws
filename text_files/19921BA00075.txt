Nr BSF 75 Forslag til folketingsbeslutning Folketingsbeslutning om ratifikation af  

 De Forenede Nationers rammekonvention om klimaændringer Fremsat af miljøministeren (Svend Auken) den 17. marts 1993 Vedtaget ved anden (sidste) behandling den 27. april 1993 Folketinget meddeler sit samtykke til, at Danmark ratificerer De Forenede Nationers rammekonvention om klimaændringer, som Danmark undertegnede på FN's konference om miljø og udvikling i Rio de Janeiro den 9. juni 1992.
Oprindelig fremsat forslag Folketinget meddeler sit samtykke til, at Danmark ratificerer De Forenede Nationers Rammekonvention om Klimaændringer, som Danmark undertegnede på FN's Konference om Miljø og Udvikling i Rio de Janeiro den 9. juni 1992.
Bemærkninger til forslaget 1. Indledning.
 Den øgede verdensomspændende bekymring omkring effekten af klimaændringer  

 som følge af en stadig forøgelse af atmosfærens indhold af drivhusgasser fik  

 i december 1990 FN's Generalforsamling til at beslutte, at der med henblik på  

 undertegnelse på De Forenede Nationers Konference for Miljø og Udvikling i  

 Rio de Janeiro i juni 1992 skulle udarbejdes en konvention om klimaændringer.
Under konferencen i Rio de Janeiro i juni 1992 undertegnede 154 lande samt  

 Kommissionen for de Europæiske Fællesskaber konventionen.
På indeværende  

 tidspunkt er det oplyst, at Canada, Kina, Maldiverne, Marshall Øerne,  

 Mauritius, Monaco, Seychellerne, USA og Zimbabwe har ratificeret  

 konventionen.
Det forventes, at en lang række andre lande vil ratificere  

 inden for kortere tid.
Konventionen er omtalt i beretningen af september 1992 om forløbet af  

 Rio-konferencen og i regeringsredegørelsen af november 1992 til Folketinget  

 om opfølgningen af konferencen.
Konventionen er ligeledes ved flere  

 lejligheder indgået i forhandlinger i Folketinget, senest i forbindelse med  

 forespørgselsdebatten (Forespørgsel nr.
F9) den 3. december 1992  

 (Folketingstidende 1992-93, sp. 3044 ff med motiveret dagsorden af s.d.
D21).
 2. Forhandlingsforløbet.
 Forhandlingerne blev påbegyndt i februar 1991 i USA og der afholdtes i alt  

 5 møder i den mellemstatslige forhandlingskomite, der blev nedsat med den  

 opgave at udarbejde et udkast til konvention.
 Møderne bar præg af en stærk differentiering mellem de industrialiserede  

 lande og udviklingslandene, men der var også store forskelle internt i de to  

 grupper.
 Der var dog generelt enighed om, at de industrialiserede lande er  

 ansvarlige for den hidtidige udvikling og at disse derfor må påtage sig de  

 væsentligste økonomiske og politiske forpligtelser ved gennemførelsen af  

 konventionens målsætninger.
I gruppen af industrialiserede lande blev der lagt vægt på forskellige  

 prioriteter, idet nogle lande var interesserede i at fastsætte stærke  

 bindende forpligtelser for emissioner af drivhusgasser, især kuldioxid.
Andre  

 industrialiserede lande var af politiske/geografiske årsager noget mindre  

 interesserede i at påtage sig disse byrder, og endelig var der en gruppe af  

 industrialiserede lande, som befinder sig i overgangen til en markedsøkonomi,  

 og som derfor igen havde andre prioriteter.
Udviklingslandene var ligeledes opdelt i interessegrupper.
De lande, der  

 vil blive hårdest ramt af eventuelle klimaændringer, som lavtliggende ø- og  

 kyststater og tørkeramte lande, arbejdede for at opnå den stærkest mulige  

 konvention.
En anden gruppe udgjordes af større udviklingslande og lande, som  

 på trods af deres status som udviklingslande er højt udviklede og endelig  

 gruppen af OPEC-lande.
I lyset af de store forskelle mellem landene både på industrielt og på  

 miljømæssigt niveau, var resultatet af forhandlingerne yderst  

 tilfredsstillende.
Konventionen er således et godt udgangspunkt for det  

 videre internationale samarbejde på området.
Som for de øvrige vedtagelser i forbindelse med Rio-konferencen skal  

 vedtagelsen af denne konvention i høj grad betragtes som starten på en  

 proces.
For at fremskynde denne proces er det besluttet, at der igangsættes  

 et forberedende arbejde i perioden indtil konventionen officielt træder i  

 kraft.
 3. Konventionen og dens indhold.
 Konventionen består af 26 artikler og to bilag.
 Artikel 1.
 Indeholder 9 definitioner til konventionen.
 Artikel 2.
 Hovedformålet med konventionen er, at opnå en stabilisering af  

 koncentrationerne af drivhusgasser i atmosfæren på et niveau, som kan  

 forhindre farlig antropogen (menneskeskabt) indvirkning på klimasystemet.
 Artikel 3.
 Principper for konventionens gennemførelse.
Mange delegationer især fra udviklingslandene lagde vægt på, at  

 konventionen kom til at indeholde principper, der skulle lægges til grund for  

 det videre arbejde.
Andre lande, især industrialiserede lande fandt, at det  

 var mere væsentligt at lægge de substantielle forpligtelser i konventionen  

 til grund for det videre arbejde.
Det fundne kompromis angiver, at  

 principperne er nogle af de ideer, der skal lægges til grund for det videre  

 arbejde.
 Artikel 4.
 Forpligtelser.
 Alle konventionens parter pålægges bl.a. at udarbejde opgørelser over  

 emissioner, opstille programmer for foranstaltninger til at imødegå  

 klimaændringer, udvikle teknologi m.v., der kan kontrollere, mindske eller  

 forhindre emissioner af drivhusgasser, øge dræn for drivhusgasser, tilpasse  

 sig klimaændringer, samarbejde om udveksling af oplysninger og om udviklingen  

 på forskningsområdet, og meddele parternes konference oplysninger om  

 gennemførelsen af konventionen.
 Herudover pålægges de industrialiserede lande at opstille strategier og  

 foranstaltninger til at imødegå klimaændringer, idet de erkender, at  

 tilbagevenden ved udgangen af dette årti til tidligere niveauer for  

 antropogene emissioner af kuldioxid og andre drivhusgasser, der ikke er  

 omfattet af Montreal-protokollen, vil medvirke til en sådan ændring i  

 udviklingen.
 Parterne fra de industrialiserede lande skal på denne baggrund senest seks  

 måneder efter konventionens ikrafttræden meddele detaljerede oplysninger om  

 sine strategier og foranstaltninger samt oplysninger om prognoserne for  

 emissionerne med henblik på at bringe emissionerne tilbage til deres  

 1990-niveau.
 Partskonferencen skal på sit første møde undersøge disse oplysninger for  

 at vurdere, om disse er hensigtsmæssige, og kan senere vedtage ændringer til  

 konventionen.
De industrialiserede lande forpligter sig herudover til at tilvejebringe  

 nye og supplerende finansielle ressourcer til at dække udviklingslandenes  

 samlede godkendte omkostninger til opfyldelse af konventionens  

 rapporteringsforpligtelser.
Herudover skal industrilandene dække de samlede  

 godkendte meromkostninger for at sætte udviklingslandene i stand til at  

 opfylde deres forpligtelser i henhold til konventionen.
 Der skal yderligere tages særligt hensyn til lande, som befinder sig i  

 overgangen til en markedsøkonomi, idet disse dog har påtaget sig de samme  

 forpligtelser som andre industrialiserede lande, bortset fra forpligtelsen  

 til at støtte udviklingslandene økonomisk.
 Konventionen angiver, at udviklingslandenes mulighed for at opfylde deres  

 forpligtelser i konventionen er afhængig af, at de nødvendige økonomiske  

 midler er til rådighed.
 I forbindelse med finansiering og teknologioverførsel tages der særligt  

 hensyn til de mindst udviklede landes særlige behov og situation.
 Det skal supplerende bemærkes, at de drivhusgasser, der allerede er  

 omfattet af Montreal-protokollens regler, ikke indregnes i klimakonventionens  

 mål.
 Artikel 5 og 6.
 Omhandler samarbejde omkring forskning og systematiske observationer samt  

 undervisning, uddannelse og folkeoplysning med henblik på at opfylde  

 forpligtelserne i Artikel 4.
 Artikel 7-10.
 Vedrører konventionens institutioner.
 Artikel 11.
 Finansieringsmekanismen.
 Konventionen fastsætter en finansieringsmekanisme for tilvejebringelse af  

 finansielle ressourcer i form af tilskud eller favorable betingelser,  

 herunder for teknologioverførsel.
Mekanismen sorterer under partskonferencen, medens dens drift overdrages  

 til en eller flere allerede eksisterende internationale instanser.
Der blev  

 under forhandlingerne enighed om, at Den Globale Miljøfacilitet (GEF) under  

 UNDP, UNEP og Verdensbanken midlertidigt skulle være den instans, der skal  

 tage sig af driften af finansieringsmekanismen. (Artikel 21).
 Artikel 12.
 Indrapporteringspligt.
 Denne artikel indeholder krav om indrapportering til partskonferencen af  

 opfyldelsen af de i artikel 4 indeholdte forpligtelser.
De industrialiserede lande skal indsende deres rapporter inden 6 måneder  

 efter konventionens ikrafttræden, medens udviklingslandene skal indsende  

 rapporter senest 3 år efter konventionens ikrafttræden.
De mindst udviklede  

 lande kan indsende deres rapporter, når de ønsker det.
 Artikel 13-20.
 Artikler med henblik på konventionens gennemførelse og anvendelse,  

 herunder Artikel 17, der åbner mulighed for senere udarbejdelse af  

 protokoller.
 Artikel 21.
 Midlertidige arrangementer.
 I forbindelse med afslutningen af forhandlingerne om konventionen fandt  

 man, at der var overladt så mange spørgsmål til den første partskonference,  

 at denne ikke med rimelighed kunne forventes at drøfte disse, medmindre  

 forberedende arbejde blev igangsat i perioden mellem konventionens  

 underskrivelse og dens ikrafttræden.
 Man blev derfor enige om et midlertidigt arrangement, som dels lader  

 forhandlingssekretariatet fortsætte, og dels lader Den Globale Miljøfacilitet  

 (GEF) være den midlertidige finansieringsmekanisme.
 Artikel 22-26.
 Artikler vedrørende ikrafttræden m.v.
 Konventionen træder i kraft den 90. dag efter datoen for deponering af det  

 50. ratifikationsinstrument.
 Bilagene.
 Konventionens bilag 1 refererer til lande, der er industrialiserede og som  

 påtager sig forpligtelserne i konventionens Artikel 4 og 12.
 Konventionens bilag II refererer til lande, der er villige til at give  

 økonomisk støtte til parterne fra udviklingslandene.
 4. Danmarks opfyldelse af konventionen.
Opfyldelse af konventionen i Danmark medfører ikke umiddelbart  

 lovændringer.
De love, der er vedtaget som opfølgning på Danmarks nationale  

 målsætning om at reducere CO2-udledningerne med 20 pct. i år 2005 i forhold  

 til 1988-niveauet, f.eks.
Lov om Varmeforsyning og de 8 love indeholdt i den  

 såkaldte CO2-pakke samt øvrige iværksatte og planlagte tiltag overfor CO2 og  

 andre drivhusgasser, forventes allerede at opfylde konventionens krav  

 vedrørende emissioner af drivhusgasser, som ikke er kontrolleret af  

 Montreal-protokollen.
 Opfyldelsen af de finansielle forpligtelser vil kræve bevillingsmæssig  

 hjemmel i de årlige finanslove og derudover Finansudvalgets tilslutning til  

 enkeltbevillinger, der overstiger 8 mio. kr., uanset at bevillingerne ikke  

 måtte medføre merudgifter i forhold til de beløb, som allerede er bevilget på  

 finansloven til udviklingslandene, eller som er opført på de følgende års  

 budgetoverslag.
Der er ikke i forbindelse med konventionsforhandlingerne taget stilling  

 til størrelsen af de finansielle ressourcer, der må tilvejebringes til  

 realisering af konventionens målsætninger.
Fra dansk side har man indtil  

 videre tænkt bidraget kanaliseret gennem Den Globale Miljøfacilitet (GEF) og  

 finansieret under bistandsrammen.
Desuden vil der blive tale om et  

 selvstændigt bidrag til konventionens sekretariat, når dette er etableret.
 5. Forholdet til EF.
 EF-Kommissionen underskrev konventionen på Fællesskabets vegne under  

 FN-konferencen om Miljø og Udvikling i Rio de Janeiro i juni 1992.
 Konventionen indeholder i Artikel 22 mulighed for at Fællesskabet kan  

 ratificere.
 EF-Kommissionen har til Rådet oversendt et forslag til Rådets afgørelse om  

 indgåelse af rammekonventionen om klimaændringer KOM(92)508, som i øjeblikket  

 behandles i Rådet.
 Kommissionens forslag bemyndiger Fællesskabets formand til at deponere  

 Fællesskabets godkendelsesinstrument hos FN.
 Ifølge forslaget skal deponering af Fællesskabets godkendelsesinstrument  

 ske inden den 30. juni 1993. Forslaget pålægger endvidere medlemsstaterne at  

 deponere deres godkendelses-/ratifikationsinstrumenter inden samme dato og så  

 vidt muligt samtidig.
Senest den 30. april 1993 skal medlemsstaterne ifølge forslaget underrette  

 Kommissionen om deres beslutning om at ratificere konventionen eller oplyse,  

 hvornår deres ratifikationsprocedure forventes afsluttet.
Kommissionen vælger  

 herefter i samarbejde med medlemsstaterne en dato for samtidig deponering af  

 instrumenterne.
 I forslaget om Fællesskabets kompetence på klimakonventionens område  

 angiver Kommissionen med henvisning til en række fællesskabsforskrifter og  

 forslag til fællesskabsforskrifter at have dels eksklusiv dels blandet  

 kompetence på området.
Forslaget har ingen lovgivningsmæssige konsekvenser for Danmark og  

 formentlig heller ingen samfundsøkonomiske konsekvenser udover, hvad der  

 følger af Danmarks allerede planlagte foranstaltninger til reduktion af  

 CO2-emissioner.
Da forslaget indeholder et princip om opfyldelse af  

 konventionens målsætninger som en fælles forpligtelse for Fællesskabet, og da  

 der herudover formentlig vil komme til at indgå et byrdefordelingsprincip i  

 den endelige tekst, påtager Danmark sig en principiel forpligtelse til at  

 indgå i forhandlinger om et byrdefordelingsprincip.
Det må antages, at Danmark efter EF-retten ikke vil kunne ratificere  

 konventionen på egen hånd og før EF, idet der er en udstrakt EF-kompetence  

 inden for dele af de områder, som reguleres ved konventionen.
I modsat fald  

 vil Danmark tilsidesætte sine forpligtelser efter EF-retten.
På denne  

 baggrund vil Danmark arbejde for, at EF ratificerer konventionen hurtigst  

 muligt.
 Det bemærkes, at Rådet i dets resolution om et program for Fællesskabets  

 politik og virke inden for miljø og bæredygtig udvikling udtalte, at det  

 forpligter sig til at skabe grundlag for en ratifikation af konventionerne om  

 klimaændringer og om biodiversitet med sigte på ratificering inden udgangen  

 af 1993.
 6. Ratifikationsforbehold.
I henhold til konventionens Artikel 24 kan der ikke tages forbehold over  

 for denne.
Dette må antages at dække såvel substansforbehold som territoriale  

 forbehold, hvilket også har været antaget under forhandlingerne.
Såfremt  

 Danmark ratificerer, gælder ratifikationen derfor hele riget.
 7. Færøerne og Grønland.
 Man har anmodet de færøske og grønlandske myndigheder om en udtalelse om  

 Danmarks ratifikation.
 8. De nordiske lande.
 De øvrige nordiske lande er gået positivt og aktivt ind i forhandlingerne  

 omkring konventionen og har oplyst, at de påregner at kunne ratificere  

 konventionen inden for det første halvår af 1993.
