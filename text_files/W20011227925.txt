Landsskatteretskendelse Advokat- og revisorudgifter ved køb af  

 virksomhed A A/S klager for indkomståret 1999 over, at de  

 stedlige skattemyndigheder ikke har godkendt fradrag for advokat- og  

 revisorudgifter i forbindelse med køb af virksomhed.
Det fremgår af sagens oplysninger, at selskabet  

 driver vognmandsvirksomhed.
Selskabet har regnskabsår fra 1. maj til  

 30. april.
I indkomståret 1999 erhvervede selskabet aktiviteten  

 i B ApS.
Overdragelsen omfattede goodwill, driftsmidler samt ejendomme.
I  

 forbindelse med købet fik selskabet udarbejdet en due-diligence  

 rapport, og den samlede udgift hertil udgjorde i alt 186.500 kr. til advokat  

 og revisor.
Selskabet fik endvidere udarbejdet vurderinger i forbindelse med  

 værdiansættelse af ejendommene i B ApS.
Udgiften hertil udgjorde  

 20.260 kr.
 Selskabet har fratrukket revisor- og advokatudgifterne ved  

 indkomstopgørelsen for indkomståret 1999.
Det  omhandlede beløb på 186.500 kr.  

 består af faktura af 30. april 1999 fra  revisionsfirma på 86.500  

 kr. samt faktura af 6. august 1999 fra advokatfirma på 100.000 kr.
Det  

 fremgår af fakturaen fra revisionsfirmaet, at der er tale om honorar  

 for "due-diligence undersøgelser i henhold til aftale, herunder  

 gennemgang af årsregnskaberne 1995/96, 1996/97 og 1997/98 samt  

 perioderegnskab 28/2 1999 sammenlignet med 31/3 1998. Udarbejdelse af samlet  

 rapport, møde med B og dennes revisor og advokat, gennemgang af  

 skøder og købekontrakt, bogføring af køb hos B  

 ApS, møder med dette firmas revisor med mere. Øvrig assistance  

 herunder møder med advokat, indledende drøftelser, udarbejdelse  

 af notat vedrørende værdiansættelse med mere". Det  

 fremgår af fakturaen fra advokatfirmaet, at denne vedrører  

 køb af vognmandsforretning, og at der er tale om salær i henhold  

 til aftale.
 Den kommunale skattemyndighed har fundet, at advokat- og  

 revisoromkostninger 186.500 kr. afholdt i forbindelse med køb af  

 aktiver i B ApS  ikke kan godkendes fradraget efter ligningslovens § 8 J,  

 stk. 1.
Man har herved bl.a. henset til, at ligningslovens § 8 J,  

 stk. 1, indeholder en særlig hjemmel til at fratrække advokat- og  

 revisoromkostninger afholdt i forbindelse med etablering eller udvidelse af  

 en erhvervsvirksomhed.
Det fremgår dog, af ligningslovens § 8 J, stk.  

 3, at udgifter, der må anses for tillæg til en købesum  

 eller fradrag i en salgssum for et aktiv, ikke kan fradrages efter stk. 1. I  

 cirkulære nr. 72 af 17/4 1996, pkt. 14.10 uddybes  

 undtagelsesbestemmelsen i ligningslovens § 8 J, stk. 3, og det fremgår  

 heraf, at der ikke er fradragsret i tilfælde, hvor de afholdte udgifter  

 i forbindelse med køb og salg af erhvervsaktiver, anses for  

 tillæg til en købesum eller fradrag i en salgssum.
Køb af virksomhed er køb af en række  

 nærmere specificerede materielle og immaterielle aktiver.
Due-diligence  

 undersøgelser afholdt af køber, er afgørende for  

 købers vurdering af rentabiliteten af investeringen og dermed hvad  

 køber vil betale for virksomhedens aktiver.
Erhvervelse af aktier er ikke omfattet af ligningslovens §  

 8 J, idet besiddelse af aktier i relation til denne bestemmelse ikke er  

 erhvervsvirksomhed.
Imidlertid er der ikke grundlæggende forskel  

 på den rådgivningsydelse, herunder due-diligence, der leveres fra  

 advokat og revisor ved køb/salg af henholdsvis aktiekapitalen i et  

 driftsselskab eller køb af virksomhed ud af et selskab.
Det synes  

 derfor uden sammenhæng og direkte modstridende, at udgifter til advokat  

 og revisor, der positivt ikke er fradragsberettigede ved køb af aktier  

 i et driftsselskab, skulle være fradragsberettigede efter en anden  

 bestemmelse, såfremt det er driften/virksomheden, der købes ud  

 af samme selskab.
 De omhandlede udgifter til advokat og revisor 186.500 kr.  

 kan derfor ikke anses for omfattet af ligningslovens § 8 J, stk. 1. Udgiften  

 anses derimod for et tillæg til købesummen, jf.  

 undtagelsesbestemmelsen i ligningslovens § 8 J, stk. 3.
 Selskabets repræsentant har overfor  

 Landsskatteretten nedlagt påstand om, at selskabets skattepligtige  

 indkomst for indkomståret 1999 nedsættes med 186.500 kr.
Til støtte herfor er det bl.a. anført, at  

 udgiften på 186.500 kr. må anses for fradragsberettiget efter  

 ligningslovens § 8 J, stk. 1. Efter bestemmelsen i ligningslovens § 8 J, stk.  

 1, kan der foretages fradrag for advokat- og revisoromkostninger, der er  

 afholdt i forbindelse med etablering eller udvidelse af en  

 erhvervsvirksomhed.
Der vil, jf. bemærkningerne til lovforslaget,  

 typisk være tale om udgifter til rådgivningshonorarer, honorarer  

 for udfærdigelse af vedtægter, kontrakter med videre.
Selskabets  

 omkostninger på i alt 186.500 kr. til revisor og advokat omfatter netop  

 rådgivningshonorar til revisor for due-diligence undersøgelser  

 og advokatomkostninger til samme samt udarbejdelse af købekontrakt med  

 videre.
Det kan endvidere ikke bestrides, at der foreligger en udvidelse af  

 selskabets eksisterende virksomhed.
I relation til ligningslovens § 8 J, stk. 3, fremgår  

 det ligeledes af bemærkningerne til lovforslaget og af  

 cirkulæret, at der ikke med bestemmelsen i ligningslovens § 8 J er  

 tilsigtet en ændring af den hidtidige praksis for, hvilke udgifter der  

 kan anses for tillæg til en købesum eller fradrag i en salgssum.  

 Herefter og under hensyn til formålet med § 8 J må det være  

 berettiget at antage, at alene omkostninger, der direkte kan relatere sig til  

 de enkelte aktiver, vil være omfattet af bestemmelsen i § 8 J, stk. 3.  

 På denne baggrund  må vurderingsomkostningerne i den foreliggende  

 sag, der direkte kan henføres til ejendommene, skulle tillægges  

 ejendommenes skattemæssige anskaffelsessum.
Udgifter til advokat og  

 revisor, der ikke direkte kan relateres til enkeltaktiver, men  

 vedrører selve rådgivningen og kontraktudarbejdelse med videre  

 for den samlede virksomhedsoverdragelse, herunder gennemførelsen af  

 due-diligence undersøgelser og udarbejdelse af rapport, må anses  

 for omfattet af bestemmelsen i ligningslovens § 8 J, stk. 1.
Der henvises til Landskatteretten kendelse af 10. november  

 2000, TfS 2001.92, hvor Landsskatteretten fandt, at stiftelsesomkostninger  

 ikke kunne anses for fradragsberettigede efter ligningslovens § 8 J, stk. 1,  

 idet begrebet erhvervsvirksomhed i ligningslovens § 8 J hverken ud fra  

 bestemmelsens ordlyd eller forarbejder kunne antages at omfatte et  

 holdingselskabs besiddelse af aktier i et datterselskab.
Da der i den  

 foreliggende sag ikke er tale om aktier, der erhverves af et holdingselskab  

 uden anden aktivitet, men derimod tilkøb af aktiver, herunder  

 goodwill, til en bestående igangværende erhvervsvirksomhed, vil  

 der modsætningsvist i denne sag efter ordlyden i ligningslovens § 8 J,  

 stk. 1, være hjemmel til fradragsret for de omhandlede revisor- og  

 advokatomkostninger.
 Landsskatteretten skal udtale:
Ifølge ligningslovens § 8 J, stk. 1, er der fradrag  

 for udgifter til advokat og revisor, der er afholdt i forbindelse med  

 etablering af en erhvervsvirksomhed eller udvidelse af en bestående  

 erhvervsvirksomhed.
Ifølge ligningslovens § 8 J, stk. 3, kan udgifter,  

 der må anses for tillæg til en købesum eller fradrag i en  

 salgssum for et aktiv, ikke fradrages efter stk. 1.
§ 8 J blev indsat i ligningsloven ved lov nr. 887 af 21.  

 december 1991. Lovforslag nr.
L 47 blev fremsat i 1991 som et  

 vækstfremmeinitiativ, og ved fremsættelsen blev det  

 fremhævet, at lovforslaget bl.a. indeholdt det element, at det skulle  

 lette oprettelsen af nye virksomheder og udvidelse af bestående  

 virksomheder.
Det fremgår af bemærkningerne til lovforslaget  

 og af cirkulære nr. 72 af 17/4 1996 til ligningsloven, pkt. 14.10, at  

 fradragsret efter § 8 J forudsætter, at afholdelsen af udgifterne sker  

 i forbindelse med etablering af en erhvervsvirksomhed eller udvidelse af en  

 bestående erhvervsvirksomhed.
Det fremgår endvidere, at der  

 typisk vil være tale om udgifter i form af rådgivningshonorarer,  

 honorarer for udfærdigelse af vedtægter eller kontrakter med  

 videre.
Vedrørende bestemmelsens stk. 3 fremgår det, at der ikke  

 er fradragsret i tilfælde, hvor de afholdte udgifter i forbindelse med  

 køb og salg af erhvervsaktiver må anses som tillæg til  

 købesummen eller som fradrag i salgssummen, og at bestemmelsen ikke  

 ændrer hidtidig praksis for hvilke udgifter, der kan anses for  

 tillæg til en købesum eller fradrag i en salgssum.
Retten bemærker, at fradrag efter ligningslovens § 8  

 J, stk. 1, ud fra bestemmelsens ordlyd og forarbejder må  

 forudsætte, at afholdelsen af udgiften sker i forbindelse med  

 etablering af en erhvervsvirksomhed eller udvidelse af en bestående  

 erhvervsvirksomhed.
Videre bemærkes, at fradrag efter stk. 1 ikke kan  

 foretages, såfremt udgifterne efter hidtidig praksis må anses for  

 tillæg til en købesum eller fradrag i en salgssum for et aktiv,  

 jf. § 8 J, stk. 3.
 Retten finder, at der i en situation, som den  

 foreliggende, hvor selskabet køber aktiviteten i B ApS, herunder  

 goodwill og driftsmidler, må godkendes fradrag for udgifter til advokat  

 og revisor, som afholdes i forbindelse med erhvervelsen, idet selskabet ved  

 købet af aktiviteten må anses at have udvidet sin hidtidige  

 erhvervsvirksomhed efter bestemmelsen i ligningslovens § 8 J, stk. 1.
 Henset til at der ved den omhandlede udgift på  

 186.500 kr. er tale om honorar til advokat og revisor for udarbejdelse af  

 due-diligence, afholdelse af møder med det sælgende selskab med  

 videre, finder retten, at hele den omhandlede udgift må anses for  

 fradragsberettiget efter ligningslovens § 8 J, stk. 1, idet retten herved  

 ikke finder grundlag for at anse de omhandlede udgifter for sådanne  

 direkte henførbare udgifter, som efter hidtidig praksis må anses  

 for tillæg til købesummen for de overdragne aktiver efter  

 bestemmelsens stk. 3.
 Der gives herved medhold i den af selskabets  

 repræsentant nedlagte påstand.
