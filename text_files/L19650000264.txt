 I tilslutning til udenrigsministeriets bekendtgørelser nr. 21 af 26. maj  

 1952, nr. 49 af 6. september 1956 nr. 5 af 10. januar 1958, nr. 55 af 4.  

 oktober 1958 og nr. 28 af 19. maj 1960, Lovtidende C, bringes det herved til  

 almindelig kundskab, at yderligere følgende lande med virkning fra den  

 vedføjede dato har tiltrådt den af De Forenede Nationers generalforsamling  

 den 9. december 1948 vedtagne konvention om forebyggelse af og straf for  

 folkedrab:
 Algeriet ........................................... 29. jan. 1964.
 Venezuela .......................................... 10. okt. 1960.
 Algeriets tiltrædelsesinstrument indeholder følgende forbehold:
 »Den demokratiske Folkerepublik Algeriet anser sig ikke for bundet af  

 ovennævnte konventions artikel IX, som tillægger Den mellemfolkelige Domstol  

 jurisdiktion med hensyn til alle tvistigheder vedrørende nævnte konvention.
 Den demokratiske Folkerepublik Algeriet erklærer, at ingen af  

 bestemmelserne i nævnte konventions artikel VI skal fortolkes således, at  

 dens domstole berøves jurisdiktionen i tilfælde af folkedrab eller andre af  

 de i artikel III nævnte handlinger, der er begået inden for dens territorium,  

 eller således at jurisdiktionen tillægges udenlandske domstole.
 Mellemfolkelige domstole kan undtagelsesvis anerkendes som havende  

 jurisdiktion i tilfælde, hvor den algeriske regering har givet udtrykkelige  

 samtykke.
Den demokratiske Folkerepublik Algeriet erklærer, at den ikke godtager  

 bestemmelserne i ovennævnte konventions artikel XII, og mener, at alle  

 konventionens bestemmelser bør finde anvendelse på ikke-selvstyrende  

 territorier, herunder formynderskabsterritorier.« Venezuelas tiltrædelsesinstrument indeholder følgende forbehold:
 »Med hensyn til artikel VI meddeles, at ethvert retsskridt mod  

 Venezuela ved en international straffedomstol vil være ugyldigt uden  

 Venezuelas udtrykkelige forudgående godkendelse af en sådan international  

 domstols jurisdiktion.
 Med hensyn til artikel VII meddeles, at de i Venezuela gældende love ikke  

 tillader udlevering af venesuelanske statsborgere.
Med hensyn til artikel IX tages det forbehold, at forelæggelsen af en  

 tvistighed for Den mellemfolkelige Domstol kun anses for gyldig, når den sker  

 med Venezuelas billigelse, som i hvert enkelt tilfælde skal tilkendegives  

 udtrykkeligt ved en forudgående aftale herom.« Endvidere har Congo (Leopoldville), til hvis territorium konventionens  

 gyldighed var udstrakt, før selvstændighed opnåedes, meddelt de forenede  

 Nationers generalsekretær, at det anser sig for bundet af konventionen.
 Udenrigsministeriet, den 14. januar  

 1965.
 F.M.
 Paul Fischer.
