Lov om ændring af lov om trafikselskaber (Region Nordjyllands overtagelse af statens trafikkøberansvar for lokaltogstrafik mellem Skørping og Frederikshavn) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om trafikselskaber, jf. lovbekendtgørelse nr. 412 af 11. april 2010, som ændret ved § 26 i lov nr. 432 af 16. maj 2012, og som ændres ved det af Folketinget den 11. juni 2014 vedtagne forslag til lov om ændring af lov om trafikselskaber og lov om vægtafgift af motorkøretøjer m.v. (Ændring af finansieringsmodellen for trafikselskabet på Sjælland, organiseringen af den offentlige servicetrafik i Østdanmark, buspassagerrettighedsforordningen m.v.), foretages følgende ændring:
 1. I § 5 indsættes som stk. 10:
»Stk. 10. Region Nordjylland kan efter aftale med transportministeren overtage trafikkøberansvaret for togtrafikbetjeningen på statens jernbanestrækning mellem Skørping og Frederikshavn.
Regionen kan overdrage trafikkøberansvaret til trafikselskabet.« § 2 Loven træder i kraft den 1. august 2014.
Givet på Christiansborg Slot, den 25. juni 2014 Under Vor Kongelige Hånd og Segl MARGRETHE R.
