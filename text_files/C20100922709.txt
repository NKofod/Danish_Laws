Cirkulære om tillæg til adjunkter og lektorer mv. ved professionshøjskoler Tekst 1. Finansministeriet og AC og Dansk Magisterforening har indgået vedlagte protokollat om tillæg til adjunkter og lektorer m.v. ved professionshøjskoler.
 2. I cirkulære og protokollat er tillæg angivet i årligt grundbeløb pr. 1. oktober 1997.
 3. De med * markerede tillæg er pensionsgivende med den generelle pensionsbidragsprocent på 17,1 pct.
4. Aftalens dækningsområde er præciseret med henblik på at få en positiv afgrænsning af overenskomsten, så den dækker professionshøjskoler.
Det er ikke hensigten i denne forbindelse at udvide eller indskrænke dækningsområdet.
5. For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført forrest i cirkulæret under Generelle bemærkninger De redaktionelle ændringer medfører ikke nogen ændringer i bestemmelsernes, hhv. bemærkningernes retlige status.
 Ikrafttræden mv.
 Cirkulæret har virkning fra den 1. april 2008.
 Stk. 2. Samtidig ophæves cirkulære af 1. marts. 2004 om tillæg til adjunkter og lektorer mv. ved centre for videregående uddannelse m.fl. (Perst. nr. 013-04).
Personalestyrelsen, den 7. maj 2010 Sofie Nilsson Protokollat om tillæg til adjunkter og lektorer mv. ved professionshøjskoler I medfør af § 5, stk. 1, i overenskomst for akademikere i staten henholdsvis § 5, stk. 1, i overenskomst for ledere og lærere ved professionshøjskoler aftales følgende:
Kapitel 1 § 1. Protokollatet omfatter lærere, som er omfattet af Undervisningsministeriets notat af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, som er iværksat ved Undervisningsministeriets tillæg 1 af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, der udbyder social- og sundhedsfaglige mellemlange videregående uddannelser, og Undervisningsministeriets tillæg 2 af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, der udbyder pædagogiske mellemlange videregående uddannelser, jf. kap. 2, henholdsvis af § 10, stk. 3-7, i Undervisningsministeriets bekendtgørelse nr. 635 af 27. juni 2003 om lektorbedømmelse ved centre for videregående uddannelse og andre institutioner for mellemlange videregående uddannelser med senere ændringer, jf. kap. 3.
Kapitel 2. Adjunkter og lektorer § 2. Ansættelse som lærer sker som adjunkt eller lektor efter de i § 1 anførte regler.
Ansættelse som lektor forudsætter positiv lektorbedømmelse efter de af Undervisningsministeriet fastsatte regler om lektorbedømmelse ved centre for videregående uddannelse og andre institutioner for mellemlange videregående uddannelser.
 Cirkulærebemærkninger til § 2:
 Den 1. januar 2008 påbegyndte professionshøjskolerne at varetage deres opgaver og med virkning fra samme dato blev centre for videregående uddannelse og en række andre institutioner for mellemlange videregående uddannelser sammenlagt med professionshøjskolerne og personalet overdraget hertil, jf. lov nr. 562 af 6. juni 2007 om professionshøjskoler for videregående uddannelser.
 Undervisningsministeriet oplyser, at Undervisningsministeriets notat af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser, som iværksat ved Undervisningsministeriets tillæg 1 af 30. juni 2003 om stillingsstruktur ved de social- og sundhedsfaglige mellemlange videregående uddannelser mv. og tillæg 2 af 30. juni 2003 om stillingsstruktur ved de pædagogiske mellemlange videregående uddannelser mv., tilsvarende finder anvendelse ved professionshøjskolerne.
 § 3. Medmindre en adjunkt ansættes tidsbegrænset, fastsættes der ved ansættelsen en adjunktperiode på normalt 4 år, i løbet af hvilken adjunkten for at bevare sin ansættelse skal anmode om at få sine kvalifikationer bedømt inden for en fastsat frist og i forlængelse heraf opnå en positiv lektorbedømmelse.
 Stk. 2. Er lektorbedømmelsen positiv, overgår adjunkten til ansættelse som lektor med virkning fra adjunktperiodens udløb.
 Cirkulærebemærkninger til § 3:
 Undervisningsministeriets notat af 30. juni 2003 om stillingsstruktur ved centre for videregående uddannelse og andre institutioner for mellemlange videregående uddannelser fastsætter de nærmere regler om blandt andet:
a) fastsættelse af adjunktperiodens længde, b) fristerne for adjunktens anmodning om lektorbedømmelse, c) konsekvenserne af positiv og negativ lektorbedømmelse og d) tidsbegrænset ansættelse.
Ved fravær på grund af barsels- eller adoptionsorlov skal fristen for anmodning om lektorbedømmelse og adjunktperiodens længde efter ansøgning forlænges svarende til fraværsperiodens længde.
Fristen og adjunktperioden kan i andre særlige tilfælde efter ansøgning forlænges med op til 1 år, for eksempel begrundet i langvarig sygdom.
 § 4. Bestemmelserne om forhandling og voldgift i § 22 i overenskomst for akademikere i staten henholdsvis i § 20 i overenskomst for ledere og lærere ved en række videregående uddannelsesinstitutioner finder ikke anvendelse i de tilfælde, hvor ansættelsesmyndigheden afskediger en adjunkt, fordi adjunkten undlader at anmode om lektorbedømmelse inden for den for vedkommende ansatte gældende frist, eller fordi lektorbedømmelsen af adjunkten ikke er positiv.
 § 5. Til adjunkter ydes et tillæg på 26.000 kr.* i årligt grundbeløb.
 Stk. 2. Ansættelsesmyndigheden indbetaler pensionsbidrag af tillægget efter overenskomstens bestemmelser herom.
§ 6. Tillæg til lektorer aftales lokalt.
Opnås der ikke enighed om andet, ydes et tillæg på 40.000 kr.*, med virkning fra 1. april 2009 44.000 kr.* i årligt grundbeløb.
Stk. 2. Eventuelt funktionstillæg til lektorer aftales lokalt.
Opnås der ikke enighed om andet, ydes et funktionstillæg på 18.900 kr.*, med virkning fra 1. april 2009 16.900 kr.* i årligt grundbeløb til lektorer, der er ansat ved professionshøjskoler, og som har hovedbeskæftigelse ved grunduddannelserne til folkeskolelærer, ernærings- og husholdningsøkonom og professionsbachelor i ernæring og sundhed og/eller ved efter- og videreuddannelse samt forskningstilknytning, udviklingsarbejde og videnscenterfunktion.
 Er der lokalt aftalt lektor og/eller funktionstillæg på anden beløbsstørrelse end centralt fastsat, foretages der med virkning fra 1. april 2009 en tilsvarende forhøjelse af lektortillægget henholdsvis nedsættelse af funktionstillægget.
 Stk. 3. Tillæg efter stk. 2, forudsætter, at den ansatte i mere end halvdelen af arbejdstiden er beskæftiget med opgaver som nævnt i stk. 2.
Stk. 4. Til lektorer på gammelt lønsystem ydes et tillæg på 40.000 kr.*, med virkning fra 1. april 2009 44.000 kr.* i årligt grundbeløb.
Desuden ydes et funktionstillæg på 18.900 kr.*, med virkning fra 1. april 2009 16.900 kr.* i årligt grundbeløb, såfremt den ansatte opfylder betingelserne anført i stk. 2, jf. stk. 3.
 Cirkulærebemærkninger til § 6, stk. 1 og 4:
Bestemmelserne om modregning i lektortillæg i § 1 i aftale af 3. september 2002 mellem Undervisningsministeriet og Dansk Magisterforening om lektortillæg til omklassificerede lærere på pædagog- og håndarbejdsseminarierne, jf.
Undervisningsministeriets brev af 3. september 2002, finder tilsvarende anvendelse for lektortillæg efter § 6, stk. 1 og 4.
 Cirkulærebemærkninger til § 6, stk. 2  4:
 Medmindre andet aftales lokalt, ydes der efter § 6, stk. 2, et funktionstillæg til lektorer, som er ansat ved en professionshøjskole, og som har hovedbeskæftigelse ved grunduddannelserne til folkeskolelærer, ernærings- og husholdningsøkonom og professionsbachelor i ernæring og sundhed og/eller ved efter- og videreuddannelse samt forskningstilknytning, udviklingsarbejde og videnscenterfunktion.
 Det forudsættes, at funktionstillægget ydes, såfremt ansættelsesmyndigheden forventer, at den ansatte i mere end halvdelen af arbejdstiden på årsbasis er beskæftiget med de nævnte opgaver.
 Det forudsættes ligeledes, at funktionstillægget ydes, såfremt det efterfølgende godtgøres, at den ansatte i mere end halvdelen af arbejdstiden på årsbasis har været beskæftiget med de nævnte opgaver.
 Ansættelsesmyndigheden fastsætter, hvorvidt beskæftigelse på årsbasis med de nævnte opgaver på vedkommende professionshøjskole opgøres pr. kalenderår eller undervisningsår.
 Tillægget ydes med virkning for vedkommende kalenderår henholdsvis undervisningsår, hvorefter det bortfalder uden varsel.
 Den ansattes beskæftigelse med de nævnte opgaver opgøres i forhold til den enkelte ansattes arbejdstid: ved deltidsansættelse således i forhold til den nedsatte arbejdstid og ved ansættelse i en kortere periode end vedkommende kalenderår henholdsvis undervisningsår i forhold til ansættelsesperiodens varighed.
 Med hensyn til sammenhængen mellem ovennævnte funktionstillæg til visse lektorer og muligheden for til adjunkter og lektorer, som er omfattet af nyt lønsystem, lokalt at aftale funktions- og kvalifikationstillæg skal opmærksomheden henledes på, at lokalt aftalte tillæg kan aftales i form af midlertidige tillæg, og at det kan aftales, at der i lokalt aftalte midlertidige og varige tillæg sker modregning af eventuelt funktionstillæg efter § 6, stk. 2.
 Det bemærkes, at ansatte på gammelt lønsystem ydes et funktionstillæg på 18.900 kr. *, med virkning fra 1. april 2009 16.900 kr. * i årligt grundbeløb med virkning fra det tidspunkt, hvor den ansatte opfylder betingelserne anført i stk. 2, jf. stk. 3, og at også dette tillæg bortfalder uden varsel ved udgangen af vedkommende kalenderår henholdsvis undervisningsår.
 Stk. 5. Ansættelsesmyndigheden indbetaler pensionsbidrag af tillæg efter stk. 1, 2 og 4 efter overenskomstens bestemmelser herom.
Kapitel 3. Overgangsregler § 7. Lærere, herunder adjunkter og lektorer, som er ansat pr. 31. juli 2003, er ikke omfattet af kap. 2, jf. §§ 8-15.
§ 8. Lektorer omfattet af 1) protokollat af 5. marts 1992 om stillingsstruktur ved folkeskolelærerseminarier med senere ændring eller 2) protokollat af 2. juli 1992 om stillingsstruktur ved ernærings- og husholdningsøkonomseminarier med senere ændring bevarer hidtidige løn- og ansættelsesvilkår.
 § 9. Lektorer omfattet af protokollat af 22. juni 1993 om stillingsstruktur ved de højere uddannelsesinstitutioner under Undervisningsministeriet, §§ 8-10, Danmarks Lærerhøjskoles Provinsafdelinger, bevarer hidtidige løn- og ansættelsesvilkår.
§ 10. Lektorer, 1) der pr. 1. januar 2000 eller senere er ansat eller overgået til ansættelse som lektor efter protokollat af 21. december 1999 om stillingsstruktur ved de sociale højskoler, 2) der pr. 1. august 2000 eller senere er ansat eller overgået til ansættelse som lektor efter protokollat af 23. juni 2000 om stillingsstruktur ved seminarier, der uddanner pædagoger, eller 3) der pr. 1. august 2000 eller senere er ansat eller overgået til ansættelse som lektor efter protokollat af 23. juni 2000 om stillingsstruktur ved håndarbejdsseminarier, ydes tillæg efter § 6.
Stk. 2. I perioder, hvor de i stk. 1, nr. 2 og 3, anførte lektorer ydes funktionstillæg efter § 6, stk. 2 eller 4, bortfalder eventuelt 1) tillæg på 8.500 kr.* til lærere ansat før 1. august 2000 ved pædagogseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til overenskomstansatte lærere ved seminarier, der uddanner pædagoger, og 2) tillæg på 8.500 kr.* til lærere ansat før 1. august 2000 ved håndarbejdsseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til overenskomstansatte lærere ved håndarbejdsseminarier.
§ 11. Adjunkter omfattet af 1) protokollat af 5. marts 1992 om stillingsstruktur ved folkeskolelærerseminarier med senere ændring eller 2) protokollat af 2. juli 1992 om stillingsstruktur ved ernærings- og husholdningsøkonomseminarier med senere ændring bevarer hidtidige løn- og ansættelsesvilkår.
 Cirkulærebemærkninger til § 11:
Frem til 1. august 2004 kunne adjunkter omfattet af stk. 1 vælge at overgå til ansættelse som adjunkt efter kap. 2. Adjunkter omfattet af § 11, der har valgt at bevare hidtidige løn- og ansættelsesvilkår, har bevaret disse ved umiddelbar overgang til ansættelse som adjunkt inden for samme grunduddannelse ved et seminarium henholdsvis en social højskole eller til ansættelse med hovedbeskæftigelse inden for samme grunduddannelse ved et center for videregående uddannelse eller en professionshøjskole.
Ved umiddelbar overgang forstås overgang til sådan ansættelse inden for en periode af højst 2 måneder.
§ 12. Adjunkter 1) ansat pr. 1. januar 2000 eller senere efter protokollat af 21. december 1999 om stillingsstruktur ved de sociale højskoler, 2) ansat pr. 1. august 2000 eller senere efter protokollat af 23. juni 2000 om stillingsstruktur ved seminarier, der uddanner pædagoger, eller 3) ansat pr. 1. august 2000 eller senere efter protokollat af 23. juni 2000 om stillingsstruktur ved håndarbejdsseminarier, bevarer hidtidige løn- og ansættelsesvilkår.
 Stk. 2. Med virkning fra den ansattes overgang til ansættelse som lektor ydes dog tillæg efter § 6.
 Cirkulærebemærkninger til § 12:
Frem til 1. august 2004 kunne adjunkter omfattet af stk. 1 vælge at overgå til ansættelse som adjunkt efter kap. 2. Adjunkter omfattet af § 12, der har valgt at bevare hidtidige løn- og ansættelsesvilkår, har bevaret disse ved umiddelbar overgang til ansættelse som adjunkt inden for samme grunduddannelse ved et seminarium henholdsvis en social højskole eller til ansættelse med hovedbeskæftigelse inden for samme grunduddannelse ved et center for videregående uddannelse eller en professionshøjskole.
Ved umiddelbar overgang forstås overgang til sådan ansættelse inden for en periode af højst 2 måneder.
§ 13. Lærere, herunder adjunkter og lektorer, som er ansat før den 1. august 1992 ved lærerseminarier eller ernærings- og husholdningsseminarier, og som efter 1) protokollat af 2. juli 1992 om ansættelsesvilkår for overenskomstansatte adjunkter og lektorer ved folkeskolelærerseminarier ansat før 1. august 1992 henholdsvis 2) protokollat af 5. marts 1992 om tillæg til overenskomstansatte lærere ved ernærings- og husholdningsseminarier ansat før 1. august 1992 ikke har kunnet vælge eller ikke har valgt at overgå til ansættelse i henhold til protokollat om stillingsstruktur ved folkeskolelærerseminarier henholdsvis ved ernærings- og husholdningsøkonomseminarier, bevarer hidtidige løn- og ansættelsesvilkår.
 Cirkulærebemærkninger til § 13:
Lærere omfattet af § 13 bevarer hidtidige ansættelsesvilkår ved umiddelbar overgang til ansættelse som lærer inden for samme grunduddannelse ved et seminarium eller til ansættelse med hovedbeskæftigelse inden for samme grunduddannelse ved en professionshøjskole.
Ved umiddelbar overgang forstås overgang til sådan ansættelse inden for en periode af højst 2 måneder.
Tilsvarende gælder for tjenestemands- og tjenestemandslignende ansatte lærere, der ansættes efter overenskomst for akademikere i staten eller overenskomst for ledere og lærere ved en række videregående uddannelsesinstitutioner ved umiddelbar overgang til ansættelse som lærer inden for samme grunduddannelse ved et seminarium eller til ansættelse med hovedbeskæftigelse inden for samme grunduddannelse ved et center for videregående uddannelse.
Ved umiddelbar overgang forstås overgang til sådan ansættelse inden for en periode af højst 2 måneder.
 § 14. Lærere, som ikke er omfattet af §§ 10 og 12, og som er ansat før den 1. januar 2000 ved sociale højskoler eller før den 1. august 2000 ved pædagogseminarier og håndarbejdsseminarier, bevarer hidtidige løn- og ansættelsesvilkår.
 Stk. 2. Med virkning fra den ansattes overgang til ansættelse som lektor ydes dog tillæg efter § 6.
 Stk. 3. Lærere omfattet af stk. 1 kan vælge at overgå til ansættelse som lektor efter kap. 2 i overensstemmelse med bestemmelserne i § 15, stk. 2 og stk. 4-6. Den ansatte skal i givet fald anmode om lektorbedømmelse inden det tidspunkt, på hvilket vedkommende efter de hidtidige regler skulle have anmodet om lektorbedømmelse.
Stk. 4. I perioder, hvor de i stk. 2 og 3 anførte lektorer ydes funktionstillæg efter § 6, stk. 2 eller 4, bortfalder eventuelt 1) tillæg på 8.500 kr.* til lærere ansat før 1. august 2000 ved pædagogseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til overenskomstansatte lærere ved seminarier, der uddanner pædagoger, og 2) tillæg på 8.500 kr.* til lærere ansat før 1. august 2000 ved håndarbejdsseminarier, jf. § 1, stk. 1, i aftale af 23. juni 2000 mellem Undervisningsministeriet og Akademikernes Centralorganisation om tillæg til overenskomstansatte lærere ved håndarbejdsseminarier.
 § 15. Lærere, som ikke er omfattet af §§ 8-14, og som er ansat ved professionshøjskoler kan vælge at bevare hidtidige løn- og ansættelsesvilkår eller at overgå til ansættelse som lektor efter bestemmelserne i stk. 2-7.
 Stk. 2. Ansættelse som lektor forudsætter positiv lektorbedømmelse efter de i § 2 anførte regler.
Stk. 3. Ansættelsesmyndigheden fastsætter en dato inden for 3 år fra stillingsstrukturens ikrafttrædelsestidspunkt, hvorefter anmodning om lektorbedømmelse tidligst kan ske.
Regnet fra den dato gælder følgende frister for anmodning om lektorbedømmelse:
1) lærere, der har 3 års ansættelsesanciennitet eller mere, skal anmode om lektorbedømmelse senest 2 år efter denne dato, og 2) lærere, der har mindre end 3 års ansættelsesanciennitet, skal anmode om lektorbedømmelse senest 5 år efter denne dato.
 Det er en betingelse for at anmode om lektorbedømmelse inden for de anførte frister, at vedkommende lærer har 4 års relevant erhvervserfaring, som skal indeholde undervisningserfaring ved mellemlange videregående uddannelser.
 Stk. 4. Er bedømmelsen positiv, overgår den pågældende med virkning fra det tidspunkt, bedømmelsen er afgivet, til ansættelse som lektor.
Stk. 5. Er bedømmelsen negativ, kan ansættelsesmyndigheden vælge at forlænge ansættelsen med 2 år og give den pågældende mulighed for en fornyet bedømmelse.
Lærere, der gives mulighed for en fornyet bedømmelse, skal senest 6 måneder før den forlængede ansættelses udløb anmode om en fornyet bedømmelse.
Er den fornyede bedømmelse positiv, overgår den pågældende med virkning fra det tidspunkt, bedømmelsen er afgivet, til ansættelse som lektor.
Anmoder læreren ikke om en fornyet bedømmelse senest 6 måneder før den forlængede ansættelses udløb, eller er den fornyede bedømmelse negativ, fratræder den pågældende med overenskomstmæssigt varsel.
 Stk. 6. Er bedømmelsen negativ, og forlænger ansættelsesmyndigheden ikke den pågældendes ansættelse med henblik på en fornyet bedømmelse, jf. stk. 5, fratræder den pågældende med overenskomstmæssigt varsel.
 Cirkulærebemærkninger til § 15, stk. 5 og 6:
 Det i bestemmelserne anførte overenskomstmæssige varsel er det for vedkommende ansatte gældende opsigelsesvarsel fra ansættelsesmyndighedens side.
Stk. 7. Ved overgang til ansættelse som lektor ydes tillæg efter § 6. Fra samme tidspunkt bortfalder hidtidige tillæg, dog ikke eventuelt udligningstillæg efter § 26, stk. 4, i overenskomst for akademikere i staten henholdsvis § 9, stk. 4, i protokollat II om nyt lønsystem for lærere ved en række videregående uddannelsesinstitutioner.
Hvis hidtidige tillæg, bortset fra eventuelt udligningstillæg, var højere end summen af den ansattes lektortillæg og eventuelt funktionstillæg efter § 6, ydes et personligt tillæg til udligning af forskellen.
Dette tillæg ydes dog alene for den resterende periode, hvis hidtidigt tillæg var et midlertidigt tillæg.
 Cirkulærebemærkninger til § 15, stk. 7:
Det forudsættes, at der for den enkelte ansatte tages stilling til det samlede tillægs- og lønniveau som lektor.
Herunder bør det vurderes, om der er grundlag for at videreføre visse tillæg, hvilket for eksempel kan være tilfældet for tillæg, der er ydet for varetagelsen af særlige funktioner, som fortsat skal varetages af vedkommende efter overgangen til ansættelse som lektor.
I den samlede stillingtagen bør endvidere indgå en vurdering af lønniveauet før og efter overgangen til ansættelse som lektor.
 § 16. Lærere, som pr. 1. august 2003 eller senere er overgået til et center for en videregående uddannelse eller en professionshøjskole som følge af, at driften af sygeplejerske- og radiografuddannelsen m.v. overdrages fra en amtskommune, en regionskommune eller Hovedstadens Sygehusfællesskab, kan vælge at overgå til ansættelse som lektor efter bestemmelserne i § 15, stk. 2-7.
 Kapitel 4. Ikrafttræden mv.
 § 17. Protokollatet har virkning fra den 1. april 2008.
 Stk. 2. Samtidig ophæves cirkulære af 1. marts. 2004 om tillæg til adjunkter og lektorer mv. ved centre for videregående uddannelse m.fl. (Perst. nr. 013-04).
 Stk. 3. Protokollatet kan af parterne opsiges samtidig med overenskomsten og efter reglerne i denne.
