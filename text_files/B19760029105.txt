 I medfør af § 2, stk. 2, i lov nr. 289 af 10. juni 1976 om ændring af lov  

 om værnepligtiges anvendelse til civilt arbejde og i medfør af § 5, stk. 2, i  

 lov om værnepligtiges anvendelse til civilt arbejde, således som denne  

 bestemmelse er affattet ved lov nr. 231 af 7. juni 1972, bestemmes følgende:
 § 1.  Tjenestetiden for civile værnepligtige er 11  

 måneder, jfr. dog §§ 2-4.
Stk. 2.  Bestemmelsen i stk. 1 får virkning for civile  

 værnepligtige, der er tjenstgørende pr. 15. juni 1976, eller som senere giver  

 møde ved civilt arbejde.
Værnepligtige, der pr. 15. juni 1976 har udført  

 civilt arbejde i 11 måneder eller derover, hjemsendes straks.
 § 2.  Værnepligtige, der overføres til civilt arbejde  

 efter at være udtaget til befalingsmandsuddannelse i forsvaret eller  

 civilforsvarskorpset, herunder værnepligtige, der efter at at have påbegyndt  

 tjeneste i forsvaret ved de særlige tjenesteomgange for læger og tandlæger  

 overføres til civilt arbejde, skal udføre civilt arbejde i et tidsrum,  

 svarende til deres resterende tjenestetid i forsvaret/civilforsvarskorpset.
 § 3.  For de værnepligtige, der overføres til civilt  

 arbejde efter at have gennemført den første samlede uddannelse ved forsvaret  

 samt eventuel pligtig tjeneste som befalingsmand i fortsættelse heraf, er  

 tjenestetiden ved civilt arbejde 6 uger.
 Stk. 2.  Indkaldelse skal dog kun finde sted, såfremt de  

 pågældende ville være blevet genindkaldt til yderligere tjeneste, herunder  

 til mønstringer ved forsvaret af mere end 2 døgns varighed.
 § 4.  For de i § 31 i lov om civilforsvaret omhandlede  

 værnepligtige, der overføres til civilt arbejde, forinden den i lovens § 31,  

 stk. 4, nævnte fortsatte uddannelse er afsluttet, eller, for så vidt de  

 pågældende er udpeget til befalingsmandsuddannelse, forinden den i lovens §  

 31, stk. 5, nævnte supplerende uddannelse og tjeneste er afsluttet, er  

 tjenestetiden ved civilt arbejde 11 uger.
 Stk. 2.  Indkaldelse skal dog ikke finde sted, såfremt  

 der kun påhviler de pågældende resterende tjeneste i form af lejlighedsvise  

 mønstringer og vedligeholdelsesøvelser af ikke over 2 døgns varighed.
Stk. 3.  Bestemmelsen i stk. 1 får virkning for civile  

 værnepligtige, der er tjenstgørende pr. 15. juni 1976, eller som senere giver  

 møde ved civilt arbejde.
Værnepligtige, der pr. 15. juni 1976 har udført  

 civilt arbejde i 11 uger eller derover, hjemsendes straks.
 § 5.  Indenrigsministeriets bekendtgørelse nr. 320 af  

 30. juni 1972 om tjenestetid ved civilt arbejde og § 1 i  

 indenrigsministeriets bekendtgørelse nr. 332 af 13. juni 1973 om ikrafttræden  

 af lov om ændring af lov værnepligtiges anvendelse til civilt arbejde  

 ophæves.
 INDENRIGSMINISTERIET, DEN 10. JUNI 1976.
 Egon Jensen.
 /Louis Heegaard.
