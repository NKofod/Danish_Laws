Fremsat den 19. november 2010 af Karsten Hønge (SF), Ole Sohn (SF), Christine Antorini (S) og Carsten Hansen (S) Forslag til folketingsbeslutning om sociale klausuler om lærlinge og elever i statens udbud Folketinget pålægger regeringen at udarbejde en model, der sikrer, at staten kan stille krav til statens leverandører og vindere af statslige udbud om at have et vist antal elever og lærlinge for at kunne indgå kontrakt med staten.
Bemærkninger til forslaget Den økonomiske krise og den stigende ledighed har ramt særlig én gruppe i Danmark hårdt: de unge under 30 år.
Ungdomsarbejdsløsheden er eksploderet det seneste år.
I august 2010 var der i alt 8.016 praktikpladssøgende elever, som var praktikpladssøgende 0-2 måneder efter afsluttet grundforløb.
Det er en stigning på 2.709 elever eller 51 pct. i forhold til samme tidspunkt sidste år.
Deres muligheder for at afslutte deres uddannelse er meget små, medmindre Folketinget sætter nye initiativer i gang.
Manglen på lærlingepladser er en samfundsmæssig udfordring, alle skal være med til at løse.
Virksomhederne er nødt til at tænke langsigtet og tage deres del af ansvaret for, at vi får løst problemet.
Der er en stor risiko for, at vi taber en hel ungdomsårgang til kontanthjælpssystemet, fordi de ikke får en ungdomsuddannelse.
Og der er i forvejen alt for mange unge på kontanthjælp.
Den onde cirkel skal nu stoppes.
 Et krav om lærepladser for at bygge for staten vil virkelig rykke på antallet af praktikaftaler, så staten skal naturligvis bidrage til at løse problemerne med de manglende praktikpladser.
Med forslaget giver vi de unge større sikkerhed for, at de kan tage deres uddannelse.
Det kræver en politisk aftale snarest.
Heldigvis viser de nye tal også, at arbejdsgiverne opretter flere praktikpladser, men det er slet ikke nok til at imødekomme de unges behov.
 Landet over er en række kommuner i gang med lignende initiativer i kommunalt regi.
 Århus Kommune har vedtaget en konkret model for, hvordan de sociale klausuler på uddannelsesområdet kan se ud.
 Århusmodellen går i korte træk ud på, at de enkelte magistratsafdelinger ved udbud af bygge- og anlægsopgaver normalt skal benytte en uddannelsesklausul og konkret skal vurdere, hvilken klausul der skal anvendes.
 Der er to konkrete former for klausuler, som kommunen skal benytte.
Den ene model siger, at en tilbudsgiver skal benytte et bestemt antal i praktikpladser ved udførelse af en udbudt opgave.
Det kan være delaftaler, ordinære praktikpladser eller virksomhedsforlagt undervisning (ved skolepraktik). For virksomheder, der ikke kan godkendes som praktikvirksomheder, kan det være VEU-aktiviteter, pladser til EGU-elever eller virksomhedspraktik (aktivering).
Den anden model siger, at leverandøren skal tilkendegive at have eller ville indføre en formuleret personalepolitik, som skal omfatte en uddannelses- og arbejdsfastholdelsespolitik for ansættelserne på den udbudte opgave.
Kravene kan være f.eks være, at virksomheden dels skal have en sådan politik, dels en vis andel af praktikantstillinger på opgaven.  Århus Kommune tilbyder hjælp og besøg.
 Daværende undervisningsminister Bertel Haarder kaldte i december 2009 i Ugebrevet A4 det for ulovligt, når Århus og Københavns Kommuner kræver, at firmaer, der renoverer skoler og andre offentlige bygninger, også ansætter lærlinge på byggerierne (Ugebrevet A4, nr. 44, 2009).
 Nuværende transportminister Hans Christian Schmidt har over for 3F's nyhedsbrev den 2. september udtalt, at han gerne ser staten bidrage til flere praktikpladser ved at stille krav med udbud af større anlægsopgaver. (Ugebrevet 3F, nr. 11, 2010).
 Med beslutningsforslaget skabes der klarhed for, at staten fremover kan stille sådanne krav.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sociale klausuler om lærlinge og elever i statens udbud.
(Beslutningsforslag nr.
B 25) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
