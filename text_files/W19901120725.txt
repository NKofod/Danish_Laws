 Skilsmissedokumenter, udstedt i Pakistan, godkendtes som  

 tilstrækkeligt bevis for, at ægteskabet var endeligt opløst.
 Københavns Overpræsidium forelagde spørgsmål om godkendelse af pakistanske  

 skilsmissedokumenter som tilstrækkeligt bevis for, at ægteskabet var endeligt  

 opløst.
Efter det for Civilretsdirektoratet oplyste foregår en pakistansk  

 forstødelsesskilsmisse typisk ved, at ægtemanden, i overværelse af to vidner  

 erklærer, at han har skilt sig fra sin hustru.
Denne erklæring skal derefter  

 skriftligt forelægges formanden (chairman) på kommunekontoret (Union Council  

 eller Union Commitee) og samtidig skal hustruen underrettes skriftligt.  

 Modtagelsen af mandens skilsmisseandragende registreres i Union Council.  

 Idda-perioden (ventetiden) på 90 dage regnes fra denne registrering.
Union Council skal herefter inden 30 dage foretage mægling.
Såfremt  

 mæglingen er forgæves, vil skilsmissen kunne registreres som endelig, og  

 endelig skilsmisseattest udstedes, efter at idda-perioden er udløbet, uden at  

 manden inden for denne frist har taget hustruen tilbage.
I sagen forelå skilsmissedokumenter, der bekræftede, at denne  

 fremgangsmåde var fulgt, og dokumenterne fremstod som registrerede og  

 bekræftet af formanden for det pågældende kommunekontor.
Endvidere forelå en  

 skilsmisseattest, udstedt efter udløbet af venteperioden (iddah-perioden),  

 hvorved skilsmissen kunne anses for endelig.
 Civilretsdirektoratet anmodede Den Centrale Politimyndighed om at  

 foranstalte dokumenternes ægthed verificeret, hvilket skete.
 Civilretsdirektoratet godkendte herefter dokumenterne som tilstrækkeligt  

 bevis for, at ægteskabet var endeligt opløst.
