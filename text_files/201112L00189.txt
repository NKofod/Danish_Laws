Fremsat den 11. maj 2012 af ministeren for by, bolig og landdistrikter (Carsten Hansen) Forslag til Lov om ændring af lov om almene boliger m.v.
(Forhøjelse af Landsbyggefondens investeringsramme for 2012 til renovering) § 1 I lov om almene boliger m.v., jf. lovbekendtgørelse nr. 884 af 10. august 2011, som ændret ved lov nr. 123 af 23. februar 2011 og lov nr. 1363 af 28. december 2011, foretages følgende ændringer:
 1. I § 91, stk. 1, indsættes efter 2. pkt. som nyt punktum:
»I 2012 forhøjes den investeringsramme, der er nævnt i 1. pkt., med 4.100 mio. kr.« 2. I § 91, stk. 1, 4. pkt., der bliver 5. pkt., ændres »Beløbene reguleres« til: »Beløbene som nævnt i 1. og 2. pkt. reguleres«.
§ 2 Loven træder i kraft den 1. juli 2012.
Bemærkninger til lovforslaget Almindelige bemærkninger 1. Lovforslagets baggrund og formål Der er indgået aftale mellem regeringen, Venstre, Dansk Folkeparti, Liberal Alliance og Det Konservative Folkeparti om forhøjelse af Landsbyggefondens investeringsramme for 2012 til renovering med henblik på at understøtte beskæftigelsen i 2013-2015 og således, at nedslidte og udsatte boligområder hurtigere kan få et tiltrængt løft.
Nærværende lovforslag udmønter aftalen.
2. Lovforslagets indhold 2.1. Forhøjelse af Landsbyggefondens investeringsramme til renovering 2.1.1. Gældende regler Landsbyggefonden blev oprettet i 1967 med det formål at yde økonomisk og sagkyndig bistand til de almene boligorganisationer.
Landsbyggefonden finansieres via indbetalinger fra de almene boligafdelinger i form af pligtmæssige bidrag fra afdelinger ibrugtaget før 1970 samt indbetalinger fra udamortiserede prioritetslån.
Landsbyggefonden yder støtte til en række forskellige formål i den almene boligsektor, herunder støtte til renovering af almene boliger.
Omfanget af fondens støtte til renovering er reguleret af årlige investeringsrammer, der er fastsat i almenboliglovens § 91. Som led i boligaftalen fra den 11. november 2011 mellem regeringen, V, DF, LA og K blev Landsbyggefondens investeringsramme fremrykket, således at den andrager 10.640 mio. kr. i 2011 og 2.640 mio. kr. i 2012, mens den i perioden 2013-2016 vil andrage 1.890 mio. kr. årligt.
Beløbene reguleres årligt pr. 1. januar med nettoprisindekset.
2.1.2. Den foreslåede ordning Med henblik på at understøtte beskæftigelsen i 2013-2015 foreslås det, at Landsbyggefondens investeringsramme til renovering ekstraordinært forhøjes med 4.100 mio. kr. i 2012.
3. Økonomiske konsekvenser for det offentlige Lovforslaget har ikke økonomiske konsekvenser for det offentlige.
 De kommunaløkonomiske konsekvenser skal forhandles med de kommunale og regionale parter.
Forslaget vil medføre en forøgelse af Landsbyggefondens udgifter til ydelsesstøtte.
Som følge heraf vil der i de kommende år ske en forøgelse af underskuddet i Landsbyggefondens landsdispositionsfond, som finansieres ved optagelse af statslån.
Fondens lånebehov skønnes at blive forøget med 0 mio. kr. i 2012, 0 mio. kr. i 2013, 132 mio. kr. i 2014, 95 mio. kr. i 2015 og 91 mio. kr. i 2016 (inkl. øgede renter af statslånet).
4. Administrative konsekvenser for det offentlige Lovforslaget vurderes ikke at have administrative konsekvenser for det offentlige.
5. Økonomiske og administrative konsekvenser for erhvervslivet Den foreslåede forøgelse af Landsbyggefondens tilsagn vil i en periode øge aktiviteten i bygge- og anlægssektoren.
Forslaget vurderes at styrke beskæftigelsen med 1.500 personer i hvert af årene 2013-2015. Lovforslaget vurderes ikke at have administrative konsekvenser for erhvervslivet.
6. Administrative konsekvenser for borgerne Lovforslaget vurderes ikke at have administrative konsekvenser for borgerne.
7. Miljømæssige konsekvenser Lovforslaget vurderes ikke at have miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget er sendt i høring samtidig med fremsættelsen hos følgende organisationer m.v.: Advokatrådet, Akademisk Arkitektforening, Andelsboligforeningernes Fællesrepræsentation, Arbejderbevægelsens Erhvervsråd, BAT-Kartellet, Boligselskabernes Landsforening, BOSAM, By og Bolig, Byfornyelsesrådet, Byggeskadefonden, Byggesocietetet, Bygherreforeningen i Danmark, Danmarks Lejerforeninger, Dansk Byggeri, Danske arkitektvirksomheder, Danske Handicaporganisationer, Danske Regioner, Danske Ældreråd, Danske Udlejere, De Samvirkende Invalideorganisationer DSI, Det centrale Handicapråd, Ejendomsforeningen Danmark, Finansrådet, Foreningen af Rådgivende Ingeniører FRI, Foreningen til fremskaffelse af boliger for ældre og enlige, Husleje- og Beboerklagenævnsforeningen, Håndværksrådet, Kommunekredit, Kommunernes Landsforening, Landsbyggefonden, Landsforeningen Ældre Sagen, Lejernes Landsorganisation i Danmark, O.
K. -fonden, Organisationen af Selvejende Institutioner, Realkreditforeningen, Realkreditrådet, Rådet for Socialt Udsatte, Statens Byggeforskningsinstitut og Ældremobiliseringen.
Bemærkninger til lovforslagets enkelte bestemmelser Til § 1 Til nr. 1 Det foreslås, at den investeringsramme, inden for hvilken Landsbyggefonden i 2012 kan meddele tilsagn om støtte til renovering af almene boliger, forhøjes med 4.100 mio. kr. til 6.803 mio. kr. (2012-priser).
Til nr. 2 Som en konsekvens af ændringsforslaget om forhøjelse af rammen i 2012, jf. forslagets § 1, nr. 1, præciseres, at det er de ordinære rammer, som fortsat reguleres med udviklingen i nettoprisindekset.
Til § 2 Lovforslaget foreslås at træde i kraft den 1. juli 2012.
