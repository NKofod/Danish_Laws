Konkrete afgørelser vedr. § 10 fra ÅB 2005 VII (N.j.nr. 12-00416-2005) Ansøgeren var en filippinsk pige, der som 13-årig blev gift med den danske skadevolder, der dengang var 62 år.
Skadevolderen blev dømt for i lidt over et år  inden ansøgers 15 års fødselsdag jævnligt at have haft samleje med hende.
Skadevolderen blev desuden dømt for besiddelse af børnepornografi, herunder billeder af ansøgeren.
Ved et retsmøde i sagen under efterforskningen afgav ansøgeren forklaring.
Hun fik i samme forbindelse beskikket en bistandsadvokat.
Ved sagens behandling i byretten mødte bistandsadvokaten og fremlagde erstatningsopgørelse med krav om godtgørelse for tort.
Efter at være blevet vejledt om vidnereglerne oplyste ansøgeren, at hun ikke ønskede at afgive forklaring i retten.
Advokaten oplyste endvidere, at ansøgeren frafaldt sit godtgørelseskrav på 30.000 kr.
I landsretten mødte bistandsadvokaten ligeledes og blev beskikket.
Ansøgeren afgav forklaring, men erstatningsspørgsmålet blev ikke behandlet.
Det var advokatens opfattelse, at ansøgeren var blevet påvirket af skadevolderen, dels til ikke at afgive forklaring, dels til at frafalde sit erstatningskrav.
Efterfølgende fremsatte advokaten krav om godtgørelse for tort over for nævnet.
Nævnet afslog ansøgningen i medfør af offererstatningslovens § 10, stk. 1. Nævnet lagde vægt på, at ansøgeren i byretten frafaldt sit erstatningskrav og i landsretten efterfølgende ikke nedlagde påstand om erstatning.
Nævnet lagde endvidere vægt på, at ansøgeren på tidspunktet for domsforhandlingen i byretten var 26 år, og at hun var repræsenteret af bistandsadvokat under sagens behandling i både byretten og landsretten.
Nævnet bemærkede, at frygt for repressalier normalt ikke anses som en undskyldning for ikke at medvirke til sagens opklaring eller nedlæggelse af erstatningspåstand i retten.
