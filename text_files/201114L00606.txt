Betænkning afgivet af Kulturudvalget den 25. april 2012 Betænkning over Forslag til lov om ændring af teaterloven (Udmøntning af aftale af 21. juni 2011 om en række ændringer på teaterområdet m.v.) [af kulturministeren (Uffe Elbæk)] 1. Ændringsforslag Kulturministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 29. februar 2012 og var til 1. behandling den 23. marts 2012. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 31. oktober 2011 dette udkast til udvalget, jf.
KUU alm. del  bilag 24. Den 5. december 2011 sendte kulturministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Danske Dramatikere, Foreningen af danske Scenografer og Danske Dramaturger, Foreningen af Danske Sceneinstruktører og Scenekunstnere Uden Scene og Uafhængige Scenekunstnere.
 Kulturministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Dansk Skuespillerforbund, Danske Dramatikere, Foreningen af Danske Dramaturger, Foreningen af Danske Sceneinstruktører og Sammenslutningen af Danske Scenografer og Scenekunstnere Uden Scene og Uafhængige Scenekunstnere.
Spørgsmål Udvalget har stillet 4 spørgsmål til kulturministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Enhedslistens medlemmer af udvalget  kan tilslutte sig lovforslaget, idet det bemærkes, at Enhedslisten støtter arbejdet for at etablere en åben scene.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af kulturministeren, tiltrådt af udvalget:
 1) I det under nr. 21 foreslåede § 15 a, stk. 7, 3. pkt., ændres »Drives egnsteatret af flere kommuner i fællesskab,« til: »Hvis flere kommuner i fællesskab yder driftstilskud til et egnsteater,«.
[Berigtigelse af formulering af det fremsatte lovforslag i den del, der vedrører maksimumsgrænser for refusionsberettiget kommunalt tilskud] 2) Efter nr. 24 indsættes som nyt nummer:
»01. I § 16 a, stk. 2, ændres »i kapitel 5 og 6 nævnte teatre« til: »af kapitel 3 omfattede landsdelsscener og af kapitel 6 omfattede teatre«.« [Konsekvensrettelse som følge af lovforslagets § 1, nr. 6-9, om ændringer i bestemmelserne om de turnerende teatre og landsdelsscenerne] 3) Efter nr. 25 indsættes som nyt nummer:
»02. I § 16 b, stk. 6, der bliver stk. 5, ændres »stk. 1-5« til: »stk. 1-4«.« [Konsekvensrettelse af redaktionel karakter som følge af lovforslagets § 1, nr. 25, om bortfald af maksimum for driftstilskud til små storbyteatre] Bemærkninger Til nr. 1 Den foreslåede ændring fremsættes, fordi formuleringen i den første sætning  i lovforslagets nr. 21 er fejlagtig.
Egnsteatre drives som regel ikke af kommunerne, men modtager driftstilskud fra kommunerne.
Derfor foreslås formuleringen af den foreslåede lovtekst ændret.
Til nr. 2 Den foreslåede ændring er en konsekvensrettelse som følge af de i lovforslagets § 1, nr. 6-9, foreslåede ændringer i kapitel 3 og 5, hvor bestemmelserne foreslås samlet i ét kapitel og teatrene ikke længere nævnes ved navn.
Desuden indebærer forslaget en præcisering af, at det er de teatre, som omfattes af kapitel 6, som de små storbyteatre skal supplere.
Til nr. 3 Den foreslåede ændring er en redaktionel konsekvensrettelse, som følger af den i lovforslagets § 1, nr. 25, foreslåede ophævelse af § 16 b, stk. 4, og den heraf følgende ændrede nummerering af de efterfølgende stykker.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Hans Vestager (RV) Lone Loklindt (RV) Zenia Stampe (RV) Pernille Vigsø Bagge (SF) Holger K.
Nielsen (SF) Jonas Dahl (SF) Stine Brix (EL) Jørgen Arbo-Bæhr (EL) Kim Andersen (V) Martin Geertsen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Simon Emil Ammitzbøll (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
