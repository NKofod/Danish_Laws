Betænkning afgivet af Udvalget vedrørende forslag til lov om administration af den fælles landbrugspolitik m.v. den 21. december 2022 Betænkning over Forslag til lov om administration af den fælles landbrugspolitik m.v.
 [af ministeren for fødevarer, landbrug og fiskeri (Jacob Jensen)]:
1. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsorden § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
2. Ændringsforslag Ministeren for fødevarer, landbrug og fiskeri har stillet 8 ændringsforslag til lovforslaget.
3. Indstillinger Et flertal i udvalget (udvalget med undtagelse af ALT) indstiller lovforslaget til vedtagelse med de stillede ændringsforslag.
Et mindretal i udvalget (ALT) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
 Siumut, Inuit Ataqatigiit, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Danmarksdemokraterne Danmarksdemokraternes medlemmer af udvalget er af den klare opfattelse, at dansk landbrug befinder sig i en udfordrende brydningstid med stigende energiudgifter, stigende renteudgifter og ligeledes en ny SVM-regering, der trods DD's advarsler vil indføre en ny CO2-afgift på dansk landbrugsproduktion  en afgift, som vil gøre udenlandske landbrugsvarer mere økonomisk attraktive end tilsvarende danskproducerede produkter.
Ligeledes vil en ny CO2-afgift medføre betydelige tab af danske arbejdspladser, primært i landets landdistrikter og tilhørende tabt konkurrenceevne.
På den baggrund er det vigtigt, at vi ikke forværrer situationen yderligere.
DD stemmer for lovforslaget, da det er afgørende, at vi ikke stiller danske landmænd i en position, hvor de måske ikke vil kunne få adgang til en række af de udbetalingsordninger, der er målrettet landbruget.
Samtidig mener DD, at det er vigtigt, at vi i Danmark lever op til de forordninger, vi er forpligtet til at leve op til.
Endelig mener DD, at der indtil nu er sket for lidt i forhold til de udtagninger af lavbundsjorder, som blev aftalt for længe siden, og som er nødvendige, hvis vi skal nå vores reduktionsmål.
Så DD bakker op om, at ministeren kan gennemføre projekter med udtagning af kulstofrige lavbundsjorder, og noterer os i øvrigt den vedtagne solnedgangsklausul omkring udløb af ministerens udvidede kompetenceperiode frem til den 1. juli 2023.
Dansk Folkeparti Dansk Folkepartis medlem af udvalget bemærker, at DF grundlæggende er modstander af den fælles europæiske landbrugspolitik.
DF mener, at landbrugsstøtten gradvis bør afskaffes.
Da der ikke længere er behov for den, er det uhensigtsmæssigt at bruge så mange penge på det.
Samtidig forvrider landbrugsstøtten markedskræfterne.
Når DF alligevel kan støtte lovforslaget, skyldes det, at der er tale om et forslag, der skal samle det lovgrundlag, som supplerer den Europæiske Unions forordninger om den fælles landbrugspolitik i én ny hovedlov, der udformes som en bemyndigelseslov.
Videre skal lovforslaget sikre hjemmel til udmøntning af »Aftale om grøn omstilling af dansk landbrug«, som et bredt flertal i Folketinget, herunder DF, blev enig om i oktober 2021. Således bør danske landmænd, når landbrugsstøtten på trods af DF's modstand stadig eksisterer, selvfølgelig have adgang til den på lige vilkår med landmænd i det øvrige EU.
Videre bemærker DF, at det generelt er bekymrende, når lovgivning hastes igennem, men anerkender begrundelserne for, at det er nødvendigt med en hurtig proces.
Det er således vigtigt, at der kan åbnes for ansøgning til landbrugsstøtteordninger som planlagt, så den enkelte landbruger ikke risikerer at lide tab.
Ligeledes er det vigtigt for erhvervet at kende de rammevilkår, der gælder fra den 1. januar 2023.
 På den baggrund kan Dansk Folkeparti støtte lovforslaget.
5. Ændringsforslag med bemærkninger Ændringsforslag Til § 16 Af ministeren for fødevarer, landbrug og fiskeri, tiltrådt af udvalget:
 1) I stk. 1 udgår »elektroniske data,«.
[Lovteknisk ændring] 2) I stk. 3 ændres »ministeren for fødevarer, landbrug og fiskeri og ministeren for landdistrikter« til: »ministeren for fødevarer, landbrug og fiskeri eller ministeren for landdistrikter«.
[Lovteknisk ændring] Til § 28 3) I stk. 1 udgår nr. 6, og i stedet indsættes:
»6) undlader at afgive oplysninger, som den pågældende har pligt til at afgive efter regler fastsat i medfør af § 10, stk. 1, 7) undlader at opfylde en indberetningspligt efter regler fastsat i medfør af § 10, stk. 2,«.
 Nr. 7-9 bliver herefter nr. 8-10.
[Lovteknisk ændring] Til § 30 4) I stk. 1 indsættes efter »2023«: », jf. dog stk. 2«.
[Lovteknisk ændring] 5) I stk. 2 indsættes før § 32: »§ 31, nr. 01,«.
[Konsekvensændring] Til § 31 6) Efter nr. 1 indsættes som nyt nummer:
 »01. § 19, nr. 5, affattes således:
»5) Klager over afgørelser, der træffes efter de love på fødevareområdet, landbrugsområdet og fiskeriets område, som giver klageadgang til nævnet efter bestemmelserne i denne lovs §§ 49-72, 74, 75, 77-89, 93 og 94, dyrevelfærdsloven og lov om aflivning af og midlertidigt forbud mod hold af mink.«« [Tilbagevenden til retstilstanden før den 1. januar 2023] Til § 35 7) Paragraffen affattes således:
 »§ 35. I lov om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven), jf. lovbekendtgørelse nr. 31 af 4. januar 2017, foretages følgende ændringer:
 1. § 2, stk. 4, 1. pkt., affattes således:
»Formanden og viceformændene udpeges af ministeren for fødevarer, landbrug og fiskeri og skal have juridisk kandidateksamen eller tilsvarende juridiske kvalifikationer af betydning for varetagelse af hvervet.« 2. § 2, stk. 4, 1. pkt., affattes således:
»Formanden og viceformændene skal være dommere, der udpeges af vedkommende retspræsident.«« [Lovteknisk ændring] Til § 38 8) I stk. 1 ændres »Loven« til: »§§ 1-29«.
[Lovteknisk ændring] Bemærkninger Til nr. 1-5, 7 og 8 Der er alene tale om ændringer af lovteknisk karakter og dertilhørende konsekvensændringer.
Til nr. 6 Som følge af den foreslåede solnedgangsklausul i lovforslagets § 38, stk. 2, ophører ændringerne i anden lovgivning den 1. juli 2023. Forslaget har således til formål at sikre tilbagevenden til retstilstanden fra før den 1. januar 2023.
6. Udvalgsarbejdet Lovforslaget er en genfremsættelse af lovforslag nr.
L 43, som blev fremsat den 6. oktober 2022 af den tidligere regering, men som bortfaldt ved folketingsvalget.
 Lovforslaget blev fremsat den 19. december 2022 og var til 1. behandling den 20. december 2022. Lovforslaget blev efter 1. behandling henvist til behandling i Udvalget vedrørende forslag til lov om administration af den fælles landbrugspolitik m.v.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til det tidligere fremsatte lovforslaget nr.
L 43 i folketingsåret 2022-23, 1. samling, har været sendt i høring fra den 25. april 2022 til den 20. maj 2022. Ministeren for fødevarer, landbrug og fiskeri har i forbindelse med genfremsættelsen af lovforslaget den 19. december 2022 fremsendt høringssvar og høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 4 spørgsmål til ministeren for fødevarer, landbrug og fiskeri til skriftlig besvarelse, som ministeren har besvaret.
Malte Larsen (S) Anders Kronborg (S) Anne Paulin (S) Bjarne Laustsen (S) Camilla Fabricius (S) Kasper Roug (S) nfmd.
Mette Gjerskov (S) Annette Lind (S) Benny Engelbrecht (S) Erling Bonnesen (V) Mads Fuglede (V) fmd.
Peter Juel-Jensen (V) Michael Aastrup Jensen (V) Charlotte Bagge Hansen (M) Monika Rubin (M) Hans Kristian Skibby (DD) Kristian Bøgsted (DD) Carsten Bach (LA) Alexander Ryle (LA) Per Larsen (KF) Brigitte Klintskov Jerkel (KF) Kim Edberg Andersen (NB) Nick Zimmermann (DF) Anne Valentina Berthelsen (SF) Karsten Filsø (SF) Marianne Bigum (SF) Søren Egge Rasmussen (EL) Christian Friis Bach (RV) Franciska Rosenkilde (ALT) Siumut, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
