Uddannelsespålæg og personer, som har gennemført en er-hvervsgrunduddannelse  EGU Målgruppen for uddannelsespålæg Jobcenteret skal vurdere, om unge dagpenge- og kontanthjælpsmodtagere under 25 år, der ikke allerede har en erhvervskompetencegivende uddannelse, kan gennemføre en uddannelse på almindelige vilkår, jf. § 21 b i lov om en aktiv beskæftigelsesindsats (LAB).
Ved erhvervskompetencegivende uddannelser forstås i denne sammenhæng uddannelser, som i almindelighed vurderes at give et godt grundlag for at opnå beskæftigelse på det ordinære arbejdsmarked.
Personer, der fx kun har en studieforberedende hf, htx, hhx eller almen gymnasial uddannelse, har således ikke en erhvervskompetencegivende uddannelse.
 Målgruppen omfatter ikke unge, som har forsørgerpligt over for hjemmeboende børn.
Erhvervsgrunduddannelsen  EGU EGU er en individuelt tilrettelagt uddannelse, der henvender sig til unge under 30 år, som ikke er under uddannelse eller i beskæftigelse, og som ikke har forudsætninger for umiddelbart at gennemføre en anden kompetencegivende ungdomsuddannelse.
 Formålet med uddannelsen er bl.a., at den unge opnår personlige, sociale og faglige kompetencer, som dels giver umiddelbar adgang til at fortsætte i en erhvervskompetencegivende uddannelse, dels giver grundlag for beskæftigelse på arbejdsmarkedet, jf. § 1 i lov om erhvervsgrunduddannelser m.v..
Personer med en EGU og uddannelsespålæg Det beror på en konkret vurdering, om en person, som har gennemført en EGU, har gennemført en erhvervskompetencegivende uddannelse i LAB § 21 bs forstand og dermed, om personen er omfattet af reglerne om uddannelsespålæg.
Vurderes det således, at personen vil kunne finde ordinær beskæftigelse på grundlag af sin EGU, skal der ikke gives uddannelsespålæg.
Vurderes det, at EGUen i højere grad retter sig mod fortsat uddannelse eller mod uaktuelle jobfunktioner, skal der gives uddannelsespålæg, hvis personen i øvrigt vurderes at kunne gennemføre en uddannelse på almindelige vilkår.
 Lovens øvrige betingelser vedrørende uddannelsespålæg skal fortsat være opfyldt.
 Arbejdsmarkedsstyrelsens skrivelse af 6. oktober 2011 om EGU og § 21 b i lov om en aktiv beskæftigelsesindsats ophæves.
