Skriftlig fremsættelse (13. marts 2013) Klima-, energi- og bygningsministeren (Martin Lidegaard):
 Herved tillader jeg mig for Folketinget at fremsætte:
Forslag til lov om ændring af lov om elforsyning, lov om naturgasforsyning, straffeloven og retsplejeloven (Gennemførelse af bestemmelser i forordning om integritet og gennemsigtighed på engrosenergimarkederne (REMIT-forordningen) om beføjelser, sanktioner og offentliggørelse samt udrulning af fjernaflæste elmålere m.v.) (Lovforslag nr.
L 180).
Lovforslaget fremsættes for at gennemføre de dele af Europa-Parlamentets og Rådets forordning om integritet og gennemsigtighed på engrosenergimarkederne, der kræver gennemførelse i national lovgivning.
Gennemførelsesforanstaltningerne skal ifølge forordningen senest være på plads den 29. juni 2013.
Med lovforslaget vil Energitilsynet få de nødvendige undersøgelses- og håndhævelsesbeføjelser til at sikre anvendelsen af forordningen i Danmark.
Endvidere foreslås det, at parter, der er berørt af en afgørelse truffet af Energitilsynet, vil kunne klage herover til Energiklagenævnet.
Ligeledes foreslås nye straffebestemmelser for overtrædelse af forordningen.
Herudover indeholder lovforslaget forslag til bestemmelser om offentliggørelse af afgørelser m.m., som træffes af Energitilsynet i forbindelse med overtrædelser af forordningen.
 Lovforslaget indeholder tillige forslag til bestemmelser i lov om elforsyning og lov om naturgasforsyning om offentliggørelse af Energitilsynets afgørelser om regler i elforsyningsloven, naturgasforsyningsloven eller regler udstedt i henhold til disse love.
 Endvidere foreslås det, at klima-, energi-, og bygningsministeren som opfølgning på regeringens Vækstplan DK fra februar 2013, gives bemyndigelse til efter forelæggelse for et af Folketinget nedsat udvalg at fastsætte nærmere regler om udskiftning eller opgradering af eksisterende målere til fjernaflæste målere.
Udkast til lovforslagets bestemmelser herom sendes i høring ved fremsættelsen.
En tidligere høring var ikke mulig, da Vækstplanen først forelå den 26. februar 2013.
Lovforslaget vurderes ikke at have økonomiske eller administrative konsekvenser for kommuner og regioner.
Forordningen har en øget arbejdsbyrde for Energitilsynet til følge.
Energitilsynets aktiviteter gebyrfinansieres af energisektorens virksomheder.
Lovforslaget har ikke konsekvenser for miljøet.
 Lovforslaget forventes at træde i kraft den 15. juni 2013, dog forventes ændringen af straffeloven først at træde i kraft den 1. juli 2013.
 Idet der i øvrigt henvises til lovforslaget med bemærkninger, anbefales lovforslaget til Folketingets velvillige behandling.
