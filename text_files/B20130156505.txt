Bekendtgørelse om afgørelse i sager om aktindsigt på Ministeriet for Forskning, Innovation og Videregående Uddannelsers område I medfør af § 36, stk. 4, i lov nr. 606 af 12. juni 2013 om offentlighed i forvaltningen og § 16, stk. 5, i forvaltningsloven, jf. lovbekendtgørelse nr. 988 af 9. oktober 2012, som ændret ved lov nr. 638 af 12. juni 2013, fastsættes:
 § 1. Styrelsen for Forskning og Innovation træffer afgørelse i sager om aktindsigt som sekretariat for:
 1) Faglige forskningsråd under Det Frie Forskningsråd.
 2) Programkomiteer under Det Strategiske Forskningsråd.
 3) Erhvervsforskerudvalget under Rådet for Teknologi og Innovation.
 4) Det Koordinerende Organ for Registerforskning.
 5) Rumforskningsudvalget.
 6) Danmarks Forskningspolitiske Råd.
 7) Bestyrelsen for Det Frie Forskningsråd.
 8) Bestyrelsen for Det Strategiske Forskningsråd.
 9) Rådet for Teknologi og Innovation.
 Stk. 2. Styrelsens afgørelser efter stk. 1, nr. 1-5, kan påklages til Ministeriet for Forskning, Innovation og Videregående Uddannelser.
 Stk. 3. Styrelsens afgørelser efter stk. 1, nr. 6-9, kan ikke påklages til anden administrativ myndighed.
 § 2. Styrelsen for Videregående Uddannelser træffer afgørelse i sager om aktindsigt som sekretariat for:
 1) Certificeringsrådet.
 2) Det Rådgivende Udvalg for Vurdering af Udbud af Videregående Uddannelser.
 3) Forum for Koordination af Uddannelsesforskning.
 4) Lektoratsudvalget.
 5) Nævnet for Støtteberettigede Uddannelser i Udlandet.
 6) Rådet for Erhvervsakademiuddannelser og Professionsbacheloruddannelser.
 7) SU-rådet.
 8) Uddannelsesrådet for De Maritime Uddannelser.
 Stk. 2. Styrelsens afgørelser efter stk. 1, nr. 1, kan påklages til Ministeriet for Forskning, Innovation og Videregående Uddannelser.
 Stk. 3. Styrelsens afgørelser efter stk. 1, nr. 2-8, kan ikke påklages til anden administrativ myndighed.
 § 3. Bekendtgørelsen træder i kraft den 1. januar 2014.
 Stk. 2. Begæringer om aktindsigt, som er indgivet før bekendtgørelsens ikrafttræden, afgøres efter denne bekendtgørelse.
 Stk. 3. Bekendtgørelse nr. 1260 af 16. december 2011 om afgørelse i sager om aktindsigt på Ministeriet for Forskning, Innovation og Videregående Uddannelsers område ophæves.
