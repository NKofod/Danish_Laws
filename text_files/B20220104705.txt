Bekendtgørelse om Energinets interne overvågning I medfør af § 28 b, stk. 2, § 78, stk. 7, og § 88, stk. 1, i lov om elforsyning, jf. lovbekendtgørelse nr. 984 af 12. maj 2021, fastsættes:
Program for intern overvågning § 1. Energinet skal som systemansvarlig virksomhed opstille et program for intern overvågning, jf. § 28 b, i lov om elforsyning, som har til formål at forhindre diskriminerende adfærd.
 Stk. 2. Programmet skal beskrive virksomhedens tiltag for at forhindre diskriminerende adfærd, herunder beskrive de specifikke forpligtelser, som virksomhedens ansatte, rådgivere og øvrige personer, som udfører opgaver for virksomheden, er underlagt for at opfylde det i stk. 1 nævnte formål.
 § 2. Programmet skal som minimum beskrive følgende tiltag, som skal være egnede til at forhindre diskriminerende adfærd:
 1) De tiltag der skal sikre, at adgangen til virksomhedens net sker på ikkediskriminerende vilkår, og at vedligeholdelse og udbygning af nettet samt virksomhedernes opgaver, herunder vedrørende nettilslutning og netafbrydelse, gennemføres på en ikkediskriminerende måde i forhold til nettets brugere.
 2) De tiltag der skal sikre, at virksomheden i sin kundekontakt ikke favoriserer bestemte selskaber.
 3) De tiltag der skal sikre overholdelse af kravet om, at aftaler, som virksomheden indgår med andre virksomheder, skal indgås på markedsmæssige vilkår samt foreligge skriftligt på aftaletidspunktet, jf. § 46 i lov om elforsyning.
 4) De tiltag der skal sikre overholdelse af kravet om regnskabsmæssig adskillelse, jf. § 12 i lov om Energinet samt regler herom udstedt i medfør af lov om elforsyning og lov om Energinet.
 5) De tiltag der skal sikre overholdelse af kravet om selskabsmæssig udskillelse af aktiviteter, jf. § 2, stk. 5, i lov om Energinet.
6) De tiltag der skal sikre, at forretningsmæssigt følsomme oplysninger, som virksomheden modtager under udøvelsen af sin virksomhed, behandles fortroligt, jf. § 84, stk. 8, og § 84 a, stk. 1, i lov om elforsyning, og såfremt sådanne oplysninger kan videregives, at dette sker på en ikkediskriminerende måde.
Programmet skal herunder beskrive, hvilke oplysninger, der skal behandles fortroligt, samt de procedurer, der gælder for virksomhedens modtagelse og behandling af disse oplysninger.
 7) De tiltag der skal forhindre, at oplysninger om virksomhedens egne aktiviteter, som kan være forretningsmæssigt fordelagtige, bliver videregivet på en diskriminerende måde, jf. § 84 a, stk. 1, i lov om elforsyning.
 Stk. 2. Programmet skal beskrive, hvordan virksomheden gennemfører en passende kontrol af programmet, herunder hvordan den overvågningsansvarliges uafhængighed sikres, jf. § 4.
 Stk. 3. Forsyningstilsynet kan kræve, at programmet skal indeholde beskrivelse af tiltag ud over de i stk. 1 og 2 nævnte, i det omfang dette er påkrævet for at forhindre diskriminerende adfærd i virksomheden.
Kontrol af programmet og overvågningsansvarlig § 3. Virksomheden skal sikre, at programmet gennemføres, herunder at der gennemføres en passende kontrol af programmet.
§ 4. Virksomheden skal udpege en overvågningsansvarlig, som er uafhængig.
Den overvågningsansvarlige må ikke indgå i Energinets direktion eller bestyrelse.
 Stk. 2. Den uafhængige overvågningsansvarlige må ikke have nogen stilling, noget ansvar, nogen interesser eller noget forretningsforhold i eller med virksomheder inden for Energinets selskabsstruktur, der varetager andre aktiviteter end systemansvarlig virksomhed.
 Stk. 3. Den overvågningsansvarlige skal til varetagelse af sin opgave have adgang til alle nødvendige oplysninger hos alle virksomheder inden for Energinets selskabsstruktur.
 Stk. 4. Den overvågningsansvarlige kan klage til Forsyningstilsynet over manglende adgang til nødvendige oplysninger, jf. stk. 3.
Forhold til anden lovgivning § 5. Det forhold, at en virksomhed har udarbejdet og gennemført et program for intern overvågning i overensstemmelse med reglerne i denne bekendtgørelse, fritager ikke virksomheden for andre forpligtelser, som virksomheden er pålagt efter lov om elforsyning, lov om Energinet, anden lovgivning eller EU-retsakter, eller efter regler eller afgørelser i henhold til lov om elforsyning, lov om Energinet, anden lovgivning, eller EU-retsakter.
Årsberetning § 6. Virksomheden skal offentliggøre en årsberetning for hvert kalenderår med en redegørelse for programmets gennemførelse i det forløbne år for hvert af punkterne i programmet, herunder en beskrivelse af ændringer i det interne overvågningsprogram og den foretagne kontrol. Årsberetningen skal endvidere redegøre for den udpegede overvågningsansvarliges uafhængighed.
 Stk. 2. Årsberetningen skal dateres og underskrives af virksomhedens direktør og den uafhængige overvågningsansvarlige.
 Stk. 3. Årsberetningen for et kalenderår skal offentliggøres og anmeldes til Forsyningstilsynet senest den 1. juni i det følgende kalenderår.
Tilsyn § 7. Forsyningstilsynet fører tilsyn med, at programmet er i overensstemmelse med §§ 1 og 2, og at årsberetning udformes, offentliggøres og anmeldes efter reglerne i § 6.
 Stk. 2. I forbindelse med anmeldelsen af årsberetningerne, jf. § 6, fører Forsyningstilsynet endvidere tilsyn med, at programmet er gennemført, og at der er foretaget den i programmet beskrevne kontrol af programmet, jf. § 3.
 § 8. Forsyningstilsynet fører tilsyn med den overvågningsansvarliges uafhængighed, jf. § 4.
Klage § 9. Klager over manglende overholdelse af bekendtgørelsen indgives til Forsyningstilsynet.
Straf § 10. Medmindre højere straf er forskyldt efter anden lovgivning, straffes med bøde den, der overtræder § 6 om offentliggørelse og anmeldelse af årsberetning til Forsyningstilsynet.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttrædelse § 11. Bekendtgørelsen træder i kraft den 1. juli 2022.
