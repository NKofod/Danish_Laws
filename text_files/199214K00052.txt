Nr BTL 52 Betænkning over Forslag til lov om ændring af lov om visse selskabers  

 aflæggelse af årsregnskab m.v. (Gennemførelse af ændringer til 4. og 7.  

 selskabsretsdirektiv samt undersøgelse af regnskaber m.v.)   

 Nr L 52 1992-93, 1. samling Afgivet af Erhvervsudvalget Afgivet: 19921208 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål til industriministeren og dennes svar herpå  

 er optrykt som bilag til betænkningen.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de af mindretallet stillede ændringsforslag.
 Et andet mindretal (Venstres, Det Konservative Folkepartis,  

 Centrum-Demokraternes og Kristeligt Folkepartis medlemmer af udvalget)  

 lovforslaget til vedtagelse uændret.
Mindretallet er enig i, at erhvervslivet naturligvis skal overholde  

 gældende lovgivning.
Mindretallet mener imidlertid ikke, at der er behov for  

 en så omfattende offentlig kontrol med almindelig virksomhed, som er  

 indeholdt i de af et mindretal stillede ændringsforslag, men at en  

 stikprøvekontrol som oprindeligt foreslået er tilstrækkelig af følgende  

 grunde:
 1) Det grundlæggende princip i selskabslovene er, at bestyrelsen og  

 direktionen er ansvarlig for, at selskaberne lever op til lovens krav, samt  

 at revisor kontrollerer dette.
 2) Bestyrelsens ansvar præciseres i forslag til lov om ændring af lov om  

 aktieselskaber, lov om anpartsselskaber og lov om visse selskabers aflæggelse  

 af årsregnskab m.v. (Forenkling og fremtidstilpasning) (L 61), og i forslag  

 til lov om ændring af lov om statsautoriserede revisorer og lov om  

 registrerede revisorer. (Disciplinærsystem) (L 11) er der foreslået en  

 styrkelse af disciplinærsystemet for revisorer.
 3) Erhvervs- og Selskabsstyrelsen er primært en registreringsmyndighed og  

 ikke en tilsynsmyndighed, og ændringsforslagene vil afgørende ændre heri.
4) Mindretallet mener, at de i industriministerens svar på udvalgets  

 spørgsmål 3 nævnte 30 personer er et minimum for at udføre den obligatoriske  

 kontrol med samtlige regnskaber.
Svaret er optrykt som bilag til  

 betænkningen.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse uændret.
 Det er Fremskridtspartiets opfattelse, at der er et stort behov for at få  

 reglerne vedrørende årsregnskaber strammet gevaldigt op.
Det er dog også Fremskridtspartiets opfattelse, at det aktuelle lovforslag  

 er alt for bureaukratisk.
Der er en uheldig tendens til, at når embedsmænd og  

 jurister skal lave nye bestemmelser, så handler det mere om at skabe ekstra  

 beskæftigelse til kolleger, som skal fortolke bestemmelserne, end at man er  

 interesseret i at lave nogle klare og tydelige bestemmelser.
 Fremskridtspartiet vil derfor anbefale, at den samlede lovgivning på  

 området bliver udsat for en modernisering og kraftig afbureaukratisering.
 Et fjerde mindretal (Det Radikale Venstres medlem af udvalget)  

 indstiller lovforslaget til vedtagelse og vil redegøre for sin  

 stilling til ændringsforslagene ved 2. behandling.
Ændringsforslag Af et mindretal (S og SF):
Til § 1 1 ) I den under nr. 11 foreslåede § 63 c ændres  

 »kan« til: »skal«.
Til § 2 2 ) Stk. 2 affattes således:
»Stk. 2. Bestemmelserne i § 1, nr. 8 og 12, træder i kraft  

 den 1. januar 1993. Bestemmelsen i § 1, nr. 11, træder i kraft den 1. januar  

 1994.« Bemærkninger Til nr. 1 og 2 Af industriministerens optrykte besvarelser af udvalgets spørgsmål 3 og 4  

 fremgår det, dels at en gennemgang af samtlige indsendte regnskaber vil  

 afsløre et så betydeligt antal åbenbare lovovertrædelser, at det vil kræve  

 knap 30 årsværk at behandle sagerne, dels at merudgifterne hertil, som efter  

 mindretallets opfattelse kunne dækkes ved brugerbetaling og/eller bøder,  

 ville være i størrelsesordenen 140 kr. pr. regnskabsaflæggende selskab.
Dette  

 finder mindretallet er en rimelig risikopræmie.
 Den omstændighed, at § 1, nr. 11, først træder i kraft den 1. januar 1994,  

 vil ikke være til hinder for, at Erhvervs- og Selskabsstyrelsen i 1993 kan  

 undersøge regnskaber som angivet i bestemmelsen, jf. § 1, nr. 12.
Vibeke Storm Rasmussen (S) Ole Vagn Christensen (S) Sonja Mikkelsen  

 (S) Erling Olsen (S) Trøjborg (S) fmd.
Løvig Simonsen (S) Tommy  

 Dinesen (SF) Rahbæk Møller (SF) Sonja Albrink (CD) Flemming Hansen (KF)  

 nfmd.
Kai Dige Bach (KF) Svend Heiselberg (V) Pia Larsen (V) Helge Sander  

 (V) Annette Just (FP) Lone Dybkjær (RV) Lysholm Christensen (KRF) Bilag Nogle af udvalgets spørgsmål til industriministeren og dennes besvarelse  

 heraf Spørgsmål 3:
Hvad vil det koste at gøre Erhvervs- og Selskabsstyrelsens ret til at  

 granske de indsendte årsregnskaber til en pligt? Svar:
 Ved besvarelsen af spørgsmålet forudsætter jeg, at Erhvervs- og  

 Selskabsstyrelsen skal foretage en gennemgang af samtlige modtagne  

 årsregnskaber med henblik på konstatering af åbenbare overtrædelser af  

 selskabslovene.
 Erhvervs- og Selskabsstyrelsen foretager for nuværende alene en kontrol af  

 de modtagne årsregnskaber med henblik på at sikre, at der i formen er tale om  

 et årsregnskab, d.v.s. at dokumentet fremtræder som et årsregnskab forsynet  

 med dato og underskrift af direktion og bestyrelse samt med  

 revisionspåtegning.
En gennemgang af årsregnskaberne kan mest hensigtsmæssigt ske ved en  

 gennemlæsning af regnskabets revisionspåtegning.
Af en korrekt udarbejdet  

 revisionspåtegning skal i givet fald fremgå selskabets overtrædelse af  

 reglerne om aktionærlån/anpartshaverlån, egne aktier/anparter,  

 udbyttebetalinger, tab af indskudskapitalen i anpartsselskaber samt  

 overtrædelse af bogføringsloven.
Styrelsen har overfor mig oplyst, at en gennemgang af årsregnskaberne ved  

 gennemlæsning af revisionspåtegningen vil koste 1 årsværk, beregnet på  

 baggrund af de 74.074 årsregnskaber, styrelsen i 1991 modtog fra aktie- og  

 anpartsselskaber.
En sådan gennemgang vil resultere i et antal årsregnskaber,  

 som styrelsen skønner bør gøres til genstand for egentlig sagsbehandling.
Hvis styrelsen skal følge op på de overtrædelser af reglerne, der  

 umiddelbart fremgår af reevisionspåtegningerne, skønner styrelsen på baggrund  

 af en foretagen stikprøvekontrol, at der hertil vil medgå knap 30 årsværk,  

 svarende til 8,4 mio. kr. i årlig lønsum.
Dette beløb må forventes at falde  

 væsentligt i løbet af 1-2 år, når selskaberne er blevet opmærksomme på  

 kontrollen.
Ud over udgifter til lønsum vil der skulle afholdes årlige driftsudgifter  

 på ca. 1,4 mio. kr.
Hertil kommer udgifter til etablering af arbejdspladser  

 på ca. 2,7 mio. kr.
 På denne baggrund vil jeg gerne understrege, at Erhvervs- og  

 Selskabsstyrelsens primære opgave er registrering og offentliggørelse af en  

 række oplysninger - herunder årsregnskaber - om aktie- og anpartsselskaber.  

 Styrelsen er kun på enkelte områder tillagt egentlige kontrolfunktioner.
 En kontrol som ovenfor beskrevet ville indebære et brud med Erhvervs- og  

 Selskabsstyrelsens nuværende struktur og ville i øvrigt, som det vil fremgå,  

 nødvendiggøre tilførelse af betydelige ressourcer til styrelsen.
 Spørgsmål 4:
Hvor meget vil en granskning af samtlige årsregnskaber efter ministerens  

 vurdering øge de enkelte selskabers brugerbetaling? Svar:
 Jeg har forelagt spørgsmålet for Erhvervs- og Selskabsstyrelsen, der  

 oplyser:
 »I øjeblikket er der ingen brugerbetaling for så vidt angår  

 undersøgelse af årsregnskaber, men hvert selskab betaler en årsafgift på 350  

 kr., anpartsselskaber dog 200 kr., der dækker styrelsens udgifter til  

 modtagelse og offentliggørelse af selskabernes årsregnskaber samt visse  

 anmeldelser af ændringer i selskabernes forhold.
 Hvis samtlige selskaber, der aflægger årsregnskab, pålægges at betale de i  

 forbindelse med undersøgelsen nødvendige merudgifter, vurderer styrelsen, at  

 hvert selskabs betaling vil udgøre ca. 140 kr.
Ved beregningen af omkostningerne for hvert selskab er der ikke taget  

 højde for styrelsens udgifter til EDB-udvikling.« Jeg henviser i øvrigt til mine afsluttende bemærkninger om styrelsens  

 primære opgaver i svaret til spørgsmål 3.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder haft industriministeren i samråd.
 Industriministeren har over for udvalget tilkendegivet, at der inden 1.  

 april 1993 vil blive gennemført en nærmere analyse af, i hvilket omfang de  

 årsregnskaber, som Erhvervs- og Selskabsstyrelsen modtager, indeholder  

 oplysninger om åbenbare overtrædelser af selskabs- og bogføringslovgivningen.
 På baggrund af denne analyse vil industriministeren være indstillet på  

 inden 1. oktober 1993 at fremkomme med forslag til, hvilke tiltag der er  

 nødvendige til at imødegå sådanne lovovertrædelser, herunder hvilke midler  

 der bør være til revisors rådighed, hvis et ulovligt forhold, hvorom revisor  

 har gjort anmærkning i revisionspåtegningen, ikke bringes til ophør.
 Et flertal (Socialdemokratiets, Socialistisk Folkepartis og Det Radikale  

 Venstres medlemmer af udvalget) skal understrege, at hvis ikke det videre  

 arbejde resulterer i konkrete forslag, der i højere grad end i dag sikrer  

 lovens overholdelse, vil flertallet tage sagen op igen, eventuelt ved  

 genfremsættelse af de af Socialdemokratiet og Socialistisk Folkeparti ved 2.  

 behandling forkastede ændringsforslag.
 Herefter indstiller udvalget lovforslaget til vedtagelse  

 uændret .
