Nr BTL 43 Betænkning over Forslag til lov om ændring af lov om læhegn og tilskud til  

 læplantning   

 Nr L 43 1997-98. 1. samling Afgivet af Udvalget for Fødevarer, Landbrug og Fiskeri Afgivet: 19971210 Udvalget har behandlet lovforslaget i nogle møder og har herunder stillet  

 spørgsmål til fødevareministeren, som denne har besvaret skriftligt.
Et af  

 udvalgets spørgsmål og fødevareministerens besvarelse heraf er optrykt som  

 bilag til betænkningen.
 Endvidere har udvalget modtaget en skriftlig og en mundtlig henvendelse  

 fra Friluftsrådet.
 Der er af fødevareministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af Venstres  

 og Det Konservative Folkepartis medlemmer af udvalget) lovforslaget til  

vedtagelse med det stillede ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse uændret.
 Mindretallet er betænkelig ved den bemyndigelse, ændringsforslaget giver  

 ministeren til at fastsætte nærmere regler for anlæg og renholdelse af  

 læhegn, hvortil der ydes tilskud, herunder efter forholdene i forskellige  

 områder af landet, jf. også fødevareministerens besvarelse af spørgsmål 2.
 Mindretallet finder, at reglerne for anlæg og renholdelse af læhegn såvel  

 i pesticidfri områder som i områder, hvor der anvendes godkendte pesticider,  

 bør fastlægges i samarbejde med Landsforeningen De Danske  

 Plantningsforeninger.
Æ n d r i n g s f o r s l a g Af fødevareministeren, tiltrådt af et flertal (udvalget med  

 undtagelse af V og KF):
Til § 1 1) Efter nr. 6 indsættes som nyt nummer:
 »01. I § 17 indsættes efter stk. 4 som nyt stykke:
»Stk. 5. Ministeren for fødevarer, landbrug og fiskeri kan  

 fastsætte nærmere regler for anlæg og renholdelse af læhegn, hvortil der ydes  

 tilskud, jf. stk. 1, herunder efter forholdene i forskellige områder af  

 landet.«» B e m æ r k n i n g e r Til nr. 1 Bestemmelsen bemyndiger ministeren for fødevarer, landbrug og fiskeri til  

 at fastsætte nærmere regler for anlæg og renholdelse af læhegn, hvortil der  

 ydes tilskud, herunder efter forholdene i forskellige områder af landet.
Det  

 er hensigten i henhold til denne bemyndigelse snarest ved bekendtgørelse at  

 fastsætte, at der på bedrifter, der ligger i særligt følsomme  

 landbrugsområder (SFL-områder), ikke må anvendes pesticider i forbindelse med  

 anlæg og renholdelse af læhegn, hvortil der ydes tilskud.
Herudover er det  

 hensigten at skabe hjemmel til også i andre områder - under hensyn til  

 ændringerne i de teknologiske og miljømæssige rammer - at kunne fastsætte  

 regler for anlæg og renholdelse af læhegn, hvortil der ydes tilskud.
 Med hjemmel i lovforslagets § 1, nr. 13, der som følge af  

 ændringsforslaget bliver nr. 14, vil der kunne fastsættes regler, hvorefter  

 der kan ydes forhøjet tilskud til dækning af eventuelle meromkostninger.
Landsforeningen De Danske Plantningsforeninger har oplyst, at foreningen  

 forud for anlæg af læhegn, hvortil der ydes tilskud, lægger vægt på, at der  

 finder en meget grundig jordbehandling sted, og at der ikke anvendes  

 pesticider.
Derudover har en væsentlig begrænsning af de lovlige kemiske  

 bekæmpelsesmidler, der må anvendes, fremmet udviklingen af alternative,  

 mekaniske renholdelsesmetoder i forbindelse med læhegn.
De nuværende mekaniske løsninger på renholdelsesproblemet er imidlertid  

 ikke fuldt ud tilstrækkelige.
Der vil derfor være behov for en betydelig  

 manuel indsats, såfremt der generelt ikke anvendes pesticider.
Derimod vil  

 det være muligt at løse renholdelsesopgaven mekanisk, så længe de pesticidfri  

 plantninger er begrænset til f.eks.
SFL-områder, hvor der i dag kan anvendes  

 pesticider, og til økologiske bedrifter, hvor renholdelse skal ske uden  

 anvendelse af pesticider.
Efter den nuværende læplantningsordning anvendes der på bedrifter, som  

 ikke er økologisk dyrkede, normalt kun kemiske bekæmpelsesmidler i en periode  

 på eet til halvandet år, hvorefter der som regel ikke anvendes pesticider.  

 Størstedelen af læhegnene anlægges på bedrifter, der drives konventionelt, og  

 pesticiderne vil således blive anvendt på omkringliggende landbrugsarealer,  

 uanset om læhegnene er pesticidfri eller ej.
Hvis der skulle anvendes  

 mekanisk renholdelse i samtlige læhegn uanset placering, ville det skulle ske  

 inden for en forholdsvis kort periode af året, hvor der med de nuværende  

 mekaniske løsninger kan være problemer med at tilvejebringe den nødvendige  

 arbejdskraft.
 Ændringsforslaget skønnes ikke at have administrative konsekvenser.
 Ændringsforslaget skønnes ikke at have statsfinansielle konsekvenser ud  

 over de i lovforslaget nævnte, jf. lovforslagets almindelige bemærkninger,  

 punkt 3.1, hvoraf det fremgår, at tilskud til anlæg af læhegn på økologiske  

 bedrifter og i SFL-områder skønnes at medføre behov for en forøgelse af  

 tilsagnsrammen på 3 mio. kr., idet det anlagte skøn bygger på en forudsætning  

 om, at der ikke vil blive anvendt pesticider i de nævnte områder.
 Ændringsforslaget skønnes ikke at have erhvervsøkonomiske konsekvenser.
 Ændringsforslaget forventes yderligere at styrke lovforslagets målsætning  

 om at nedbringe anvendelsen af pesticider ved anlæg og renholdelse af læhegn.
Erling Christensen (S) Eva Fatum (S) Erik Mortensen (S) Frederik  

 Nørgaard (S) Ole Vagn Christensen (S) Kristen Touborg (SF) nfmd.  

Vibeke Peschardt (RV) Erik Voss (EL) Addi Andersen (CD) Christian Mejdahl  

 (V) Bodil Thrane (V) Mariann Fischer Boel (V) fmd.
Kim Mouritsen (V)  

 Lene Espersen (KF) Henning Grove (KF) Peder Sønderby (V) Niels Højland  

 (FP) Dansk Folkeparti havde ikke medlemmer i udvalget.
Bilag Et af udvalgets spørgsmål og fødevareministerens besvarelse Spørgsmål 2:
»Ministeren bedes uddybe, hvilke særlige betingelser der tænkes på,  

 når der i bemærkningerne til lovforslagets enkelte bestemmelser, nr. 13,  

 anføres, at det er hensigten at fastsætte særlige betingelser for forhøjet  

 tilskud til læplantninger, der anlægges uden brug af pesticider på arealer,  

 der er beliggende i SFL-områder eller på økologisk dyrkede arealer.« Svar:
 De gældende regler for etablering af tilskudsberettigede læplantninger  

 indeholder en betingelse om, at kollektive læplantninger skal renholdes i de  

 første 3 vækstsæsoner.
Ved indførelsen af et krav om pesticidfri etablering af læhegn i f.eks.  

 SFL-områder vil det være nødvendigt at indføre konkrete plejebestemmelser for  

 pesticidfri læhegn.
Det vil således blive stillet som betingelse, at der ikke  

 må anvendes pesticider forud for etableringen, både for så vidt angår  

 individuelle og kollektive læplantninger.
Endvidere vil der skulle indføres  

 betingelser for renholdelsen af de pesticidfri læhegn efter etableringen.  

 Disse betingelser vil, f.eks. for kollektive læplantninger, kunne omfatte  

 anvisninger på anvendelsen af særlige mekaniske renholdelsesmetoder og  

 lignende i de første 3 vækstsæsoner.
