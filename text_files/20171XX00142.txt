Skriftlig fremsættelse (26. oktober 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af dyreværnsloven og lov om hold af dyr (Uddannelseskrav og offentliggørelse af kontrolresultater) (Lovforslag nr.
L 72) Formålet med lovforslaget er at skabe hjemmel i dyreværnsloven til at fastsætte krav om uddannelse vedrørende dyrevelfærd.
Det er på nuværende tidspunkt hensigten at udmønte bemyndigelsen til administrativt at fastsætte regler om uddannelseskrav for den besætningsansvarlige for erhvervsmæssigt hold af svin, malkekvæg og æglæggende høner.
Det foreslås samtidig, at den gældende bemyndigelsesbestemmelse i lov om hold af dyr, der indeholder en hjemmel til at fastsætte uddannelseskrav med såvel dyresundheds- som dyrevelfærdsmæssigt sigte, ændres således, at bestemmelsen fremover alene vil give hjemmel til at fastsætte krav om uddannelse vedrørende dyresundhed.
Regler udstedt med hjemmel i den gældende bemyndigelsesbestemmelse i lov om hold af dyr vil blive videreført.
Der er allerede nu fastsat uddannelseskrav i forhold til hold af slagtekyllinger og mink samt i forhold til hold af fjervildt, hjortedyr og strudsefugl.
Formålet med lovforslaget er endvidere at skabe hjemmel til, at der administrativt kan fastsættes regler om offentliggørelse af resultaterne fra kontrollen med overholdelse af dyrevelfærdslovgivningen.
Hensigten er på nuværende tidspunkt alene at udmønte bemyndigelsen i forhold til kontrollen med de registreringspligtige virksomheder på hundeområdet.
 De foreslåede bemyndigelsesbestemmelser er i lighed med tilsvarende bestemmelser i en række andre love på Miljø- og Fødevareministeriets område udformet som generelle hjemler.
Det påtænkte kommende uddannelseskrav for den besætningsansvarlige for hold af svin og æglæggende høner vil være en udmøntning af indsatsområder i henholdsvis Handlingsplan for bedre dyrevelfærd for svin fra 2014 og Handlingsplan for bedre velfærd for fjerkræ fra 2015, som begge indeholder indsatsområder vedrørende uddannelse om dyrevelfærd.
Samtidig er det fundet hensigtsmæssigt også at lade et kommende uddannelseskrav gælde for den besætningsansvarlige for erhvervsmæssigt hold af malkekvæg, idet der  ligesom for svin og æglæggende høner  er tale om moderne, intensive produktioner, der omfatter et stort antal dyr, hvor solid faglig viden om dyrevelfærd er væsentlig.
 Baggrunden for at indføre mulighed for at offentliggøre kontrolresultater vedrørende dyrevelfærd på hundeområdet er, at det i forlængelse af tidligere iværksatte initiativer for at forbedre dyrevelfærden for hunde, og som led i en målrettet indsats for mere forbrugeroplysning, er vurderet hensigtsmæssigt at følge op med tiltag, som understøtter de lovlige virksomheder og seriøse opdrættere på hundeområdet, bl.a. ved at øge offentlighedens kendskab og tillid til disse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
