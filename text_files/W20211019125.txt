Erstatningsansvarsloven § 26  godtgørelse for tort, nævnets j. nr. 21-520-12472 Skadevolder havde uden ansøgers samtykke samleje med ansøger, mens hun sov, hvorved hun vågnede.
Anklagemyndigheden havde valgt at føre sagen som voldtægt uden samtykke, jf. den ved Lov 2020-12-29 nr. 2208 om ændring af straffeloven nyaffattede § 216, stk. 1. Skadevolder var dog udrejst af Danmark, hvorfor retssagen endnu ikke var afsluttet.
Nævnet tog sagen under behandling i medfør af offererstatningslovens § 11 c, stk. 2. Nævnet tilkendte herefter ansøger 40.000 kr. i godtgørelse for tort efter erstatningsansvarslovens § 26. Nævnet lagde ved udmålingen vægt på, at der var tale om voldtægt efter den nyaffattede straffelovs § 216, stk. 1 om voldtægt uden samtykke, og at der dermed ikke var anvendt vold eller trusler i forbindelse med voldtægten.
Nævnet lagde ligeledes vægt på, at ansøger på tidspunktet for hændelsen var 13 år og således mindreårig.
