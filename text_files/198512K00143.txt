Nr LSF 143 Forslag til lov om ændring af lov om miljøbeskyttelse Fremsat af miljøministeren den 29. januar 1986 § 1 I lov om miljøbeskyttelse, jfr. lovbekendtgørelse nr. 85 af 8. marts 1985, foretages følgende ændringer:
 1. § 39 affattes således:
»§ 39. Afgørelse om godkendelse i henhold til §§ 35-38 træffes af kommunalbestyrelsen eller af amtsrådet, i hovedstadsområdet af Hovedstadsrådet.
Miljøministeren fastsætter efter forhandling med de kommunale organisationer nærmere regler herom.
Stk. 2. Såfremt sagen drejer sig om en kommunalbestyrelses virksomhed, træffes afgørelse om godkendelse af amtsrådet eller i hovedstadsområdet af Hovedstadsrådet.
Såfremt sagen drejer sig om et amtsråds eller Hovedstadsrådets virksomhed, træffes afgørelse om godkendelse af kommunalbestyrelsen i den kommune, hvor virksomheden ligger.« 2. § 42 affattes således:
»§ 42. Overtrædes vilkårene for en godkendelse, jfr. §§ 35-38, kan godkendelsesmyndigheden nedlægge forbud mod fortsat drift.« 3. I § 44, stk. 1, ændres »kommunalbestyrelsen« til:
 »tilsynsmyndigheden, jfr. § 48«.
 4. I § 44, stk. 2, ændres »kommunalbestyrelsen« til:
 »tilsynsmyndigheden«.
 5. § 44, stk. 5 ophæves.
 6. Efter § 44 indsættes i kapitel 5:
»§ 44 a.
Tilsynsmyndigheden kan revidere vilkårene for en virksomheds godkendelse eller tilladelse med henblik på at forbedre virksomhedens kontrol med egen forurening (egenkontrol), eller med henblik på at opnå et mere hensigtsmæssigt tilsyn.
Bestemmelser i påbud kan på tilsvarende måde revideres.« 7. Overskriften til kapitel 7 affattes således: »Tilsyn«.
 8. § 48 affattes således:
»§ 48. Kommunalbestyrelsen påser 1) at loven og de regler, der er fastsat med hjemmel i loven overholdes, 2) at beslutninger om påbud eller forbud efterkommes, og 3) at vilkår fastsat i forbindelse med godkendelser og tilladelser overholdes.
Stk. 2. Miljøministeren kan bestemme, at tilsynet i visse tilfælde skal udføres af andre myndigheder.
Stk. 3. Tilsynet med virksomheder, der er optaget i bilaget til loven føres af godkendelsesmyndigheden, jfr. § 39.
 9. § 49 affattes således:
»§ 49. Hvis påbud eller forbud ikke efterkommes inden for den fastsatte frist, kan den myndighed, som fører tilsyn efter § 48 (tilsynsmyndigheden), lade foranstaltningen udføre for den ansvarliges regning.
Stk. 2. I tilfælde af overhængende, alvorlig fare for sundheden og i tilfælde, hvor øjeblikkelige indgreb er påkrævet for at afværge væsentlig forurening eller forureningens udbredelse, foretager tilsynsmyndigheden det nødvendige uden påbud og for den ansvarliges regning.
Stk. 3. Politiet yder tilsynsmyndigheden bistand ved udøvelsen af beføjelser efter stk. 1 og 2, når der er fare for væsentlig forurening.
Justitsministeren kan efter forhandling med miljøministeren fastsætte nærmere regler herom.
Stk. 4. Bestemmelserne i stk. 1-3 finder tilsvarende anvendelse på tilsynsmyndighedens meddelelser om at bringe ulovlige forhold til ophør.« 10. § 49 a ophæves.
 11. § 50, stk. 2, affattes således:
»Stk. 2. De opgaver og beføjelser, som efter bestemmelserne i dette kapitel er henlagt til amtsrådet, varetages i hovedstadsområdet af Hovedstadsrådet.« 12. I § 50 a indsættes som stk. 2:
»Stk. 2. Hvis en forurenende virksomhed er påbegyndt uden godkendelse eller tilladelse eller er i strid med gældende forbudsbestemmelser eller fastsatte vilkår, kan tilsynsmyndigheden forlange virksomheden, anlægget eller indretningen fjernet.« 13. § 56 affattes således:
»§ 56. Miljøministeren fastsætter nærmere regler vedrørende udøvelsen af tilsynsmyndighedernes og miljøstyrelsens tilsynsvirksomhed, herunder om embedslægernes og fiskerikontrollens deltagelse i denne virksomhed.« 14. Efter § 56 indsættes:
»§ 56 a.
Miljøministeren kan fastsætte regler om anmeldelse af virksomheder.« 15. I § 62 a ophæves stk. 3, og i stedet indsættes:
»Stk. 3. Miljøministeren kan fastsætte regler om kommunale affaldsordninger, herunder om pligt til at benytte sådanne ordninger, samt om kommunernes adgang til at fastsætte gebyrer for benyttelse af ordningerne.
Stk. 4. Gebyrer kan fastsættes til dækning af kommunernes udgifter til affaldskortlægning og -planlægning samt til affaldsordningerne.« 16. § 64 ophæves.
 17. I § 71, indsættes som 3. pkt.:
»Hvis klagefristen udløber på en lørdag eller helligdag, forlænges klagefristen til den følgende hverdag.« 18. § 72, stk. 3-6, ophæves, og i stedet indsættes:
»Stk. 3. Hvis en godkendelse eller tilladelse påklages, skal den myndighed, der har truffet afgørelsen, straks underrette den, som afgørelsen er meddelt til.
Underretningen skal indeholde oplysninger om bestemmelserne i stk. 4.
Stk. 4. Er en godkendelse eller en tilladelse påklaget før klagefristens udløb, jfr. § 71, kan 1) den myndighed, der har truffet afgørelsen, bestemme, at bygge- og anlægsarbejder ikke må påbegyndes helt eller delvist, før klagemyndighedens afgørelse foreligger eller klagemyndigheden bestemmer andet, 2) klagemyndigheden bestemme, at bygge- og anlægsarbejder ikke må påbegyndes helt eller delvist, før klagemyndighedens afgørelse foreligger, eller at påbegyndt byggeri skal standses.
Stk. 5. Klagemyndighedens afgørelse efter stk. 4, kan ikke påklages til højere administrativ myndighed.
Stk. 6. Bestemmelserne i stk. 4, indebærer ingen begrænsninger i klagemyndighedens adgang til at ændre eller ophæve en påklaget godkendelse eller tilladelse.« 19. I § 74, stk. 2, indsættes efter nr. 1 som nyt nr.:
»2) afgørelser om godkendelse, påbud og forbud efter lovens kapitel 5 for så vidt angår virksomheder, anlæg og indretninger, hvor beføjelsen til at meddele godkendelse i henhold til § 39, stk. 1, er henlagt til kommunalbestyrelsen, efter regler fastsat af miljøministeren.« Nr. 2-3, bliver herefter nr. 3-4.
 20. I § 74 indsættes efter stk. 3 som nyt stykke:
»Stk. 4. Danmarks Havfiskeriforening og Dansk Fiskeriforening kan påklage de i stk. 2 nævnte afgørelser for så vidt angår spørgsmål om havforurening.« Stk. 4-7, bliver herefter stk. 5-8.
 21. I § 76, stk. 2, udgår »§ 39, stk. 3, § 44, stk. 5, og«.
 22. I § 80, stk. 2, ændres § 74, stk. 2-5, til: »§ 74, stk.  

 2-6«.
23. I § 81, stk. 1, indsættes som 2. pkt: »§ 71, 3. pkt., finder tilsvarende anvendelse.« 24. Efter § 82 indsættes som kapitel 12 a:
»Kapitel 12 a Affaldsafgifter § 82 a.
Der svares afgift til miljøministeren af affald, der tilføres en registreringspligtig virksomhed, jfr. § 82 c.
Stk. 2. Provenuet af denne afgift anvendes til dækning af udgifter til gennemførelse af foranstaltninger på miljøbeskyttelsesområdet.
§ 82 b.
Afgiften udgør 40 kr. pr. ton affald.
Den afgiftspligtige vægt er affaldets bruttovægt.
Stk. 2. Den afgiftspligtige vægt skal fastsættes ved hjælp af en vægt, der kan godkendes af toldvæsenet.
§ 82 c.
Virksomheder eller anlæg, der modtager affald fra kommunale renovationsordninger til deponering eller forbrænding, skal anmelde sig hos toldvæsenet til registrering.
Stk. 2. Til de registrerede virksomheder udstedes et bevis for registreringen.
§ 82 d.
Afgiftsperioden er kvartalet.
Stk. 2. Registrerede virksomheder skal opgøre den afgiftspligtige vægt for en afgiftsperiode på grundlag af den mængde affald, der er tilført virksomheden i perioden.
Stk. 3. I opgørelsen fradrages vægten af den del af det afgiftspligtige affald, der igen er fraført virksomheden i afgiftsperioden.
Hvis vægten af det fraførte er større end den afgiftspligtige vægt i perioden, overføres den overskydende vægt til fradrag i følgende afgiftsperioder.
Stk. 4. Ministeren for skatter og afgifter kan fastsætte nærmere regler om opgørelse efter stk. 2 og fradrag efter stk. 3.
§ 82 e.
Registrerede virksomheder skal føre regnskab over tilførsel og fraførsel af affald.
Stk. 2. Toldvæsenet fastsætter nærmere regler om de registrerede virksomheders udstedelse af afregningsbilag og fakturaer samt om deres regnskabsførelse.
Stk. 3. Registrerede virksomheder skal opbevare regnskabsmateriale, herunder afregningsbilag, fakturakopier og opgørelser, i 5 år efter regnskabsårets udløb.
§ 82 f.
Registrerede virksomheder skal efter udløbet af hver afgiftsperiode og senest den 15. i den følgende måned til toldvæsenet angive vægten af det affald, hvoraf virksomheden skal svare afgift, jfr. § 82 d, stk. 2 og 4.
Stk. 2. Afgives angivelsen ikke inden udløbet af den i stk. 1 nævnte frist, kan toldvæsenet inddrage registreringen af virksomheden, indtil den manglende angivelse er toldvæsenet i hænde.
§ 82 g.
Afgiften for en afgiftsperiode skal indbetales til toldvæsenet inden udgangen af måneden efter afgiftsperiodens udløb.
Stk. 2. Betales afgiften ikke rettidigt, skal der betales 1,3 pct. i månedlig rente for hver påbegyndt måned fra sidste rettidige betalingsdag, dog mindst 10 kr.
Stk. 3. Ministeren for skatter og afgifter fastsætter de nærmere regler for afgiftens indbetaling.
§ 82 h.
Toldvæsenet kan pålægge en virksomhed, der ikke betaler afgiften rettidigt, at afgive den i § 82 f omhandlede angivelse for kortere perioder end et kvartal.
Stk. 2. Toldvæsenet kan endvidere pålægge en virksomhed, der ikke betaler afgiften rettidigt, en kortere betalingsfrist end den, der er nævnt i § 82 g, stk. 1, og kræve, at der stilles sikkerhed for afgiftens betaling.
§ 82 i.
Betales forfalden afgift ikke senest den 14. dag efter betalingsfristens udløb, kan toldvæsenet inddrage registreringen af virksomheden, indtil de forfaldne afgifter er betalt.
Stk. 2. Er der efter § 82 h sket forkortelse af afgiftsperioden eller betalingsfristen, og betales afgiften ikke rettidigt, kan registreringen inddrages straks efter betalingsfristens udløb.
§ 82 j.
Såfremt det konstateres, at en virksomhed har afgivet urigtig angivelse efter § 82 f, således at virksomheden har betalt for lidt i afgift, afkræves det skyldige beløb til betaling senest 14 dage efter påkrav.
Stk. 2. Kan størrelsen af det afgiftsbeløb, der påhviler virksomheden, ikke opgøres på grundlag af virksomhedens regnskaber m.v., kan toldvæsenet foretage skønsmæssig ansættelse af afgiftstilsvaret.
Afgørelsen skal indeholde oplysninger om den i stk. 3 nævnte klageadgang.
Stk. 3. Virksomheden kan indbringe ansættelsen for det nævn, som er nedsat efter § 37 i merværdiafgiftsloven.
Begæring om indbringelse for nævnet skal være fremsat over for toldvæsenet senest 4 uger efter, at virksomheden er gjort bekendt med afgørelsen.
Stk. 4. Betales den skyldige afgift ikke rettidigt, skal der betales 1,3 pct. i månedlig rente for hver påbegyndt måned fra den 1. i den måned, i hvilken beløbet skal betales af virksomheden, dog mindst 10 kr.
§ 82 k.
Toldvæsenet har til enhver tid mod behørig legitimation uden retshendelse adgang til at foretage eftersyn i den registreringspligtige virksomhed og til at efterse virksomhedens forretningsbøger og øvrige regnskabsmateriale samt korrespondance m.v.
Stk. 2. Den, der er ansvarlig for en registreringspligtig virksomhed, samt de personer, der er beskæftiget i virksomheden, skal yde toldvæsenet fornøden vejledning og hjælp ved foretagelsen af de i stk. 1 nævnte eftersyn.
Stk. 3. Det i stk. 1 nævnte materiale skal på toldvæsenets begæring udleveres eller indsendes til toldvæsenet.
Stk. 4. Personer og virksomheder, som tilfører affald til registreringspligtige virksomheder, skal på begæring meddele toldvæsenet oplysning om de tilførte affaldsmængder.
Stk. 5. Personer og virksomheder, som modtager affald fra registreringspligtige virksomheder, skal på begæring meddele toldvæsenet oplysning om de modtagne affaldsmængder.
Stk. 6. Den, der er ansvarlig for en virksomhed eller et anlæg, der uden at være registreret, jfr. § 82 c, modtager affald til deponering, forbrænding, oparbejdning eller behandling i øvrigt, skal på begæring meddele toldvæsenet oplysning om de modtagne affaldsmængder.
Stk. 7. Toldvæsenet er berettiget til at foretage eftersyn af regnskaber m.v. hos de i stk. 4-6 omhandlede virksomheder.
§ 82 l.
Offentlige myndigheder skal på begæring meddele toldvæsenet enhver oplysning til brug ved registrering af og kontrol med registreringspligtige virksomheder.
Stk. 2. Politiet yder toldvæsenet bistand ved kontrollens gennemførelse.
Justitsministeren kan efter forhandling med ministeren for skatter og afgifter fastsætte nærmere regler herom.
Stk. 3. Ministeren for skatter og afgifter kan fastsætte de bestemmelser om kontrolforanstaltninger, som er nødvendige til gennemførelse af den i dette kapitel omhandlede afgift.
§ 82 m.
Det efter § 37 i merværdiafgiftsloven nedsatte nævn har den endelige administrative afgørelse af:
1) Spørgsmål om virksomheders registreringspligt, jfr. § 82 c, 2) Spørgsmål om den afgiftspligtige vægt, jfr. § 82 b, og om afgiftspligt.
3) Klager over skønsmæssige ansættelser af afgiftstilsvaret, jfr. § 82 j, stk. 2.
§ 82 n.
For betaling af afgift efter de i dette kapitel indeholdte bestemmelser hæfter den, der som ejer, forpagter eller lignende driver virksomheden for egen regning.« 25. I § 83, stk. 1, nr. 2, ændres »§ 42 eller § 44« til: »§  

 42, § 44 eller § 50 a, stk. 2,».
26. I § 83, stk. 1, ophæves nr. 8, og nr. 9, der bliver nr. 8, affattes således:
»8) tilsidesætter en afgørelse efter § 72, stk. 4.« 27. I § 83, stk. 1, nr. 7, ændres »§ 64« til »§ 56 a«.
 28. I § 83, stk. 4, indsættes som 2. pkt.:
»Er overtrædelsen begået af en kommune eller et kommunalt fællesskab, jfr. § 60 i lov om kommunernes styrelse, kan der pålægges kommunen eller det kommunale fællesskab bødeansvar.« 29. Efter § 84 indsættes som § 84 a og § 84 b:
»§ 84 a.
Med bøde straffes den, der forsætligt eller groft uagtsomt:
1) Afgiver urigtige eller vildledende oplysninger eller fortier oplysninger til brug for kontrollen med den i kapitel 12 a omhandlede afgift.
2) Undlader at benytte en vægt, som kan godkendes af toldvæsenet, jfr. § 82 b, stk. 2.
3) Undlader at anmelde sig til registrering hos toldvæsenet efter § 82 c.
 4) Undlader at føre og opbevare regnskab efter § 82 e, stk. 1 og 3.
5) Undlader at angive vægten af afgiftspligtig affald efter § 82 f, stk. 1.
 6) Undlader at efterkomme et påbud, der er meddelt efter § 82 h, stk.
 1.
 7) Undlader at give oplysninger til toldvæsenet efter § 82 k, stk.
 2-6.
8) Fortsætter driften af en registreringspligtig virksomhed, efter at toldvæsenet har inddraget registreringen efter § 82 f, stk. 2, eller § 82 i.
Stk. 2. I regler, der udstedes i medfør af § 82 l, stk. 3, kan der fastsættes straf i form af bøde for den, der forsætligt eller groft uagtsomt overtræder bestemmelserne.
Stk. 3. Den, der begår en af de i stk. 1 og 2 nævnte overtrædelser med forsæt til at unddrage afgift, straffes med bøde, hæfte eller fængsel i indtil 1 år.
Stk. 4. Begås en af de i stk. 1 og 2 nævnte overtrædelser af et aktieselskab, anpartsselskab, andelsselskab eller lignende, kan der pålægges selskabet som sådan bødeansvar.
Er overtrædelsen begået af en kommune eller et kommunalt fællesskab, jfr. § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 84 b.
Skønnes en af de i § 84 a, stk. 1 og 2, nævnte overtrædelser ikke at ville medføre højere straf end bøde kan ministeren for skatter og afgifter eller den, han bemyndiger dertil, tilkendegive den pågældende, at sagen kan afgøres uden retslig forfølgning, såfremt han erklærer sig skyldig i overtrædelsen og erklærer sig rede til inden for en nærmere angivet frist, der efter begæring kan forelænges, at betale en i tilkendegivelsen angivet bøde.
Stk. 2. Med hensyn til den i stk. 1 nævnte tilkendegivelse finder bestemmelsen i retsplejeloven om indhold at anklageskrift i politisager tilsvarende anvendelse.
Stk. 3. Betales bøden i rette tid, eller bliver den efter vedtagelsen inddrevet eller afsonet, bortfalder videre forfølgning.
Stk. 4. Når sager om de i § 84 a, stk. 1 og 2, nævnte overtrædelser indbringes for domstolene, behandles de som politisager.
Retsmidlerne i retsplejelovens kapitel 73 kan anvendes i samme omfang som i statsadvokatsager.« § 2 Loven træder i kraft den 1. januar 1987.
Stk. 2. Reglerne i § 82 c, § 84 a, stk. 1, nr. 3, stk. 3, 4, og § 84 b i lov om miljøbeskyttelse, som affattet ved denne lov § 1, nr.
 24 og 28, træder dog i kraft den 1. juli 1986.
 Stk. 3. Miljøministeren kan fastsætte overgangsregler.
BEMÆRKNINGER TIL LOVFORSLAGET Almindelige bemærkninger 1. Sigtet med lovforslaget Hovedsigtet med lovforslaget er at effektivisere og intensivere miljøtilsynet, samt at begrænse affaldsmængderne og fremme genbrug.
Der foreslås gennemført en række bestemmelser, som skal forbedre myndighedernes muligheder for at føre et effektivt miljøtilsyn.
Derudover foreslås i overensstemmelse med tilkendegivelse herom i finansloven for 1986 bestemmelser om affaldsafgifter.
Desuden foreslås nogle mindre ændringer af anden art.
2. Forslagets baggrund 2.1. Tilsyn m.v.
I de første år efter miljøbeskyttelseslovens ikrafttræden i 1974 var miljømyndighedernes opmærksomhed særligt rettet mod andre administrative sider af miljøreformen end tilsynet, herunder gennemførelsen af godkendelsessystemet for særligt forurenende virksomheder og etableringen af rensning m.m. af spildevand fra byer og virksomheder.
I løbet af 1980'erne er tilsynsproblematikken blevet kraftigt aktualiseret.
Først og fremmest har man erfaret, at ulovlige udledninger er en væsentlig medvirkende årsag til de store problemer med vandkvaliteten i en række vigtige vandområder.
Man har også i en række konkrete sager måttet konstatere, at ulovlige - eller miljømæssigt uforsvarlige - forhold har stået på alt for længe, fordi der ikke har været ført tilsyn, eller fordi myndighederne ikke har fulgt sagerne op.
I betænkning nr. 981/1983 om håndhævelse af bygge- og miljølovgivningen anføres det derudover om tilsyn bl.a., at udvalget har den grundopfattelse, at bestræbelserne på at sikre overholdelsen af bygge- og miljølovgivningen må tage udgangspunkt i affattelsen af reglerne og i udbredelsen af kendskabet til og forståelse af reglerne.
I betænkningen anføres videre, at bestræbelserne dernæst må sigte på bygge- og miljømyndighedernes tilsyn med at lovgivningen overholdes.
Som følge af dette udvalgs arbejde fremsattes forslaget til håndhævelsesloven, den senere lov nr. 250 af 23. maj 1984 om ændring af forskellige miljø- og planlægningslove.
I Folketingets miljø- og planlægnings udvalgs betænkning over lovforslaget anføres bl.a.: »Der er i udvalget enighed om, at kvaliteten af det tilsyn, der udøves på miljølovens område, er særligt afgørende for, at der kan opnås den skærpelse i strafudmålingen, som er hovedsigtet med lovforslaget«.
Således foranlediget og på baggrund af, at der ikke havde været foretaget nogen bredere og systematisk tilrettelagt kortlægning og vurdering af tilsynet og tilrettelæggelsen heraf, anmodede miljøministeren miljøstyrelsen om at nedsætte tilsynsudvalget.
Udvalget fik til formål at tilvejebringe den fornødne viden for en hensigtsmæssig stillingtagen til tilsynsproblemerne og i givet fald udarbejde forslag til en effektivisering og intensivering af tilsynet.
Tilsynsudvalget var sammensat af repræsentanter for miljøstyrelsen, Kommunernes Landsforening og Amtsrådsforeningen i Danmark.
Udvalgets formand har været underdirektør i miljøstyrelsen, Ole Plougmann.
Udvalget skulle navnlig kortlægge de decentrale myndigheders tilrettelæggelse af tilsynsopgaverne efter miljøbeskyttelsesloven og desuden vurdere resultaterne af denne kortlægning samt foretage en bedømmelse af tilsynets effektivitet i en række typisk forekommende tilfælde, navnlig hvor behovet for tilsyn under hensyn til miljøets tilstand må anses for særlig stort.
Udvalget skulle endelig, om fornødent, fremkomme med forslag til en effektivisering og intensivering af tilsynet.
Udvalget afgav sin hovedbetænkning i maj 1985 (miljøstyrelsens betænkning nr. 1/1985) og en supplerende betænkning den 1.
 september 1985 (miljøstyrelsens betænkning nr. 2/1985).
Der var i udvalget på baggrund af de foretagne undersøgelser enighed om, at tilsynsarbejdet skal effektiviseres væsentligt for at opnå et fuldt udbygget effektivt tilsyn.
Udvalgets væsentligste forslag er, at kommuner og amter skal sætte større ressourcer ind på tilsynet.
Med tilsynet menes såvel praktisk tilsyn i marken som vejledning og rådgivning om regler samt sagsbehandling til opfølgning af tilsyn.
Udvalget skønnede, at tilvejebringelsen af en tilfredsstillende standard i tilsynet på det kommunale område vil kræve en indsats på mindst ca. 1 årsværk pr. 10.000 indbyggere, svarende til mindst ca. 510 årsværk på landsplan.
Indsatsen var ifølge udvalgets undersøgelser ca. 190 i 1984. Den foreslåede forøgelse er dermed på ca. 320 årsværk.
Den dermed forbundne merudgift andrager ca. 80 mill. kr.
På det amtskommunale område skønnede udvalget, at tilsynsindsatsen bør forøges med ca. 160 årsværk svarende til ca. 40 mill. kr.
Udvalget stillede endvidere en række forslag, som havde til formål at styrke og systematisere tilsynsarbejdet.
I betænkningerne indgår således forslag om en række ændringer af miljøbeskyttelsesloven, samt forslag om udstedelse af administrative regler.
 Betænkningerne danner baggrund for dette lovforslag.
Betænkningerne giver først og fremmest en redegørelse for, hvilket tilsyn der er nødvendigt for at få en rimelig gennemførelse af de eksisterende regler på miljøområdet.
Betænkningerne er blevet godt modtaget af kommunalbestyrelser og amtsråd, og disse er allerede i fuld gang med at opprioritere miljøtilsynet.
Miljøreformen var baseret på det princip, at lovens beføjelser i konkrete sager i første instans skal udøves af de folkevalgte decentrale myndigheder - kommunalbestyrelser og amtsråd - som i forvejen havde det økonomiske og politiske ansvar på beslægtede områder.
Man kan fortsat fastholde dette princip, såfremt kommunalbestyrelser og amtsråd lever op til betænkningens forslag.
Et vigtigt element i betænkningerne er et forslag om, at godkendelses- og tilsynsbeføjelserne bør ligge hos samme myndighed.
Dette afviger fra den hidtidige fordeling af opgaverne.
Her havde amtsrådene alene godkendelsesbeføjelsen for en række virksomheder, mens kommunerne havde tilsynsopgaven.
Det vil imidlertid give en mere rationel anvendelse af ressourcerne - og dermed et mere effektivt tilsyn - at samme myndighed har begge beføjelser vedrørende samme virksomhed.
2.2. Affaldsafgifter Formålet med den foreslåede afgift er at reducere den mængde affald, der tilføres forbrændingsanlæg eller deponeringspladser.
Afgiften vil kunne fremme genanvendelse og kunne tilskynde virksomheder til at anvende teknologier, der frembringer mindre affald.
Formålet er desuden at tilvejebringe et afgiftsprovenu, der kan finansiere foranstaltninger på miljøbeskyttelsesområdet.
Den foreslåede afgift pålægges stort set alle typer af affald, der deponeres på deponeringspladser eller forbrændes på forbrændingsanlæg.
Dog undtages visse særlige affaldsanlæg, f.eks.
 Kommunekemi, jfr. bemærkningerne til § 82 c.
Det forventes, at affaldsafgiften vil blive pålagt langt størstedelen af den affaldsmængde, som leveres af husholdningerne og virksomhederne.
De, der producerer mest affald og skaffer det af vejen på en losseplads eller et forbrændingsanlæg, kommer herved til at betale for en øget samfundsmæssig indsats på miljøbeskyttelsesområdet.
Samtidig kan afgiften virke som incitament til øget genanvendelse af affald og til, at virksomhederne går over til renere produktionsmetoder.
Affaldsafgiften indebærer således en bred anvendelse af princippet om, at forureneren betaler.
For husholdningsaffald vil en afgift på slutdeponering gøre det mere rentabelt for renovationsvæsenet i de enkelte kommuner at etablere genanvendelses- og sorteringssystemer.
For hver ton affald, der leveres til genanvendelse, vil renovationsvæsenet kunne spare den tilsvarende afgift.
En afgift på deponering og forbrænding af erhvervsaffald kan direkte påvirke den enkelte affaldsproducerende virksomhed, der kan spare afgiften og derved reducere renovationsudgifterne ved at levere affald til genanvendelse eller ved at ændre produktionsprocesserne, således at der opstår mindre affald.
Miljøministeriet er indstillet på at tage afgiftsordningens effektivitet og virkning op til vurdering i lyset af indhøstede erfaringer, herunder resultaterne af affaldsplanlægningen.
3. Omfanget af bestemmelserne i miljøbeskyttelseslovens §§ 1, stk. 3, og 41, stk. 4.
Spørgsmålet om behovet for ændring af miljøbeskyttelseslovens § 1, stk. 3, således at der tillægges miljøbeskyttelseshensyn større vægt end de erhvervsmæssige omkostninger, har i efteråret været drøftet både under miljøministerens samråd den 6. november 1985 i folketingets miljø- og planlægningsudvalg og i folketinget den 14.
november 1985 i forbindelse med forespørgsel til miljøministeren vedrørende prioriteringer i miljøpolitikken samt under 1.
behandling af lovforslag nr.
L 52 fremsat af SF og VS om ændring af miljøbeskyttelsesloven m.v.
Ved disse lejligheder blev spørgsmålet om behovet for en fornyet vurdering af en ordning med tidsbegrænsede godkendelser inddraget i drøftelserne.
Under 1. behandlingen af lovforslaget oplyste miljøministeren, at der i miljøministeriet var et lovforslag om miljøtilsyn under forberedelse, og at det derfor måtte være det rigtigste, at de lovændringer, der kommer på tale, bliver taget op til en samlet drøftelse.
For så vidt angår § 1, stk. 3, er lovændring unødvendig.
Der kan derimod være behov for at præcisere bestemmelsens omfang, således, at det gøres klart at meningen med bestemmelsen ikke er, at hensynet til erhvervslivets omkostninger skal tillægges større vægt end miljøhensynet.
Tværtimod er forholdet følgende:
For det første, fastslår § 1, stk. 2, udtrykkeligt, at miljøbeskyttelsesloven særligt skal varetage hensynet til miljøet.
For det andet, skal en virksomhed ifølge § 3, stk. 1 og 2, vælge en hensigtsmæssig lokalisering.
Tilgodeses dette krav ikke i tilstrækkeligt omfang, må virksomheden affinde sig med, at lokalisering ikke bliver godkendt, eller at der stilles krav til virksomhedens etablering og drift.
For det tredje fastslår bestemmelsen i § 3, stk. 3, at en forurenende virksomhed skal træffe de nødvendige foranstaltninger for at forebygge og imødegå forureningen, og at driften skal tilrettelægges på en sådan måde, at virksomheden forurener mindst muligt.
En sammenfatning af disse elementer viser, at miljøbeskyttelsesloven indeholder tre miljøbeskyttende hensyn, som skal afvejes i forhold til de erhvervsøkonomiske hensyn.
Selvfølgelig må der også tages hensyn til, hvad der er teknisk muligt inden for realistiske økonomiske rammer.
Det er imidlertid i overensstemmelse med folketingets intentioner om, at der på miljøbeskyttelsesområdet som på alle andre forvaltningsområder skal være et nogenlunde rimeligt forhold mellem mål og midler. § 1, stk. 3, fastslår således kun, at der skal tages hensyn til erhvervsøkonomiske omkostninger, hvis det vil være ude af proportion at stramme miljøkravene.
Miljøministeriet agter på denne baggrund at udsende et cirkulære, hvori det præciseres, at miljøhensynet skal tillægges større vægt i de lokale afgørelser.
Med hensyn til vurderingen af behovet for tidsbegrænsede godkendelser er det blevet fremhævet, at man siden indførelsen af kravet om godkendelse af særligt forurenende virksomheder har set en større og hurtigere udvikling af forureningsbegrænsende teknologi, end man kunne forudse for 10 år siden.
Der har derfor været tanker fremme om at lade godkendelser og tilladelser bortfalde og fremover udelukkende at meddele tidsbegrænsede godkendelser samt at åbne mulighed for at gribe ind overfor godkendelser og tilladelser meddelt efter miljøloven.
Lovforslag, L 80, herom blev af SF og VS fremsat den 26. november 1985. I bemærkningerne til dette lovforslag henvises dels til miljøstyrelsens handlingsplan 1985-99 (redegørelse nr. 1, 1985, fra miljøstyrelsen), dels til miljøstyrelsens betænkning nr. 1, 1985, om miljøtilsyn.
I nærværende lovforslag fremsættes i overensstemmelse med tilsynsudvalgets betænkninger forslag, som giver myndighederne adgang til at revidere vilkårene for virksomheders godkendelse eller tilladelse, med henblik på at forbedre virksomhedens egenkontrol eller at opnå et mere hensigtsmæssigt tilsyn, jfr. lovforslagets nr. 6. Denne bestemmelse vil medføre, at både myndighederne og virksomhederne får et bedre kendskab til forureningen, og at tilsynet vil blive mere effektivt ved det forudsatte øgede samspil mellem egenkontrol og tilsyn.
Myndighedernes kendskab til virksomhedernes forureningsforhold og især til forholdene på de mange virksomheder, som ikke er godkendte, fordi de stammer fra før miljøbeskyttelsesloven, og hvor tilsynet derfor ikke kan foretages på baggrund af en godkendelsesbehandling, vil også blive forøget, særligt når den i lovforslaget omtalte anmeldelsesordning sættes i kraft, jfr.
bemærkningerne til nr. 14. Denne ordning tager især sigte på at forbedre tilsynet med de »gamle virksomheder«.
Disse  

 virksomheder udgør et flertal af landets virksomheder.
Det er et resultat af udviklingen siden 1974, at der er et bedre kendskab til forureningen fra godkendte virksomheder, mens man kun i begrænset omfang er bekendt med forureningen fra gamle virksomheder.
I de nærmest kommende år bør disse virksomheder derfor være genstand for størst opmærksomhed.
Miljøbeskyttelsesloven indeholder i § 41, stk. 4, bestemmelse om, at godkendelser kan tidsbegrænses.
I bemærkningerne til denne bestemmelse er det anført, at tidsbegrænsning særligt kan tænkes anvendt, hvor der er tvivl om omfanget af afhjælpende foranstaltninger, idet forureningsgraden ikke på forhånd kan bedømmes med tilstrækkelig sikkerhed.
Eksempelvis nævnes desuden tilfælde, hvor det ikke er muligt at tage stilling til fremtidige skadevirkninger.
Disse motiver afspejler i dag ikke det reelle behov for at tidsbegrænse godkendelser og tilladelser.
Dette skyldes blandt andet, at det ved lovændringen i 1982 ved indførelse af bestemmelsen i § 41, stk. 3, blev præciseret, at tilladelser til særskilte spildevandsudledninger for særligt forurenende virksomheder skal behandles som et integreret led i virksomhedens samlede godkendelse.
Der blev ikke dermed ændret ved praksis for udledningstilladelser.
Praksis for udledningstilladelse er, at de meddeles for en begrænset periode, når der er tale om udledning af miljøfarlige stoffer, og der træffes løbende beslutning om begrænsninger i overensstemmelse med den teknologiske udvikling.
Ved 1. behandlingen af L 80, den 22.
 januar 1986 oplyste miljøministeren herom.
I tilslutning hertil bemærkes, at det vil være en følge af de EF-direktiver, der skal begrænse udledningen af farlige stoffer - f.eks. cadmium og kviksølv - til vandløb, søer og kystvande, at tilladelser til udledning af sådanne stoffer skal tidsbegrænses til en periode af 4 år, og at udledningerne skal begrænses så langt, det er teknisk muligt.
De nødvendige regler herom vil blive gennemført i medfør af § 6, jfr. § 8, stk. 2-4.
Udviklingen på miljøområdet har medført et øget behov for tidsbegrænsede godkendelser.
Miljøministeriet vil derfor i et cirkulære gøre de kommunale myndigheder opmærksom på, at muligheden for at meddele tidsbegrænsede godkendelser fremover fast bør indgå i en godkendelsesbehandling.
Det vil i den forbindelse blive anbefalet at godkendelser tidsbegrænses til 4 år, hvor der er tale om meget komplicerede processer eller hvor der kan forudses en hurtig teknologisk udvikling.
Elementerne i dette lovforslag og de i bemærkningerne nævnte administrative regler og ikke mindst den store forøgelse af ressourcerne til miljøtilsynet kan på en god og effektiv måde styrke miljøbeskyttelsen.
Det er ikke i øjeblikket godtgjort, at der er behov for mere indgribende skridt, som f.eks.
tilsidesættelse af eksisterende godkendelser.
Det afgørende i ovenstående er naturligvis, at miljøet ikke må udsættes for en urimelig belastning.
Hvor det sker, må der gribes ind.
Den gældende lov med dens muligheder for revurdering af gamle virksomheder ved udvidelser og ændringer og med et udbygget tilsyn, rummer tilstrækkelige muligheder for, at dette kan ske.
 4. Lovforslagets indhold vedrørende tilsyn.
I tilsynsudvalget blev den gældende opgavefordeling af beføjelserne til at føre tilsyn og til at træffe afgørelser om godkendelser af særligt forurenende virksomheder drøftet, og i betænkningerne stilles der forslag om at samle godkendelses- og tilsynsbeføjelserne hos samme myndighed.
Den gældende ordning indebærer for en mindre, men særdeles betydningsfuld del af de særligt forurenende virksomheder, at amtsrådet er godkendelsesmyndighed og kommunalbestyrelsen tilsynsmyndighed.
Det var udvalgets opfattelse, at en ændring af disse kompetenceregler, således at behandlingen af godkendelser og tilsyn påhviler samme myndighed, dvs. enten kommunalbestyrelsen eller amtsrådet, vil medføre, at tilsynet bliver mere effektivt.
På denne baggrund indeholder lovforslaget bestemmelser om, at godkendelsesmyndigheden fremover tillige skal være tilsynsmyndighed.
Tilsynsudvalget foreslog endvidere, at virksomhedernes medspil i tilsynsarbejdet øges ved en forbedring af virksomhedernes egenkontrol.
For godkendte virksomheder fandt udvalget, at der var behov for at ændre og supplere godkendelser og tilladelser med vilkår om egenkontrol med henblik på at sikre muligheden for et mere effektivt tilsyn med forureningen fra tilsynsmyndighedens side.
Lovforslaget indeholder i overensstemmelse med udvalgets forslag bestemmelse om, at tilsynsmyndigheden kan revidere vilkårene for virksomheders godkendelse eller tilladelse med henblik på at forbedre virksomhedernes egenkontrol eller med henblik på at opnå et mere hensigtsmæssigt tilsyn.
Et af midlerne til at opnå dette er bl.a. mere præcist formulerede vilkår om egenkontrol.
For virksomheder uden godkendelse var det udvalgets opfattelse, at tilsynsmyndighedens viden om sådanne virksomheder bør forbedres, idet tilsynsmyndighedens viden om virksomhederne er en afgørende forudsætning for at kunne foretage en prioritering af tilsynsindsatsen, således at den medfører en optimal miljømæssig effekt.
Loven indeholder hjemmel til administrativt at iværksætte en anmeldelsesordning for ikke godkendte virksomheder omfattet af lovens godkendelsesordning.
Udvalget fandt, at denne hjemmel nu burde udnyttes, og samtidig foreslog udvalget, at der tilvejebringes hjemmel for en tilsvarende ordning gældende for virksomheder, som ikke er omfattet af godkendelsesordningen.
Lovforslaget indeholder på denne baggrund en bestemmelse, som giver miljøministeren mulighed for at fastsætte regler om anmeldelse af virksomheder.
 5. Hørte myndigheder og organisationer.
Det foreliggende lovforslag har været genstand for høring af og i et vist omfang forhandling med:
Industrirådet, Landbrugsrådet, De danske Landboforeninger, De danske Husmandsforeninger, Dansk Fiskeriforening, Danmarks Havfiskeriforening, Arbejderbevægelsens Erhvervsråd, Kommunernes Landsforening, Amtsrådsforeningen i Danmark, Hovedstadsrådet, Københavns Magistrat, Frederiksberg kommunalbestyrelse, Danske Elværkers Forening, Danmarks Naturfredningsforening, Friluftsrådet, Danmarks Sportsfiskerforbund, Greenpeace, NOAH, Forbrugerrådet, Arbejdsministeriet, Boligministeriet, Byggestyrelsen, Energiministeriet, Fiskeriministeriet, Indenrigsministeriet, Industriministeriet, Stadsingeniørforeningen, Justitsministeriet, Landbrugsministeriet, Ministeriet for Grønland, Ministeriet for offentlige arbejder, Administrationsdepartementet, Budgetdepartementet, Sundhedsstyrelsen, Embedslægeforeningen, Den Danske Dyrlægeforening, Landsorganisationen i Danmark, Håndværksrådet, Ministeriet for skatter og afgifter, Danske Vognmænd, Dansk Returpapir, Dansk Ungdoms Fællesråd, Brancheforeningen for flaskegenbrug, Genvindingsbrancherådet og Gendan.
Lovforslagene har desuden været fremsendt til andre, der har fremsat ønske herom.
 6. Lovforslagets administrative og økonomiske konsekvenser.
 6.1. Tilsyn.
Administrativt skal lovforslaget følges op ved, at samme myndighed både bliver godkendelsesmyndighed og tilsynsmyndighed.
For at forberede denne omlægning har miljøstyrelsen, Kommunernes Landsforening og Amtsrådsforeningen gennemgået listen over særligt forurenende virksomheder ud fra den forudsætning, at samme myndighed skal være godkendelses- og tilsynsmyndighed.
Der er ved denne gennemgang i store træk opnået enighed mellem disse parter om, hvordan opgaverne bør fordeles mellem amter og kommuner.
Listen over særligt forurenende virksomheder omfatter i størrelsesordenen 50.000 virksomheder.
Kommunerne har både godkendelses- og tilsynsbeføjelse for størstedelen af disse virksomheder.
Men de 6.000 mest miljøbelastende virksomheder har i dag amtet som godkendelsesmyndighed og kommunen som tilsynsmyndighed.
Her indebærer det omtalte forslag til ny kompetencefordeling, at amterne foruden som hidtil at være godkendelsesmyndighed for fremtiden også skal føre tilsyn med de 3.000 mest miljøbelastende virksomheder.
For alle de øvrige skal kommunerne være godkendelses- og tilsynsmyndighed.
Miljøministeriet arbejder videre med revisionen af listen, som gennemføres ved bekendtgørelse, jfr. lovens § 35, stk. 2.
Bekendtgørelsen vil blive udformet i samarbejde med de berørte parter og vil træde i kraft samtidig med denne lov.
Styrkelsen af miljøtilsynet vil medføre væsentlige merudgifter for amter og kommuner.
Der har været enighed i tilsynsudvalget om, at amter og kommuner i hvert fald har sat de ressourcer ind på miljøtilsynet, som var forudsat ved tidligere økonomiske skøn.
Der er imidlertid også enighed om, at sådanne tidligere skøn ikke holder.
Man har ikke tidligere haft de erfaringer med miljøadministrationen og det materiale, som tilsynsudvalget har fremlagt.
Med udgangspunkt i beregningerne i betænkningerne om miljøtilsyn og med korrektion for de besparelser/merudgifter, som følger af opgaveomlægningen, har Kommunernes Landsforening skønnet, at kommunerne ville få merudgifter på 77 mill. kr. årligt til tilsyn.
Beløbet er fremkommet med udgangspunkt i den ovenfor omtalte merudgift på 80 mill. kr., fra hvilket der er trukket en besparelse på 3 mill. kr., som fremkommer ved omfordelingen af de mest miljøbelastende virksomheder.
Amtsrådsforeningen har skønnet, at amtskommunerne ville få merudgifter på 40 mill. kr. årligt.
Isoleret set betyder omlægningen af godkendelses- og tilsynsopgaverne nettomeromkostninger for amtskommunerne på 12 mill. kr.
Amtsrådsforeningen og Kommunernes Landsforening har erklæret sig enige i at søge tilsynsudvalgets anbefalinger gennemført.
For virksomhederne vil styrkelsen af egenkontrollen medføre visse merudgifter.
For godkendte virksomheder kan revision af tilsynsvilkår betyde, at der skal foretages en egenkontrol, som ikke hidtil har været udført, eller at der skal foretages en hyppigere eller mere omfattende egenkontrol end hidtil.
Det er ikke muligt at skønne over disse merudgifter, men det er givet, at de vil være beskedne sammenlignet med de godkendte virksomheders investeringer i forureningsbegrænsende udstyr.
For de ikke-godkendte virksomheder, både de af listen omfattede og reglementsvirksomhederne, kan anmeldelsesordningen medføre visse merudgifter, idet det som led i anmeldelsen kan pålægges virksomheden at udføre visse målinger.
Det vil i den forbindelse være vejledende, i hvilket omfang godkendte virksomheder er pålagt egenkontrol.
Der vil således ske en vis tilnærmelse i arbejdsbetingelserne for godkendte og ikke-godkendte virksomheder.
Uden at det er en konsekvens af lovforslaget bør det også nævnes, at et opsøgende tilsyn med henstillinger og påbud vil medføre bedre forureningsbekæmpelse hos ikke-godkendte virksomheder.
Også her kan der således forventes en tilnærmelse af arbejdsbetingelserne for godkendte og ikke-godkendte virksomheder.
6.2. Affaldsgebyrer.
Planlægning.
Ved lovforslaget præciseres det, at også den primærkommunale affaldskortlægning og -planlægning kan finansieres ved hjælp af gebyrer.
Bestemmelserne om den amts- og primærkommunale affaldsplanlægning blev gennemført i forbindelse med den ændring af miljøbeskyttelsesloven, der trådte i kraft 1. marts 1983.
 Første fase i affaldsplanlægningen er beskrevet i bekendtgørelse nr.
663 af 20. december 1984 om kortlægning af og redegørelse for affaldsbortskaffelsen med tilhørende cirkulære.
Ifølge bestemmelserne skal amtskommunerne foretage en kortlægning af affaldsbortskaffelsen i kommunerne, og amtskommunerne skal udarbejde en sammenfattende redegørelse for affaldsbortskaffelsen.
 Udgifterne til denne fase af affaldsplanlægningen vil være 10 mill.
 kr. for primærkommunerne og 2 mill. kr. for amtskommunerne.
Næste fase vil komme til at bestå i udarbejdelse af kommunale affaldsplaner.
Forslaget indebærer, at udgifterne til såvel første som senere faser af den primærkommunale affaldsplanlægning vil kunne blive finansieret over de gebyrer, der kan fastsættes.
Det er tanken, at der skal ske refusion af amtskommunernes udgifter over lov- og cirkulæreprogrammet.
 6.3. Affaldsafgifter.
Der foreslås en afgift på 40 kr. pr. ton affald.
Med de nuværende affaldsmængder skønnes provenuet at blive 90 mill. kr. i 1987 (3 kvartaler). I 1988 skønnes provenuet at blive 120 mill. kr.
Afgiften vil forøge husholdningernes og virksomhedernes udgifter til affaldsbortskaffelse.
 For husstande udgør renovationsgebyret gennemsnitligt ca. 500 kr.
pr. år.
En afgift på 40 kr. pr. ton vil bevirke en gennemsnitlig stigning i udgifterne til bortskaffelse af husholdningsaffaldet på ca. 35 kr. årligt pr. husstand.
For erhvervsvirksomhederne anslås den samlede forøgelse af udgifterne at være ca. 50 mill. kr.
Der er store variationer i virksomhedernes affaldsmængder, men det skønnes, at afgiften ikke vil medføre omkostningsstigninger, der er af nævneværdig betydning for den enkelte virksomhed.
På den vedtagne finanslov for 1986 er der oprettet en ny konto under miljøministeriet, der vedrører merindtægter i form af afgifter eller gebyrer på affaldsområdet.
Beløbet er forudsat anvendt til at finansiere løsning af affaldsproblemer og til at tilskynde til mindre affaldsproduktion og øget genanvendelse og dermed miljøforbedringer i bred forstand.
Provenuet af den foreslåede afgift forudsættes anvendt til at finansiere initiativer indenfor miljøbeskyttelsesområdet, herunder på affalds-, genanvendelses-, kemikalie- og vandområdet.
Provenuet forudsættes også anvendt til kompensation af kommunale udgifter på miljøbeskyttelsesområdet.
Ordningen skønnes ikke at medføre væsentlige administrative konsekvenser for miljøministeriet.
Gennemførelsen af en række nye initiativer på miljøbeskyttelsesområdet, finansieret ved hjælp af afgiften, kan imidlertid medføre, at det bliver nødvendigt at øge personalerammerne til miljøbeskyttelsesområdets administration.
Afgiften foreslås administreret af toldvæsenet, der i forvejen løser opgaver af denne karakter.
Toldvæsenet har skønnet, at udgifterne til toldvæsenets løbende administration af loven bliver 0,5 mill.
kr. årligt.
Hertil kommer ca. 200.000 kr. i engangsudgifter i forbindelse med lovens gennemførelse.
De nævnte omkostninger refunderes toldvæsenet af afgiftsprovenuet.
Afgiften opkræves på de deponeringspladser og forbrændingsanlæg, der er omfattet af registreringspligten i § 82 c.
Det drejer sig om ca. 100 deponeringspladser og 45 forbrændingsanlæg.
Det er et krav, at der på disse virksomheder er en vægt, der kan godkendes af toldvæsenet.
Det skønnes, at ca. 80 af deponeringspladserne må anskaffe vægte.
Dette vil indebære samlede merudgifter på ca. 30 mill. kr. inkl. moms.
Skønsmæssigt halvdelen af deponeringspladserne skal desuden forsynes med edb-registreringsudstyr.
Udgifterne hertil anslås inkl. moms til ca. 5 mill. kr.
Spørgsmålet om afholdelse af disse engangsinvesteringer må ses i sammenhæng med afgiftsprovenuet.
Det forudsættes endvidere, at de registreringspligtige deponeringspladser og forbrændingsanlæg er bemandet.
Dette er allerede tilfældet idag og det skønnes, at indførelse af en afgift ikke vil forøge arbejdsbyrden i væsentligt omfang.
Eventuelle administrationsudgifter herudover vil blive kompenseret over lov- og cirkulæreprogrammet.
Afgiften vil bevirke, at primær- og amtskommuner får øgede udgifter til bortskaffelse af affald fra institutioner m.v.
Merudgiften skønnes at udgøre 1,6 mill. kr. for primærkommunerne og 1,4 mill.
kr. for amtskommunerne.
Kompensation af disse udgifter forudsættes dækket af afgiftsprovenuet.
 Bemærkninger til lovforslagets enkelte bestemmelser.
Til § 1 Til nr. 1 Efter den gældende bestemmelse i miljøbeskyttelseslovens § 39, stk.
1, træffes afgørelse om godkendelse af særligt forurenende virksomheder af kommunalbestyrelsen.
Efter § 39, stk. 2, kan miljøministeren efter forhandling med de kommunale organisationer fastsætte regler om, at bestemmelsen i stk. 1 fraviges, således at det for visse kategorier af særligt forurenende virksomheder, dvs.
virksomheder, anlæg eller indretninger, der er optaget i lovens bilag, er amtsrådet eller Hovedstadsrådet, der træffer afgørelse om godkendelse.
Forslaget om ændret affattelse af bestemmelserne i § 39, stk. 1 og 2, om beføjelsen til at meddele godkendelser efter §§ 35-38 er en naturlig konsekvens af enigheden i tilsynsudvalget om princippet om, at beføjelserne til at føre tilsyn og til at træffe afgørelse om godkendelse udøves af samme myndighed, dvs. enten af kommunalbestyrelsen eller af amtsrådet/Hovedstadsrådet.
§ 39, stk. 3, indeholder bestemmelser om kompetenceforskydning dels til amtsrådet eller Hovedstadsrådet, dels til miljøministeren i de tilfælde hvor der er tale om godkendelse af henholdsvis en kommunalbestyrelses eller en amtskommunes virksomhed.
I konsekvens af forslaget i nr. 5 om, at godkendelsesmyndigheden for de virksomheder, der er optaget i bilaget til loven, tillige skal føre tilsynet med virksomhederne, foreslås bestemmelsen ændret således, at der vel sker kompetenceforskydning, men for så vidt angår amtskommunernes og Hovedstadsrådets virksomheder foreslås kompetencen overført til kommunalbestyrelsen i beliggenhedskommunen, således at godkendelses- og tilsynsbeføjelse nu samles hos kommunalbestyrelsen.
Til nr. 2 Ved den foreslåede affattelse af § 42 sker der to ændringer af den gældende bestemmelse.
For det første ophæves bestemmelsen om, at der kan nedlægges forbud mod en virksomhed, der drives uden den lovbefalede godkendelse.
For det andet bliver bestemmelsen om, at en ulovlig virksomhed kan kræves fjernet, overflyttet til § 50 a som stk. 2.
Baggrunden for det sidste forslag er, at den nævnte beføjelse mest har karakter af en tilsynsbeføjelse.
Bestemmelsen bør derfor placeres i lovens kapitel 7 om tilsyn.
Baggrunden for det første forslag er, at disse forbud vanskeligt kan virke efter hensigten, nemlig at sikre en effektiv håndhævelse af miljøbeskyttelsesloven.
Det forhold, at der kan klages over sådanne forbud efter de almindelige bestemmelser i loven, bevirker i sig selv, at håndhævelsen kan forhales.
I praksis gælder dette, selv om der træffes bestemmelse om, at klage over forbudet ikke skal have opsættende virkning.
Hertil kommer at driften af en ulovlig virksomhed er strafbar, jfr. § 83, stk. 1, nr. 4. Det er derfor helt unødvendigt, at der skal træffes en egentlig afgørelse om, at virksomhedens drift skal standses.
I klare tilfælde er det tilstrækkeligt, at tilsynsmyndigheden ved en meddelelse tilkendegiver, at virksomhedens drift er ulovlig og som følge heraf skal bringes til ophør, jfr. § 50 a.
Der er således ikke tilsigtet nogen ændring i forhold til virksomheder, som ikke kan godkendes efter § 35. Disse vil som hidtil kunne kræves lukket og eventuelt fjernet.
For så vidt angår godkendelser efter §§ 36 og 38 vil godkendelsesmyndigheden som hidtil skulle tage stilling til, om en virksomhed på kortere eller længere sigt kan opnå godkendelse og i givet fald på hvilke vilkår, og i modsat fald om virksomheden skal afvikles.
Hvis det retligt set er tvivlsomt, om virksomheden er omfattet af bilaget til miljøbeskyttelsesloven og hermed godkendelsespligtig, siger det sig selv, at tilsynsmyndigheden, før den søger virksomhedens drift bragt til ophør, må søge tvivlen ryddet af vejen.
Det kan f.eks. ske på den måde, at spørgsmålet forelægges for miljøstyrelsen, eller at virksomheden anmodes om oplysninger, som kan danne grundlag for en nærmere vurdering.
Det bemærkes, at et tilsvarende forslag om ændring af § 42 indgik i forslaget til lov om ændring af forskellige miljø- og planlægningslove (Håndhævelse), der var til behandling i folketingsåret 1983-84. Dengang blev forslaget som følge af udvalgsbehandlingen ikke gennemført, jfr.
Folketingstidende 1983-84 (2. samling), tillæg B, sp. 514.
Til nr. 3 og 4 Forslaget er en konsekvens af forslaget i nr. 5 om en samling af godkendelses- og tilsynsbeføjelserne, og et led i at slå fast, at virksomhedernes forhold hver især for fremtiden kun behandles af en myndighed.
Til nr. 5 Ophævelsen af § 44, stk. 5, er en konsekvens af de foreslåede ændringer i nr. 1, 2 og 5, idet kompetenceforskydningsreglerne i stk. 5 ved de øvrige foreslåede ændringer bliver overflødige.
Til nr. 6 Tilsynsudvalget var af den opfattelse, at tilsynet med forurenende virksomheder som hidtil i væsentligt omfang bør baseres på virksomhedernes egenkontrol.
Ved egenkontrol forstås her den løbende kontrol, som virksomhederne ved hjælp af målinger fører med deres egen forurening.
Omfanget af virksomhedernes egenkontrol vil ofte være fastsat som vilkår for godkendelser eller tilladelser, f.eks. godkendelser i henhold til miljøbeskyttelseslovens kapitel 5, tilladelser til særskilt udledning af spildevand samt i tilslutningstilladelser til offentlige spildevandsanlæg.
Endvidere kan der i forbindelse med påbud i henhold til miljøbeskyttelseslovens kapitel 5 eller reglementet om miljøbeskyttelse være fastsat bestemmelser om egenkontrol.
Det er et af både myndigheder og erhverv erkendt problem, at der i en lang række forurenende virksomheder ikke findes en tilstrækkelig egenkontrol.
Industrirådet har således over for tilsynsudvalget peget på, at der i en række godkendelser ikke er tilstrækkelige vilkår om egenkontrol, og at myndighederne i disse tilfælde bør supplere og præcisere allerede meddelte godkendelser med vilkår om egenkontrol, der i videst muligt omfang er integreret med virksomhedernes øvrige driftskontrol.
Ud over de virksomheder, der allerede har tilladelser eller godkendelser, der regulerer deres forurening, findes en række virksomheder og anlæg, som ikke har godkendelser eller tilladelser.
Det drejer sig om virksomheder omfattet af miljøbeskyttelseslovens kapitel 5, der helt eller delvis består af ikke-godkendte anlæg eller som aldrig har modtaget en egentlig tilslutningstilladelse til offentligt spildevandsanlæg uagtet, at de tilleder spildevand til sådanne anlæg, samt om virksomheder der er omfattet af reglementet om miljøbeskyttelse.
Der er således for en række tilladelser og godkendelser behov for at ændre og supplere med vilkår om egenkontrol med henblik på at sikre muligheden for et mere effektivt tilsyn med forureningen fra tilsynsmyndighedens side.
Herudover vil der erfaringsmæssigt være behov for revision af også andre vilkår for godkendelser og tilladelser end kontrolvilkår, idet - navnlig godkendelser og tilladelser af ældre dato, hvor miljøbeskyttelseslovens system endnu ikke var indarbejdet - ofte ikke har gjort udtømmende og klart op med virksomhedernes forureningsforhold.
Der kendes således eksempler på virksomheder, der har modtaget godkendelser med endog meget upræcise vilkår, f.eks. at de ikke må give anledning til væsentlige gener i omgivelserne.
Ud fra et tilsynssynspunkt er sådanne virksomheder meget belastende arbejdsmæssigt for tilsynsmyndigheden.
Der vil således være behov for, at de lokale myndigheder gennemgår tilladelser og godkendelser, navnlig de ældre, med hensyn til kontrolvilkårene.
Det drejer sig om allerede meddelte godkendelser i henhold til miljøbeskyttelseslovens kapitel 5, tilslutningstilladelser til offentlige spildevandsanlæg for virksomheder med processpildevand i henhold til miljøbeskyttelseslovens kapitel 4 eller tidligere lovgivning, tilladelser til særskilt udledning af spildevand samt nedsivnings- og udsprøjtningstilladelser.
Endvidere bør der i de tilfælde, hvor der ikke foreligger fornøden tilladelse til tilledning af processpildevand til offentligt spildevandsanlæg, udarbejdes sådanne tilladelser, inklusive bestemmelser om egenkontrol.
Ved udarbejdelsen af tilladelserne bør der i videst muligt omfang tages hensyn til, at egenkontrollen samordnes med den øvrige driftskontrol, der finder sted på virksomheden.
Ovennævnte gennemgang forudsættes at finde sted i løbet af 2-3 år, og den enkelte kommune eller amtskommune bør prioritere arbejdet hermed således, at de væsentlige forurenere gennemgås først med henblik på at maksimere den miljømæssige effekt af indsatsen.
Selv om der er tale om en ikke ubetydelig indsats i forbindelse med en sådan revision af kontrolbestemmelser m.m., vil dette på selv kortere sigt medføre en betydelig lettelse og administrativ rationalisering af kommuners og amtskommuners tilsyn med virksomhederne, ligesom det for virksomhederne vil medføre en betydelig sikkerhed at vide klart, hvilke regler der gælder for den enkelte virksomhed.
Tilsynsmyndigheden har allerede i dag ret til at ændre uhensigtsmæssige tilsynsvilkår.
Og den kan med henblik på at udarbejde de bedst mulige tilsynsvilkår med hjemmel i § 52 i miljøbeskyttelsesloven forlange alle oplysninger, som har betydning for vurderingen af forureningen fra virksomheder, som kan give anledning til forurening.
Lovens § 44, stk. 4, beskytter (med visse modifikationer) kun den godkendte virksomhed mod at få pålagt krav om yderligere begrænsning af den tilladte udledning.
For at lette de kommende års tilsynsarbejde og tilpasningen af tilsynsvilkårene findes det dog at være hensigtsmæssigt at indføje en udtrykkelig bestemmelse om beføjelse til at revidere tilsynsvilkårene.
Forslaget indebærer således en tydeliggørelse af loven.
Det kan ikke udelukkes, at revisionen af tilsynsvilkår vil føre til, at visse virksomheder får øgede udgifter til egenkontrol.
Beløbene vil imidlertid næppe være store, og fordelene vil være betydelige, idet virksomhederne på denne måde får et bedre kendskab til forureningen og et løbende samarbejde med tilsynsmyndigheden.
Til nr. 7 Overskriften til kapitel 7, Tilsyn og kontrol, kan give anledning til tvivl, idet loven ikke i øvrigt særligt omtaler kontrol, og det foreslås derfor fremover alene at nævne tilsyn i overskriften.
Til nr. 8 Hovedreglen i § 48 er fortsat, at tilsyn føres af kommunalbestyrelsen.
Der vil i fremtiden være to væsentlige modifikationer: Tilsynet med (a)-mærkede virksomheder føres af amtsrådet, jfr. § 48, stk. 3, og tilsynet med miljøkvaliteten, særligt vandkvaliteten, føres af amtsrådet, jfr. § 55.
Den gældende ordning, hvorefter kommunalbestyrelsen fører tilsyn, indebærer som nævnt ovenfor, for en mindre del af de særligt forurenende virksomheder, at amtsrådet er godkendelsesmyndighed og kommunalbestyrelsen tilsynsmyndighed.
Det var tilsynsudvalgets opfattelse, at en ændring af disse kompetenceregler, således at behandling af godkendelser og tilsyn påhviler samme myndighed, dvs. enten kommunalbestyrelsen eller amtsrådet, ville medføre, at tilsynet bliver mere effektivt.
I betænkningerne er der samtidig med forslaget om at samle godkendelses- og tilsynsbeføjelserne for de virksomheder, anlæg og indretninger, som er optaget på listen i bilaget til loven, stillet forslag om en administrativ ændring af bilaget til loven.
Denne ændring af bilaget tager primært sigte på at tilpasse godkendelseskompetencen til forslaget om overførsel af tilsynskompetencen til amtsrådene i de tilfælde, hvor amtsrådene har godkendelseskompetencen.
I betænkningerne stilles der således forslag om en revision af bilaget, som udover mindre justeringer indebærer, at en antal kategorier af virksomheder overføres fra amtskommunal godkendelse til kommunal godkendelse, samt at et mindre antal kategorier af virksomheder overføres fra kommunal godkendelse til amtskommunal.
I betænkningerne forudsættes det, at lovændringen og den administrative ændring af bilaget iværksættes samtidig.
Der stilles på denne baggrund forslag om samling af godkendelses- og tilsynsbeføjelserne for særligt forurenende virksomheder.
Ved godkendelsesmyndigheden forstås dels den myndighed, som har meddelt en virksomhed hel eller delvis godkendelse, jfr. § 35, dels den myndighed, som i givet fald har kompetencen til at træffe afgørelse om godkendelse.
Det vil sige, at for de kategorier af virksomheder, hvor amtsrådet ifølge bilaget til loven har kompetencen til at meddele godkendelse, føres tilsynet med alle virksomheder i disse kategorier tillige af amtsrådet, uanset nogle virksomheder ikke er godkendte, fordi de er etableret før miljøbeskyttelseslovens ikrafttræden og ikke ændret siden.
For så vidt angår lovens kapitel 4 er det allerede i dag almindeligt, at samme myndighed meddeler tilladelse og har tilsynsmyndighedens beføjelser til at gribe ind.
F. eks. meddeler kommunalbestyrelsen tilladelse til udledning af spildevand ved tilslutning til kommunale rensningsanlæg og fører tilsyn med disse udledninger.
Heri gør ændringen af § 48 ingen forskel.
Ved særskilte udledninger af kapitel 5-virksomheders spildevand er der i dag en opsplitning mellem godkendelsesmyndighed (amt) og tilsynsmyndighed (kommuner). Det følger imidlertid af den i stk. 3 foreslåede ændring, at amtet fremtidig får både godkendelses- og tilsynsbeføjelse.
Tilbage er herefter kun nogle specielle tilfælde, hvor tilladelse meddeles af amtsrådet, mens tilsyn føres af kommunalbestyrelsen.
Her vil det i forbindelse med en revision af bekendtgørelserne på området blive overvejet, om ikke beføjelsen til at tillade udledninger og tilsynsopgaven kan lægges hos samme myndighed.
Til nr. 9 Bestemmelserne i stk. 1-3 i den foreslåede affattelse af § 49 svarer til stk. 2-5 i den gældende bestemmelse med den ændring, at beføjelserne tilkommer tilsynsmyndigheden.
Derimod er stk. 4 i den foreslåede affattelse ny.
Bestemmelsen præciserer, at tilsynsmyndigheden, hvis der er behov herfor, kan gennemføre de foranstaltninger, der er nødvendige for at bringe ulovlige forhold til ophør.
Politiet bestemmer under hensyn til almindelige politimæssige overvejelser, hvorledes bistanden efter stk. 3 skal ydes.
Det bemærkes, at stk. 1 i den gældende affattelse af § 49 er overflyttet til § 48.
Til nr. 10 Bestemmelsen i § 49 a blev indført ved lovrevisionen i 1982.
Bestemmelsen åbnede mulighed for, at kommunalbestyrelsen i konkrete tilfælde kan aftale med amtsrådet, at tilsynet overføres fra kommunalbestyrelsen til amtsrådet.
Denne mulighed fandtes særlig hensigtsmæssig i de tilfælde, hvor en kommune ikke selv har den nødvendige ekspertise til at føre tilsyn med en kompliceret virksomhed, og hvor amtsrådet som godkendelsesmyndighed og ansvarlig for vandkvaliteten alligevel skal sætte sig ind i virksomhedens forhold.
Bestemmelsen bliver som følge af forslaget i nr. 8 overflødig, idet godkendelse og tilsyn efter dette påhviler samme myndighed, og den foreslås derfor ophævet.
Til nr. 11 Forslaget om ophævelse af den gældende bestemmelse i § 50, stk. 2, er en lovmæssig forenkling, som præciserer, at Hovedstadsrådet som hidtil i de følgende bestemmelser i kapitel 7 ligestilles med amtsrådene.
Til nr. 12 Der henvises til bemærkningerne til nr. 2.
Til nr. 13 Ved forslaget konsekvensrettes bestemmelsen i overensstemmelse med forslaget i nr. 8. Den i bestemmelsen indeholdte bemyndigelse for miljøministeren agtes i øvrigt udnyttet til fastsættelse af regler om tilsynsberetninger som led i virkeliggørelsen af det fuldt udbyggede, effektive tilsyn.
Problemerne omkring tilsynet har været genstand for en meget betydelig offentlig interesse.
Det må anses for væsentligt, at disse problemer behandles åbent, både for at give offentligheden tryghed for, at der følges op på uacceptabel forurening og overtrædelse af lovgivningen, og for at give virksomhederne vished for, at de ikke bliver vilkårligt behandlet.
Når der er etableret et fuldt udbygget tilsyn, forudsættes det at alle kommuner og amtskommuner vil arbejde på grundlag af tilsynsprogrammer, som detaljeret angiver, hvor og hvornår der skal foretages tilsynsbesøg.
Sådanne programmer vil være et hjælpemiddel i den tekniske forvaltnings daglige arbejde.
Det siger sig selv, at det ikke vil være hensigtsmæssigt at give offentligheden adgang til de detaljerede tilsynsprogrammer.
Det vil ødelægge muligheden for uanmeldte tilsynsbesøg.
Men det må i øvrigt være op til den enkelte kommune eller amtskommune, om den vil give offentligheden adgang til sammendrag af tilsynsprogrammet.
Det er derfor i tilsynsudvalget blevet foreslået, at hensynet til offentligheden tilgodeses gennem tilsynsberetningen.
Det er opfattelsen, at kommunernes og amtskommunernes tilsynsberetninger bør omfatte de pågældende enheders egne tilsynsopgaver med oplysninger om planlagt og faktisk ressourceindsats fordelt på forskellige typer virksomhed (herunder recipienter), ligesom der bør redegøres for, hvad der ved tilsynet er konstateret, samt hvilke eventuelle reaktioner tilsynet har ført til.
Beretningen bør desuden oplyse, hvilke retningslinjer forvaltningen skal udarbejde/har arbejdet ud fra ved konstateringen af et ulovligt eller uacceptabelt forhold.
For miljøstyrelsens vedkommende var det udvalgets opfattelse, at tilsynsberetningerne ud over egen tilsynsvirksomhed bør indeholde en oversigt over forholdene på landsplan, dvs. oversigter over ressourceanvendelsen på landsplan samt om tilsynets resultater på landsplan.
Disse oplysninger skal fremkomme ved bearbejdning af kommuners og amtskommuners tilsynsberetninger.
I tilsynsudvalget blev det amtskommunale beredskab til bekæmpelse af ulovlige forureninger af vandløb, søer og kystnære dele af søterritoriet behandlet.
Det blev bl.a. drøftet, om der udover § 56, var behov for en speciel hjemmel for miljøministeren til at fastsætte regler om et kommunalt/amtskommunalt beredskab.
Baggrunden var, at miljøstyrelsen i en cirkulæreskrivelse af november 1981 anmodede amtskommunerne om at oprette et vagtberedskab med henblik på bekæmpelse af ulovlige forureninger af vandløb, søer m.v.
Cirkulæreskrivelsen indeholder anvisninger på, hvordan der kan oprettes et beredskab, hvorved amtsrådene i fuldt omfang kan være i stand til at forestå opsporing og bekæmpelse af ulovlige forureninger, etablering af afværgeforanstaltninger og tilvejebringelse af dokumentation for udledning samt recipientfølger heraf.
Endvidere beskrives, hvorledes et delvist beredskab kan etableres.
Men da forhandlinger mellem Amtsrådsforeningen og personaleorganisationerne om aflønning for rådighedsvagt ikke har kunnet afsluttes, har amtskommunerne ikke kunnet etablere det ønskede fulde beredskab, men har anvendt forskellige former for delvist beredskab.
Ifølge udvalgets undersøgelser var der i 1983 i hele landet 381 anmeldelser om akutte forureninger.
Heraf faldt 263 inden for normal arbejdstid, mens 118 faldt udenfor.
Det må formodes, at ovennævnte tal undervurderer antallet af akutte forureninger uden for almindelig arbejdstid, dels fordi mulige anmeldere ikke har vidst, hvor de skulle henvende sig, dels fordi det måske ikke i alle tilfælde er lykkedes at få fat i personale fra amtskommunen.
Men det er alligevel vurderingen, at antallet af akutte forureninger uden for almindelig arbejdstid er ret beskedent.
Det er endvidere opfattelsen, at antallet af akutte forureninger vil falde betydeligt, når kommunerne har foretaget en første gennemgang af landbrugsbedrifterne.
Dette må påregnes at ske indenfor de allernærmeste år.
Amtsrådsforeningen har oplyst, at et fuldt udbygget beredskab vil koste 3 mill. kr. pr. år.
Det vurderes, at de nævnte omkostninger ved et fuldt vagtberedskabs etablering ikke står mål med de miljømæssige fordele, der kan opnås ved et vagtberedskab døgnet rundt.
Den teknologiske udvikling på kommunikationsområdet vil imidlertid i de kommende år medføre, at det ved hjælp af »personsøgere« vil være muligt at komme i forbindelse med beredskabsmedarbejdere.
Der vil derfor blive foretaget en fornyet gennemgang af behovet for og mulighederne for at etablere beredskabsordninger i forbindelse med en gennemarbejdning af den foreliggende vejledning og cirkulæreskrivelse.
Samtidig vil det blive vurderet, om der til andre miljøbeskyttelsesformål er behov for et beredskab.
Der var i øvrigt i tilsynsudvalget enighed om, at eventuelle nødvendige regler i givet fald ville kunne udstedes med hjemmel i § 56. Der fremsattes på denne baggrund ikke forslag om en særlig bestemmelse om beredskab i tilfælde af vandforurening.
Til nr. 14 Det blev i tilsynsudvalget overvejet, hvorledes tilsynsmyndighedens viden om virksomhed, der er lovligt etableret, men helt eller delvist ikke er godkendt efter miljøbeskyttelsesloven, kan forbedres.
En sådan viden er en afgørende forudsætning for at kunne foretage en meningsfyldt prioritering af tilsynsindsatsen, således at den medfører en optimal miljømæssig effekt.
Der er her tale om et betydeligt antal virksomheder.
Det skønnes, at langt størstedelen af de virksomheder, der er omfattet af miljøbeskyttelseslovens kapitel 5, ikke har en godkendelse, der omfatter hele virksomheden.
Antallet af helt eller delvist godkendte virksomheder forekommer heller ikke særlig stort efter godt 10 år med miljøbeskyttelsesloven.
Den nuværende situation betyder at man mange år endnu vil have ikke-godkendte virksomheder.
Netop tilsynet med ikke-godkendte virksomheder er vanskeligt,fordi man ikke kan gå frem efter vilkårene, som man kan ved godkendte virksomheder.
 Tilsynsudvalget fandt, at de muligheder, der eksisterer efter bl.a.
lovens §§ 44 og 52, for at tilsynsmyndigheden kan skaffe sig de fornødne oplysninger, burde suppleres med en mere bred forpligtelse for virksomhederne til at fremskaffe de fornødne basisoplysninger om virksomhedens produktion og forurening.
En sådan anmeldelsesordning kan gennemføres i medfør af den gældende bestemmelse i § 64, hvorefter miljøministeren ifølge lovbemærkningerne til denne bestemmelse kan iværksætte en anmeldelsesordning.
Anmeldelsesordningen indebærer, at virksomhederne selv skal tage initiativ til at underrette myndighederne om virksomhederne og deres emissioner: Anmeldelsen må forudsættes at skulle indeholde fornødne oplysninger om bl.a.
virksomhedens placering og arbejdsprocesser, om emissionernes art og omfang, om risikobetonede forhold, om indretning og drift m.v.
Anmeldelsesordningen vil således tillige bevirke, at udøvere af forurenende virksomhed selv må undersøge virksomhedens forhold og emissioner.
Det nævnes i bemærkningerne, at en sådan anmeldelsesordning formentlig først vil kunne iværksættes nogle år efter lovens ikrafttræden.
Med henblik på en effektivisering af tilsynet, er det opfattelsen, at tidspunktet for en gennemførelse af den i loven forudsatte anmeldelsesordning nu er kommet.
 Af praktiske grunde er bestemmelsen flyttet til lovens kapitel 7.
 En række oplysninger om produktion, råvarer, brændselsforbrug m.m.
vil alle virksomhederne naturligt allerede besidde, og sådanne oplysninger vil det ikke volde virksomhederne større vanskeligheder at fremskaffe.
Visse virksomheder vil dog næppe ligge inde med en række oplysninger om virksomhedernes forureningsforhold.
Det må imidlertid påregnes, at myndighederne og de delvist godkendte virksomheder allerede besidder oplysninger om forureningen fra ikke-godkendte anlæg, idet sådanne oplysninger normalt vil blive krævet af virksomhederne i forbindelse med godkendelser af udvidelser.
For de resterende virksomheder uden nogen form for godkendelse kan der blive tale om, at der ved den første forureningsanmeldelse skal lægges et ikke ubetydeligt stykke arbejde i at fremskaffe de fornødne oplysninger.
Virksomheder, der ikke har overblik over deres forureningsforhold, vil imidlertid ofte med fordel kunne anvende den viden, der herved opnås til at foretage driftsmæssige ændringer og omlægninger med en mere økonomisk produktion til følge, f.eks. som følge af råvarebesparelsen eller energibesparelser.
Ordningen forudsættes i øvrigt tilrettelagt således, at kravene til anmeldelsens detaljeringsgrad stiger med stigende emissioner og med farligheden af de emitterende stoffer, således at det undgås, at ubetydelige forurenere behøver at lægge et stort arbejde i anmeldelsen.
Ordningen skal først og fremmest omfatte virksomheder omfattet af miljøbeskyttelseslovens kapitel 5, og som helt eller delvist ikke er godkendt i henhold til reglerne i dette kapitel.
Der bør dog tillige åbnes mulighed for at pålægge andre virksomheder end dem, der er optaget på listen, en sådan anmeldelsespligt, f. eks.
virksomhedstyper, der ikke er eller senere ikke vil være omfattet af lovens kapitel 5, fordi deres forurening reguleres ved hjælp af regler fastsat i bekendtgørelser (»branchebekendtgørelser«).
Hjemmelen i § 44 har ikke tidligere været udnyttet, og det er opfattelsen, at iværksættelsen af en anmeldelsesordning vil kræve et vist administrativt forberedelsesarbejde, hvortil der må tages hensyn ved udfærdigelsen af en bekendtgørelse om anmeldelsesordningen.
Tilsynsudvalget har imidlertid overvejet en anmeldelsesordnings karakter, omfang og hyppighed.
Det er tillige blevet drøftet, om der eventuelt skal gælde særlige frister for den første indgivelse af anmeldelse til tilsynsmyndigheden og for dennes behandling af disse første anmeldelser.
Der har i denne forbindelse været overvejelser om en trinvis ikraftsættelse af anmeldelsesordningen, f. eks. efter brancher, således at tilsynsmyndigheden får de bedste muligheder for at tilrettelægge hensigtsmæssige rutiner for behandlingen af anmeldelserne.
Den nærmere tilrettelæggelse af udfærdigelsen af anmeldelsesordningen vil ske i takt med virkeliggørelsen af det fuldt udbyggede, effektive tilsyn.
Det foreslås derfor, at § 64 tages i anvendelse, og at bestemmelsen ændres, således at der for virksomheder, som ikke er optaget på listen over forurenende virksomheder i lovens bilag, ligeledes kan iværksættes en anmeldelsesordning som den foreslåede.
Til nr. 15 Forslaget til ændring af stk. 3 indebærer en tydeliggørelse af de gældende bestemmelser i §§ 4, 5 og § 62 a, stk. 3, hvorefter ministeren kan fastsætte regler om kommunernes pligt til at etablere ordninger på affaldsområdet og pligten til at benytte sådanne ordninger herom.
Endvidere indebærer bestemmelsen, at de kommunale genanvendelsestiltag også indgår i de kommunale affaldsordninger.
Genanvendelsestiltagene vil således også kunne finansieres over de kommunale affaldsgebyrer.
Gebyrer for ordninger på affaldsområdet skal efter almindelige kommunalretlige grundsætninger fastlægges ud fra et omkostningsprincip, dvs. at gebyrernes størrelse bør fastsættes således, at der over et vist tidsrum tilstræbes en dækning af de faktiske omkostninger ved ordningerne.
Ved forslaget præciseres det, at dette omkostningsprincip også kan omfatte udgifterne til primærkommunernes affaldskortlægning og -planlægning.
Gebyrerne kan opkræves til dækning af samtlige udgifter fra planlægningens start, jfr. bekendtgørelse nr. 663 af 20. december 1984 og cirkulære af 25. marts 1985 om kortlægning af og redegørelse for affaldsbortskaffelsen.
Til nr. 16 Der henvises til bemærkningerne til nr. 14 in fine.
Til nr. 17 Efter miljøbeskyttelseslovens §§ 71 og 81 er klagefristen 4 uger.
Klagefristen regnes fra det tidspunkt, hvor afgørelsen er kommet frem til den pågældende klageberettigede, det vil normalt sige dagen efter afsendelsen, ved offentlig annoncering dog fra selve offentliggørelsen.
Klagefristen udløber på 4 ugers dagen fra den dag, hvor afgørelsen er kommet frem til den pågældende (eventuelt offentliggjort). Dette betyder, at klagen skal være myndighederne i hænde senest på 4 ugers dagen.
Det har i praksis givet anledning til tvivl, hvilken retstilstand der gælder, når klagefristen udløber på en lørdag eller helligdag.
Ved lovforslaget ønskes det derfor præciseret, at klagefristen i disse tilfælde forlænges til udløb den følgende hverdag.
Samtidig ønskes præciseret, at reglen om, at klagefristen regnes fra offentlig annoncering, hvor en sådan har fundet sted, også finder anvendelse ved klage til miljøankenævnet.
Til nr. 18 Efter den gældende bestemmelse i miljøbeskyttelseslovens § 72, stk.
3, kan de bygge- og anlægsarbejder, der er nødvendige for at udnytte en godkendelse eller tilladelse, iværksættes ved klagefristens udløb, hvis der ikke forinden er indgivet klage.
Er det tilfældet, må bygge- og anlægsarbejder ikke iværksættes, før klagemyndigheden (normalt miljøstyrelsen) har truffet afgørelse i sagen.
Klagemyndigheden kan dog meddele tilladelse til igangsætning, jfr. § 72, stk. 4.
I denne forbindelse bemærkes, at de gældende bestemmelser om opsættende virkning for bygge- og anlægsarbejder ikke gælder ved klage til miljøankenævnet.
Formålet med bestemmelserne er at sikre, at interesserede myndigheder, organisationer og privatpersoner har realistiske muligheder for gennem en klage at få efterprøvet en truffet afgørelse.
De erfaringer, der foreligger med lovens administration, viser imidlertid, at det er meget sjældent, at miljøstyrelsen og miljøankenævnet som klagemyndigheder ophæver en meddelt godkendelse med den begrundelse, at virksomhedens lokalisering ikke er hensigtsmæssig.
Der er her tale om det gennemsnitlige sagsforløb.
Inden for visse særlige sagskategorier er der dog jævnligt blevet fastsat krav om ændret lokalisering.
Det afgørende spørgsmål for klagemyndighederne er i almindelighed, om der er fastsat nødvendige og tilstrækkelige vilkår om forureningsbegrænsning.
Efter de foreslåede bestemmelser kan en virksomhed på egen regning og risiko iværksætte bygge- og anlægsarbejder, når der er meddelt tilladelse eller godkendelse i første instans, men såvel den myndighed, der har truffet afgørelsen, som miljøstyrelsen kan bestemme, at en klage helt eller delvist skal have opsættende virkning.
Klagemyndigheden kan endvidere bestemme, at påbegyndt byggeri skal standses.
En sådan beslutning må eksempelvis træffes, hvis der rejses berettiget tvivl om virksomhedens lokalisering.
Dette vil naturligvis, jfr. ovennævnte praksis, især være aktuelt indenfor særlige sagskategorier.
Til nr. 19 Forslaget er en konsekvens af nr. 1, idet Danmarks Naturfredningsforenings klage i § 74, stk. 2, nr. 1, for så vidt angår afgørelser om godkendelser efter lovens kapitel 5 er fastsat til de afgørelser, som med hjemmel i § 39, stk. 1, er henlagt til amtsrådet eller Hovedstadsrådet.
Den nu foreslåede ændring af § 39 og den i de almindelige bemærkninger omtalte ændring af lovens bilag, hvorefter der med virkning fra lovændringens ikrafttræden agtes overført et antal kategorier af virksomheder fra amtskommunal til kommunal godkendelse, ville således medføre en indskrænkning af Danmarks Naturfredningsforenings klageret.
Da der ved denne lovændring ikke tilsigtes nogen forandring i Danmarks Naturfredningsforenings klageret, er forslaget til ændring af § 74, stk. 2, alene af redaktionel karakter.
Den foreslåede nye bestemmelse tager således alene sigte på at sikre, at Danmarks Naturfredningsforening bevarer klageretten uændret for afgørelser efter lovens kapitel 5. Af praktiske årsager foreslås det endvidere, at miljøministeren kan fastsætte nærmere regler om, hvilke af kommunernes afgørelser der kan påklages.
Dette kan eventuelt ske ved en særlig markering af kategorier af virksomheder på listen.
Til nr. 20 I forbindelse med miljølovsændringen i 1982, fik en række foreninger og organisationer på lignende måde mulighed for at påklage visse afgørelser.
Danmarks Havfiskeriforening og Dansk Fiskeriforening har under forhandlingerne om dette lovforslag fremsat ønske om at blive klageberettigede i forhold til afgørelser, som vedrører havforurening.
Forslaget må ses i forlængelse heraf.
Til nr. 21 Forslaget er konsekvens af nr. 1 og 5.
Til nr. 22 Forslaget er en konsekvens af nr. 20.
 Til nr. 23.
 Der henvises til bemærkningerne til nr. 17.
 Til nr. 24.
 ad § 82 a:
Med henblik på at reducere affaldsmængderne svares der afgift til miljøministeren af alt affald, der tilføres den registreringspligtige virksomhed.
Det betyder, at der eksempelvis også skal svares afgift af bygningsaffald, jordfyld m.v., der tilføres en losseplads med henblik på regelmæssig afdækning.
Tilsvarende gælder for halm, der tilføres affaldsforbrændingsanlæg.
 På den anden side skal der ikke svares afgift af driftsmidler, f.eks.
olie og halm, der tilføres selvstændige halmfyr til støtte for varmeforsyningen, ligesom der ikke - efter endt affaldsdeponering - skal svares afgift af jord til reetablering af vækstlag på en losseplads.
Der er ikke ved bestemmelsen taget stilling til, på hvilken måde afgiften overvæltes på affaldsleverandørerne og affaldsproducenterne.
Om afgiftprovenuets anvendelse henvises til de almindelige bemærkninger.
 ad § 82b:
Afgiften opkræves på grundlag af den mængde affald, der tilføres en registreret virksomhed.
Opgørelsen sker på grundlag af bruttovægt ved modtagelsen på affaldsanlægget, dvs. uafhængigt af affaldets tørstofindhold.
Affaldet skal således vejes.
Mens de fleste registreringspligtige forbrændingsanlæg har en egnet vægt, er dette kun tilfældet for ca. 1/5 af de eksisterende registreringspligtige deponeringspladser.
Dette vil indebære, at ca. 80 deponeringspladser skal etablere vægte.
 ad § 82 c:
Ifølge den foreslåede bestemmelse påhviler registreringspligten virksomheder eller anlæg, der modtager affald fra kommunale renovationsordninger til deponering eller forbrænding.
Ved denne afgrænsning bestemmes alene de registreringspligtige virksomheder og ikke de afgiftspligtige affaldstyper, jfr. § 82 a.
Der er herved lagt afgørende vægt på at identificere de registreringspligtige virksomheder på en entydig måde, således at afgiftsordningen bliver administrerbar for toldvæsenet.
Med kommunale renovationsordninger menes i denne sammenhæng de ordninger, som er omhandlet i kapitel 4.1. og 4.4. i miljøministeriets bekendtgørelse nr. 664 af 16. december 1982 af reglement om miljøbeskyttelse.
Ifølge kapitel 4.1. i bekendtgørelsen skal kommunalbestyrelsen foranledige, at der gennemføres fælles bortkørsel af husaffald i bebyggelser med mere end 1.000 indbyggere.
I andre områder kan kommunalbestyrelsen påbyde fælles bortkørsel.
Tilsvarende kan kommunalbestyrelser ifølge kapitel 4.4. gennemføre fællesordninger for bortskaffelse af andet affald.
De pågældende renovationsordninger, som medfører registreringspligt, kan være kommunalt drevne eller overladt til private renovationsselskaber m.v.
Antallet af forbrændingsanlæg, der modtager affald fra kommunale renovationsordninger, er ca. 45, mens antallet af deponeringspladser er ca. 100.
Udover affald fra kommunale renovationsordninger modtager de registreringspligtige virksomheder i en vis udstrækning affald, der tilføres ved privat foranstaltning, herunder forskellige former for erhvervsaffald.
Dette affald vil også være omfattet af afgiftspligten, idet der skal svares afgift af alt affald, der tilføres, jfr. § 82 a.
Det vil således ikke være afgørende for spørgsmålet om registreringspligt, at en del af affaldsmængden stammer fra andre kilder end en kommunal renovationsordning.
Det følger heraf, at også virksomheder og anlæg, som kun i mindre omfang modtager affald fra kommunale renovationsordninger til deponering eller forbrænding, vil være registreringspligtige, og at der skal svares afgift også af affald, der ikke stammer fra en kommunal renovationsordning.
Foruden traditionelle lossepladser omfatter registreringspligten således også andre affaldsanlæg som eksempelvis komposteringsanlæg, hvor der ikke sker fraførsel af hele den tilførte affaldsmængde.
Kun virksomheder og anlæg, som overhovedet ikke modtager affald til deponering eller forbrænding fra kommunale renovationsordninger, er fritaget for registreringspligt.
Det gælder således anlæg til forbrænding af specielt sygehusafald, slamforbrændingsanlæg eller specielle anlæg til destruktion af olie- og kemikalieaffald.
Det skal bemærkes, at biogasanlæg og halmfyringsanlæg ikke er registreringspligtige.
 ad § 82 d:
Det er som princip for beregning af afgiften forudsat, at der kun skal svares afgift af det affald, der deponeres eller forbrændes på virksomheden.
Derfor er affald, der fraføres en virksomhed fradragsberettiget ved opgørelsen af den afgiftspligtige vægt.
Det vil give virksomhederne (deponeringspladser og forbrændingsanlæg) en tilskyndelse til at sortere affaldet med henblik på genanvendelse.
Ordningen vil endvidere bevirke, at bl.a. slagger fra forbrændingsanlæg undgår dobbeltafgift i de tilfælde, hvor slaggerne tilføres en losseplads.
Fraførsel af perkolat fra lossepladser kan ikke begrunde fradrag i den afgiftspligtige vægt.
Af bestemmelsen følger også, at der ikke kan ske fradrag for den vægtforøgelse, der skyldes tilførsel af hjælpestoffer m.v.
Der tænkes f.eks. på kalk, som med henblik på afsvovling tilføres under forbrændingsprocessen på affaldsforbrændingsanlæg, og som igen fraføres med flyveasken m.v.
 ad §§ 82 e-82 n:
De foreslåede bestemmelser svarer til de bestemmelser, der er indeholdt i nyere afgiftslove, og som sikrer en effektiv tilrettelæggelse og gennemførelse af afgiftsordningerne.
Den i § 82 k, stk. 6, foreslåede bestemmelse er indsat af hensyn til afgiftskontrollen.
Den giver bl.a. toldvæsenet ret til at kræve nærmere oplysninger fra en virksomhed, når der kan rejses spørgsmål om, hvorvidt virksomheden er registreringspligtig.
Da bestemmelserne om affaldsafgifter foreslås administreret af toldvæsenet, er de bemyndigelser, der er indeholdt i de foreslåede bestemmelser, henlagt til ministeren for skatter og afgifter og toldvæsenet.
 Til nr. 25.
 Forslaget er en konsekvens af nr. 2 og 12.
 Til nr. 26.
 Forslaget er en konsekvens af nr. 14 og 16.
 Til nr. 27.
 Forslaget er en konsekvens af nr. 18.
 Til nr. 28.
I overensstemmelse med forslagene i betænkning nr. 996/1983 om ansvarsplacering m.v. i kommunestyret og i lyset af praksis på miljøbeskyttelsesområdet præciseres det, at kommuner og kommunale fællesskaber kan pålægges bødeansvar.
Bestemmelsen forudsætter, at den strafbare handling er begået af kommunen eller det kommunale fællesskab som bygherre, driftsherre, arbejdsgiver eller lignende.
 Til nr. 29.
 ad §§ 84 a og 84 b:
De foreslåede straffebestemmelser svarer til de bestemmelser, der er indeholdt i nyere afgiftslove.
Man har dog fundet det rigtigt at fastsætte strafferammen i § 84 a, stk. 3, der i de almindelige afgiftslove er fængsel indtil 2 år, til fængsel i indtil 1 år i overensstemmelse med den almindelige straffebestemmelse i § 83.
Til § 2 Det foreslås, at loven træder i kraft den 1. januar 1987. Det er af stor betydning for virkeliggørelsen af lovforslagets intentioner om at forbedre tilsynet, at forslaget træder i kraft hurtigst muligt, og den 1. januar 1987 anses for det tidligst mulige.
Af praktiske, administrative grunde er det nødvendigt, at loven får virkning fra 1. juli 1986 for så vidt angår pligten til at anmelde sig til registrering hos toldvæsenet i medfør af § 82 c, stk. 1.
I medfør af § 2, stk. 2, bemyndiges ministeren til at fastsætte overgangsregler.
Dette er nødvendigt for eksempel til gennemførelse af forslaget om samling af godkendelses- og tilsynsbeføjelserne og om ændring af bestemmelserne om klagers opsættende virkning.
