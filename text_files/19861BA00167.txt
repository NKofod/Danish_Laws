Nr BSF 167 Forslag til folketingsbeslutning om Aktieselskabs-Registeret Fremsat af Rahbæk Møller (SF) Birthe Hansen (SF) Leif Hermann (SF) Jes  

 Lunde (SF) Gert Petersen (SF) Ebba Strange (SF) Thoft (SF) den 21. maj 1987 Folketinget opfordrer industriministeren til at gøre Aktieselskabs-Registeret til en egentlig tilsynsmyndighed over for aktie- og anpartsselskaber ud fra samme regler, som gælder for lov om erhvervsdrivende fonde og i øvrigt efter de i bemærkningerne anførte retningslinjer.
BEMÆRKNINGER TIL FORSLAGET I betænkning nr. 1066/ 1986 om bekæmpelse af økonomisk kriminalitet (s. 143 f.) peges på vigtigheden af at give regler, der øger muligheden for, at ulovlige dispositioner opdages, inden deres uheldige virkninger (fuldt ud) har manifesteret sig.
Derved beskyttes samfundet og erhvervslivet bedre mod tab som følge af ulovlige dispositioner, idet tab ofte ikke kan oprettes efterfølgende.
Udvalget peger på eventuelt at indføre et administrativt undersøgelsessystem efter engelsk forbillede, dvs.
et organ, der kan forlange oplysninger fra virksomheden og sætte hurtigt ind, hvis det viser sig, at der begås ulovligheder i virksomheden.
Et sådan administrativt system findes allerede i dag i form af Aktieselskabs-Registeret, men registeret er ikke tilsynsmyndighed i snæver forstand over for aktieselskaber og anpartsselskaber.
Det er registeret imidlertid blevet via delegation fra fondsmyndighederne over for de erhvervsdrivende fonde, idet registeret kan stille krav og afkræve fondene oplysninger om alle forhold.
De gældende regler herom kunne med fordel overføres til også at gælde for aktie- og anpartsselskaber, forudsat at Aktieselskabs-Registeret får tilføjet de fornødne ressourcer til at løse denne opgave.
Det er, som udvalget er inde på, af stor betydning at få standset kriminalitet på et så tidligt tidspunkt som muligt og derved spare ressourcer senere hen ved skifteretter, domstole m.v. samt spare andre virksomheder for tab.
Et bedre samspil mellem registeret og revisorerne må også betragtes som et vigtigt led i bekæmpelsen af økonomisk kriminalitet.
Revisorerne er i medfør af lov om erhvervsdrivende fonde blevet underlagt tilsyn af fondsmyndigheden og overregistrator, og det er vigtigt at denne kommunikationsmulighed udbygges.
Det er derfor i et samtidig fremsat lovforslag foreslået at pålægge revisor at indberette om årsagen til en fratræden i utide til tilsynsmyndigheden (jf.
Forslag til lov om ænding af lov om statsautoriserede revisorer (L 241)). Herved henledes myndighedens opmærksomhed på, at der kan være noget galt i en virksomhed.
Som en hjælp for nystartede virksomheder og som yderligere præventivt værn i øvrigt foreslås det, at der indføres en pligt for revisorer til inden for en nærmere præciseret frist, f.eks. en måned efter at virksomheden er startet, at besøge virksomheden og påse, at bogførings- og regnskabssystemet fungerer tilfredsstillende.
En rapport over virksomhedsbesøget skal tilsendes tilsynsmyndigheden.
Herudover bør andre myndigheder, f.eks. told- og skattemyndigheder, pålægges en indberetningspligt til tilsynsmyndigheden, (Aktieselskabs-Registeret), såfremt de konstaterer overtrædelser af regnskabs- eller selskabslove ved deres besøg i virksomhederne.
