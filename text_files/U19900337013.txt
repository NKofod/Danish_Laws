Arbejdsretten fandt det godtgjort, at en virksomhed i et ikke  

 ubetydeligt antal tilfælde havde truffet bestemmelse om overarbejde uden -  

 som foreskrevet i overenskomsten - at underrette tillidsrepræsentanterne  

 herom.
For dette overenskomstbrud idømtes virksomheden en bod på 50.000 kr.
 Under denne sag har Landsorganisationen i Danmark for Dansk  

 Metalarbejderforbund, Dansk El-Forbund, Specialarbejderforbundet i Danmark og  

 Snedker- og Tømrerforbundet i Danmark indklaget Dansk Arbejdsgiverforening  

 for Industriens Arbejdsgivere for Danyard A/S for Arbejdsretten for  

 overenskomstbrud.
 PARTERNES PÅSTANDE:
 Klagerne har nedlagt følgende påstand:
 Danyard A/S har iværksat overarbejde i strid med gældende overenskomsts §  

 12, stk. 2, og 3. Danyard A/S tilpligtes at normalisere anvendelse af  

 overarbejde og til de forbund, der har rejst sagen, at betale en efter  

 rettens skøn fastsat bod.
 De indklagede har påstået frifindelse.
 Overenskomstens § 12, stk. 2 og stk. 3 lyder således:
 »Stk. 2.
 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 39 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i 4 på hinanden  

 følgende uger.
 Den enkelte arbejder kan ikke systematisk nægte at påtage sig overarbejde.
 Tillidsmanden holdes orienteret om overarbejdets omfang.
 Stk. 3.
Når tvingende grunde foranlediger det, kan virksomhedens ledelse og  

 tillidsmanden i forening lokalt give tilladelse til udførelse af overarbejde  

 ud over den i stk. 2 angivne grænse.« SAGSFREMSTILLING:
Den 4. august 1986 blev der på den indklagede virksomhed indgået en  

 lokalaftale med det formål »at medvirke til problemfri gennemførelse af  

 ekstraordinære overarbejdssituationer, herunder arbejde i week-ends og på  

 andre fridage, for at øge mulighederne for aftale om ordrer som reparation og  

 ombygning af skibe, hvor kunderne kræver færrest mulige liggedage på  

 værft.« På et fællesmøde den 19. april 1989 gjorde klagerne bl.a. gældende, at  

 virksomheden ikke havde overholdt overenskomstens § 12, stk. 2 og 3, og at  

 tillidsmændene i den anledning gentagne gange havde protesteret over for  

 virksomheden.
Arbejdsgiverne tilkendegav bl.a. at man ikke havde kendskab til  

 tillidsrepræsentanternes påståede protester mod virksomhedens manglende  

 efterlevelse af overenskomstens § 12, stk. 2 og 3, og man bestred endvidere  

 at have kendskab til, at dette rent faktisk skulle være tilfældet.
Den 11. september 1989 blev der holdt afdelingssamarbejdsudvalgsmøde.
I  

 referatet herfra er tillidsmand Jørgen Larsen refereret for følgende:
»JL genopfriskede reglerne om overarbejde.
Alle der har overarbejde  

 over 40 timer kan ikke længere arbejde over.
Reglen for overarbejde lørdag  

 eller søndag gælder stadig.
Det er kun ved prøvetursdeltagelse, det er  

 tilladt at arbejde både lørdag og søndag.« Der blev den 28. september 1989 på ny holdt fællesmøde i anledning af en  

 klage over, at Danyard A/S fortsat ikke informerede tillidsrepræsentanterne i  

 henhold til overenskomstens § 12, stk. 2 og 3. Arbejdsgiverne gjorde  

 gældende, at overenskomstbestemmelserne blev efterlevet.
På virksomheden, der har 1.300 - 1.500 ansatte, findes en blanket til  

 meddelelse om etablering af bl.a. overtid.
Blanketten har rubrikker til  

 angivelse af medarbejdernes lønnumre og rubrikker til underskrift af  

 henholdsvis mesteren, afsenderen og modtageren (tillidsmanden).  

 Lønningskontoret bruger blanketten som grundlag for lønudbetalingen.
Hver 14.  

 dag udarbejdes afspadseringsliste for hver af virksomhedens afdelinger.
 FORKLARINGER:
Jørn Erik Larsen har under domsforhandlingen forklaret, at han er  

 tillidsmand for ca. 330 maskinarbejdere i maskinafdelingen, hvor der desuden  

 er beskæftiget ca. 170 medlemmer af Specialarbejderforbundet i Danmark.
I  

 januar/februar 1989 opdagede vidnet, at overarbejde, der stod på 14-dages  

 listen, ikke var indberettet til ham.
Det var herefter kun i perioderne lige  

 efter, at der var protesteret over, at reglerne ikke blev overholdt, at  

 vidnet fik meddelelse om overarbejde.
Alt i alt har der været mange tilfælde  

 af både længe planlagt og akut etableret overarbejde, som ikke er  

 indberettet.
Indberetningerne er vigtige, fordi vidnet derved får mulighed  

 for at foreslå anden arbejdstilrettelæggelse.
Vidnet har dog accepteret  

 overarbejde også udover 12 timer på 4 uger.
Det er altid muligt for mesteren  

 at få fat i vidnet, der har personsøger på sig.
Hvis vidnet i enkelttilfælde  

 har fået mundtlig besked om overarbejde, har han altid umiddelbart efter  

 attesteret en blanket.
Peter Hansen har under domsforhandlingen forklaret, at han er tillidsmand  

 for alle arbejdsmænd i virksomheden.
Han har samme erfaring om manglende  

 indberetning som Jørn Erik Larsen.
Siden 1. januar 1990 har det for vidnets  

 forbund drejet sig om i hvert fald 40 tilfælde, hvor overarbejde ikke er  

 indberettet, heller ikke den følgende arbejdsdag.
Med det store antal ansatte  

 kan arbejdslederne ikke regne med, at tillidsmændene uden speciel  

 indberetning bliver klar over aftalt overarbejde.
Vidnet er aldrig så  

 optaget, at han ikke kan træffes, og han glemmer ikke at aflevere  

 personsøgeren til sin afløser.
Der er også mulighed for at tilkalde vidnet  

 over den interne telefon.
Henning Møller Petersen har under domsforhandlingen forklaret, at han i  

 nogle år har været personalekonsulent hos Danyard A/S.
I virksomheden varsles  

 der et stort antal overarbejdstimer.
Meddelelse om planlagt overarbejde gives  

 ved blanketten dagen før eller samme formiddag.
I akutte tilfælde kan  

 mesteren hjemmefra aftale overarbejde telefonisk, og i så fald orienteres  

 tillidsmanden den følgende dag.
Det kan i enkelte tilfælde ske, at en  

 tillidsmand attesterer også for arbejdere fra et andet forbund.
Hvis  

 lønningskontoret ikke får udfyldt blanket om et overarbejde, rykker man for  

 det hos mesteren.
Vidnet har udtrykkelig spurgt de 4-5 afdelingsmestre.
Ingen  

 af dem havde - bortset fra fællesmøderne - hørt klage over indberetningen af  

 overtimer.
Det kan kun være i meget få tilfælde, at tillidsmanden ikke har  

 fået besked, og det er i så fald en ren ekspeditionsfejl.
 PARTERNES ARGUMENTER:
Til støtte for påstanden har klagerne anført, at det ved tillidsmændenes  

 forklaringer er godtgjort, at der i et ikke ubetydeligt antal tilfælde ikke  

 er givet meddelelse om overarbejde.
Herved er der sket overtrædelse af  

 overenskomstens § 12, stk. 2, og kontrollen af, at der ikke aftales  

 overarbejde udover den der anførte grænse, er derved gjort illusorisk,  

 hvorfor også reglen i § 12, stk. 3, er tilsidesat.
Tillidsmændene har ikke på  

 nogen måde modarbejdet virksomhedens ønsker om overarbejde, men det er  

 nødvendigt af hensyn til kontrollen at få orienteringen.
Da der på  

 fællesmøder og andre møder er gjort opmærksom på problemet, er der tale om et  

 groft overenskomstbrud.
De indklagede har heroverfor anført, at det må lægges til grund, at  

 systemet med indberetningsblanketten fungerer, bortset fra ganske få akutte  

 tilfælde, hvor der så gives besked dagen efter overarbejdet.
På en stor  

 virksomhed med meget overarbejde kan der naturligvis ske fejl, men  

 enkeltstående eksempler på svigten kan ikke opfattes som overenskomstbrud.  

 Der er heller intet bevis for overtrædelse af § 12, stk. 3. En eventuel bod  

 må som ren ordensbod have en meget beskeden størrelse.
 RETTENS PRÆMISSER OG KONKLUSION:
Ved de forklaringer, der er afgivet af de to tillidsmænd, finder  

 Arbejdsretten det bevist, at der i et ikke ubetydeligt antal tilfælde i årene  

 1989 og 1990 på virksomheden Danyard A/S er aftalt overarbejde, uden at den  

 pågældende tillidsmand er holdt orienteret om det.
Virksomheden har derved  

 tilsidesat bestemmelsen i overenskomstens § 12, stk. 2. Derimod er det ikke  

 ved bevisførelsen godtgjort, at der desuden er sket overtrædelse af reglen i  

 § 12, stk. 3, om at overarbejde udover en vis grænse kun kan udføres med  

 tillidsmandens tilladelse, og indklagede frifindes derfor for denne del af  

 klagen.
 For det skete overenskomstbrud skal Danyard A/S til de implicerede forbund  

 betale en bod, der fastsættes til 50.000 kr.
 T h i k e n d e s f o r r e t :
 Danyard A/S har i årene 1989 og 1990 i en række tilfælde iværksat  

 overarbejde uden at iagttage overenskomstens § 12, stk. 2, og skal betale en  

 bod på i alt 50.000 kr. til Dansk Metalarbejderforbund, Dansk El-Forbund,  

 Specialarbejderforbundet i Danmark og Snedker- og Tømrerforbundet i Danmark.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: K.89.260 og K.89.430.
