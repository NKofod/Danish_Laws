 1.
 Det er et grundlæggende princip i lægemiddellovgivningen, at der kun kan  

 markedsføres lægemidler, såfremt sundhedsmyndighederne har foretaget en  

 vurdering af lægemidlernes kvalitet, sikkerhed og effekt og på baggrund heraf  

 har godkendt dem - d.v.s. har udstedt markedsføringstilladelse.
 Efter lægemiddelloven er der imidlertid åbnet for, at apoteker, uden  

 markedsføringstilladelse, kan fremstille og forhandle såkaldte magistrelle  

 lægemidler - d.v.s. lægemidler, der fremstilles i overensstemmelse med en  

 læges anvisninger til brug for en konkret patient.
 For magistrelle lægemidler gælder, at sundhedsmyndighederne kun har  

 indseende med deres fremstilling og kvalitet, mens det alene er den  

 ordinerende læge, der må tage ansvaret for disse lægemidlers sikkerhed og  

 virkning.
Begrebet den frie ordinationsret findes ikke i lægeloven.
Læger kan  

 selvsagt kun ordinere indenfor lovgivningens rammer.
Rammer for magistrelle  

 ordinationer er angivet i punkt 2 og 3.
 2.
 Ved lov nr. 439 af 14. juni 1995 blev der - med virkning fra den 1. juli  

 1995 - i lov om apoteksvirksomhed indsat en ny præciserende § 13, stk. 2,  

 hvorefter apotekere ikke må fremstille og forhandle magistrelle lægemidler,  

 der kan erstattes af lægemidler, for hvilke der er udstedt  

 markedsføringstilladelse.
 I medfør af en overgangsbestemmelse i denne lov har sundhedsministeren  

 bestemt, at et magistrelt lægemiddel, der er omfattet af forbuddet mod  

 fremstilling og forhandling i lovens § 13, stk. 2, og som er blevet  

 fremstillet og forhandlet inden den 1. juli 1995, fortsat vil kunne  

 fremstilles og forhandles i perioden frem til den 1. juli 1997. Et sådant  

 lægemiddel vil derfor også fortsat kunne ordineres indtil den 1. juli 1997.  

 Ved ordination af de heromhandlede lægemidler må lægen imidlertid være  

 opmærksom på, at en recept på et af disse lægemidler ikke vil kunne  

 ekspederes efter den 1. juli 1997.
 Sundhedsministeren har i medfør af den nævnte overgangsbestemmelse, efter  

 indstilling fra Sundhedsstyrelsen, besluttet, at de seks lægemidler, som er  

 nævnt i det følgende, vil kunne fremstilles og forhandles i perioden frem til  

 den 1. juli 1997.
- »Helsingørtabletter« - »Vesterhavstabletter« - »Parcotabletter« - »Disulfirammikstur« - »Metadon-Paracetamolmikstur« - »Salina-Pectylmikstur«.
Sundhedsstyrelsen vil efter behov opdatere præparatfortegnelse i dette  

 afsnit.
Der er tale om ikke udtømmende eksempler.
 3.
 Den enkelte receptudstedende læge bør derfor fortsat nøje overveje, om der  

 er et relevant behandlingsmæssigt behov for at ordinere et magistrelt  

 lægemiddel, og om der ikke i stedet bør ordineres et lægemiddel, for hvilket  

 der er udstedt en markedsføringstilladelse til behandling af den pågældende  

 sygdom.
Den receptudstedende læge kan ikke lovligt ordinere magistrelle  

 lægemidler, for hvilke der er givet afslag på ansøgning om  

 markedsføringstilladelse.
Det samme gælder for såvidt angår lægemidler, hvis  

 markedsføringstilladelse er tilbagekaldt af Sundhedsstyrelsen af grunde, der  

 vedrører kvalitet, sikkerhed eller effekt.
 En ikke udtømmende fortegnelse over sådanne lægemidler er som følger:
- Allypropymal tabletter - Kodazon tabletter - Kodifen tabletter - Mebumal tabletter - Meprobamat tabletter - Pentymal tabletter.
Lægemidler, hvis aktive indholdsstoffer er identiske med de aktive  

 indholdsstoffer i lægemidler, for hvilke der er udstedt  

 markedsføringstilladelse, og hvorom det er fastsat, at de kun må anvendes af  

 sygehusafdelinger, o. lign., kan ikke lovligt ordineres magistrelt af læger  

 udenfor sådanne specialer m.v.
De berettigede specialer o. lign. fremgår af  

 specialitetstaksten.
 4.
 Den nye § 13, stk. 2 i lov om apoteksvirksomhed udelukker på den ene side  

 ikke sygehusapotekers fremstilling af magistrelle lægemidler, der  

 tilfredsstiller de særlige behov, som sygehusbehandlingen giver anledning  

 til.
 På den anden side er den omstændighed ikke ensbetydende med, at  

 sygehuslæger har frihed til at ordinere lægemidler, der kan erstattes med  

 tilsvarende farmaceutiske specialiteter (i.e. lægemidler for hvilke der  

 foreligger en markedsføringstilladelse).
 5.
 Medicintilskudsnævnet har indstillet og Sundhedsstyrelsen har overfor  

 Sundhedsministeriet anbefalet, at det generelle tilskud ophæves for såvidt  

 angår magistrelle lægemidler til udvortes brug, der som eneste virksomme stof  

 (fer) indeholder: antrarobin, ditranol, krysarobin, pyrogallol, rescorcinol,  

 salicylsyre, svovl, tjærer og zinkoxid.
 Sundhedsministeriet har tiltrådt Sundhedsstyrelsens anbefaling, der har  

 fået virkning fra det tidspunkt, hvor en revideret bekendtgørelse om  

 medicintilskud trådte i kraft den 1. januar 1996.
 6.
 Den læge, der ordinerer et magistrelt lægemiddel i strid med denne  

 vejlednings punkt 2 og punkt 3 vil efter omstændighederne kunne straffes for  

 medvirken til overtrædelse af § 13, stk. 2 i lov om apoteksvirksomhed, jf.  

 samme lovs § 72, stk. 1, nr. 1 og straffelovens § 23.
