Bilag 1 Bekendtgørelse om lægers anmeldelse til Cancerregisteret af kræftsygdomme m.v.
 I medfør af §§ 19 og 82 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1350 af 17. december 2008, fastsættes:
 § 1. Det påhviler læger at foretage anmeldelse til Cancerregisteret efter reglerne i denne bekendtgørelse.
 § 2. Pligten til at foretage anmeldelse omfatter de i bilag 1 anførte sygdomme m.v.
Stk. 2. De i bilag 1 anførte diagnoser og diagnosenumre svarer til Sundhedsstyrelsens klassifikation af sygdomme af 1993 (ICD10), der bygger på Verdenssundhedsorganisationens sygdomsklassifikation.
Ved revision heraf kan Sundhedsstyrelsen foretage tilsvarende ændringer af bilag 1.
 Stk. 3. Anmeldelse skal foretages uanset eventuel anmeldelse til andre centrale registre.
 Stk. 4. Anmeldelse skal foretages ved:
1) alle nydiagnosticerede tilfælde af svulstsygdom, 2) tilfælde af multiple svulster hos samme person, med separat anmeldelse på hver svulstsygdom, som opfattes som en ny primær svulst, 3) revision af en tidligere diagnose omfattet af anmeldelsespligten, 4) konstatering af, at en tidligere anmeldt svulst ikke har været tilstede, og 5) progression af prækankrøse forandringer eller carcinoma in situ, herunder overgang til invasiv svulst.
 Stk. 5. Anmeldelse foretages senest i forbindelse med patientens afsluttende registrering.
 § 3. Pligten til at foretage anmeldelse påhviler:
1) den ansvarlige overlæge ved en hospitalsafdeling, der første gang diagnosticerer, kontrollerer eller behandler klinisk og/eller mikroskopisk diagnosticerede, anmeldelsespligtige sygdomstilfælde, uanset om tilfældet er anmeldt tidligere, 2) praktiserende speciallæger, som første gang diagnosticerer, behandler eller kontrollerer anmeldelsespligtige tilfælde uden henvisning og efterfølgende kontakt til sygehus, 3) alment praktiserende læger (speciallæger i almen medicin), som første gang diagnosticerer, behandler eller kontrollerer anmeldelsespligtige tilfælde uden henvisning og efterfølgende kontakt til sygehus eller til praktiserende speciallæge, og 4) den ansvarlige overlæge ved hospitalsafdelinger eller institutter for patologi samt prosektorer ved de retsmedicinske institutter, når der ved obduktion påvises anmeldelsespligtig sygdom, der ikke tidligere er erkendt og anmeldt til Cancerregisteret fra en klinisk sygehusafdeling (uventet sektionsfund).
 § 4. Anmeldelse foretages elektronisk til Cancerregisteret, Sundhedsstyrelsen, i overensstemmelse med vejledning, som udfærdiges af Sundhedsstyrelsen, og som er tilgængelig på Sundhedsstyrelsens hjemmeside.
 § 5. Efter § 82 i lov om autorisation af sundhedspersoner og om sundhedsfaglig virksomhed, straffes den læge, der gør sig skyldig i overtrædelse af bekendtgørelsen, med bøde.
 § 6. Bekendtgørelsen træder i kraft den 15. november 2009.
 Stk. 2. Samtidig ophæves bekendtgørelse nr. 36 af 23. januar 2004 om lægers anmeldelse til Cancerregisteret af kræftsygdomme m.v.
