Cirkulære om afgift på over- og  

 merarbejde i staten § 1. Der betales en afgift på 40 pct. af  

 løbende over- og merarbejdsudbetalinger for herved at give et  

 økonomisk incitament til at intensivere bestræbelserne på  

 at reducere over- og merarbejdsbetalingerne gennem konvertering til normal  

 beskæftigelse.
 § 2. Afgiften betales af alle statsinstitutioner,  

 dvs. departementer, underliggende institutioner, særlige fonde m.v.  

 (herunder indtægtsdækkede virksomheder og tilskudsfinansierede  

 aktiviteter), samt selvejende institutioner, der er optaget på  

 bevillingslovene på lige fod med egentlige statsinstitutioner.
 Stk. 2. Afgiften betales endvidere af institutioner m.v.,  

 hvis udgifter eller regnskabsmæssige underskud dækkes ved  

 statstilskud.
 Stk. 3. Forsvarsministeriet, Politi- og  

 Anklagemyndigheden m.v., DSB og Det Kongelige Teater samt Folkekirkens  

 præster er ikke omfattet af afgiftsbetalingen.
 Stk. 4. Udlånte tjenestemænd, bortset fra  

 tjenestemænd, som er udlånt til institutioner omfattet af stk.  

 1-2, er ikke omfattet af afgiftsbetalingen.
 Stk. 5. For taxameterstyrede selvejende institutioner  

 fastsætter ressortministeriet efter aftale med Finansministeriet  

 retningslinier for overarbejdsbegrænsningens gennemførelse.
 Stk. 6. Finansministeriet kan i øvrigt efter  

 anmodning fra ressortministeriet i særlige tilfælde helt eller  

 delvis fritage institutioner for at betale afgift.
 § 3. For institutioner, der anviser løn via  

 SCL, beregnes afgiften på grundlag af de registreringer i  

 lønsystemerne, der anvendes til at danne regnskabskonto 11.3x og 11.4x  

 i Statens Kontoplan.
 Stk. 2. For institutioner, der ikke anviser løn  

 via SCL, skal foretages selvstændig indberetning af udbetalingerne af  

 over- og merarbejde, svarende til retningslinierne for opgørelse af  

 regnskabskonto 11.3x og 11.4x i Statens Kontoplan, samt beregning og  

 indbetaling af afgiften.
 Stk. 3. Økonomistyrelsen vil udsende nærmere  

 retningslinier for beregning, indberetning og indbetaling af afgiften.
 Stk. 4. For selvejende institutioner omfattet af § 2 kan  

 pågældende ministerium med Finansministeriet aftale særlige  

 retningslinier for erlæggelse af afgift.
 § 4. Afgiften skal i institutionernes regnskab  

 opføres som en driftsudgift.
 Stk. 2. Institutioner, der på finansloven er  

 opført som driftsbevilling eller statsvirksomhed, skal  

 regnskabsføre afgiften på regnskabskonto 19.20.
 Stk. 3. Ved omkostningskalkulationer i  

 indtægtsdækkede virksomheder og på gebyrområderne  

 skal afgiften ikke indgå i kalkulationsgrundlaget for  

 takstfastsættelsen.
 § 5. Cirkulæret gælder fra  

 finansåret 1997.
 Stk. 2. Cirkulære nr. 231 af 19. december 1996 ophæves.
