Nr LSF 174 Forslag til Lov om borgernes ret til en hurtig og forsvarlig  

 sagsbehandling Fremsat af Svend Auken (S) Ole Espersen (S) Klaus Hækkerup (S) Frank  

 Jensen (S) Torben Lund (S) Lykketoft (S) Lone Møller (S) Grete Schødts (S) den 14. januar 1992 § 1. Loven gælder for alle dele af den offentlige forvaltning samt for den del af den offentlige sektor, koncessionerede selskaber m.v., hvis opgave det er at stille ydelser til rådighed for borgerne.
Stk. 2. Vedkommende minister kan fastsætte regler om, at loven  

 helt eller delvis skal gælde for nærmere angivne selskaber, institutioner,  

 foreninger m.v., som ikke kan henregnes til den offentlige forvaltning.
Det  

 gælder dog kun, hvis udgifterne ved deres virksomhed overvejende dækkes af  

 statslige eller kommunale midler, eller i det omfang de ved eller i henhold  

 til lov har fået tillagt beføjelser til at træffe afgørelser på statens eller  

 en kommunes vegne.
 § 2. Lovens formål er at sikre en hurtig og forsvarlig  

 sagsbehandling såvel i tilfælde, hvor borgeren henvender sig til det  

 offentlige m.v., som når det offentlige på eget initiativ skal iværksætte en  

 sagsbehandling i en borgers interesse.
 § 3. Såfremt en henvendelse fra en borger til en offentlig  

 forvaltning m.v., jf. § 1, (f.eks. en klage eller en ansøgning) forudsætter  

 et svar og det ikke kan forventes, at en afgørelse foreligger inden for 2  

 uger, påhviler det forvaltningen at bekræfte modtagelsen af henvendelsen og  

 oplyse om længden af den forventede sagsbehandlingstid samt oplyse om, til  

 hvilken medarbejder eller til hvilken forvaltningsenhed henvendelser om sagen  

 kan ske.
§ 4. Den i forvaltningsloven foreskrevne sagsbehandling (herunder  

 gennemførelse af aktindsigt, gennemførelse af partshøring m.v.) skal ske så  

 hurtigt, som det er forsvarligt.
Der skal ske underretning af den politisk  

 ansvarlige myndighed, såfremt der opstår væsentlige forsinkelser på grund af  

 personalemangel eller mangel på ressourcer i øvrigt.
 § 5. Når de til en sags afgørelse nødvendige oplysninger er  

 tilvejebragt, skal der træffes afgørelse, inden der er forløbet 4 uger,  

 medmindre vedkommende minister eller anden ansvarlig politisk myndighed på  

 grund af særlige forhold (f.eks. i tilfælde, hvor afgørelsen skal træffes af  

 kollektive organer, herunder nævn) har fastsat en forlænget frist, der skal  

 være så kort som muligt.
Stk. 2. Kan den fastsatte frist ikke overholdes, skal borgeren  

 orienteres herom med oplysning om anledningen til forsinkelsen.
En gang om  

 året skal den politisk ansvarlige myndighed underrettes om omfanget af  

 eventuelle overskridelser af fristen i stk. 1.
 § 6. Vedkommende minister eller anden ansvarlig politisk myndighed  

 kan bestemme, at ansøgninger om tilladelser, godkendelser eller lignende  

 inden for bestemte udpegede områder skal anses for at være imødekommet,  

 medmindre der er meddelt afslag eller i øvrigt givet en orientering  

 vedrørende sagens behandling eller forventede afslutning inden en nærmere  

 fastsat frist.
§ 7. Folketinget nedsætter et udvalg, der holder sig orienteret om  

 gennemførelsen af denne lov.
Udvalget modtager en årlig redegørelse fra hvert  

 ministerium om gennemførelsen af loven og herunder om de problemer, der måtte  

 være opstået.
 Stk. 2. Udvalget består af 17 medlemmer fra Folketinget og  

 tiltrædes af 2 medlemmer fra Kommunernes Landsforening, 2 medlemmer fra  

 Amtsrådsforeningen samt 1 medlem, der repræsenterer Københavns og  

 Frederiksberg Kommuner.
 Stk. 3. Udvalget afgiver beretning til Folketinget en gang om  

 året.
 § 8. Loven træder i kraft den 1. januar 1993.
Stk. 2. Loven gælder ikke for sager om færøske og grønlandske  

 anliggender, men kan ved kgl. anordning sættes i kraft for sådanne sager med  

 de afvigelser, som de særlige færøske og grønlandske forhold tilsiger.
Dette  

 gælder dog kun for sager, der er eller har været under behandling af  

 rigsmyndighederne.
Bemærkninger til lovforslaget Almindelige bemærkninger Forvaltningsloven og loven om offentlighed i forvaltningen (henholdsvis  

 lov nr. 571 og lov nr. 572 af 12. september 1985) gennemførtes efter grundige  

 overvejelser og i samarbejde mellem stat, kommuner og amtskommuner.
Visse  

 forståelige betænkeligheder, f.eks. vedrørende begrundelsespligten i  

 forvaltningsloven, var reelle nok, men i praksis har det vist sig, at  

 fordelene klart har opvejet de mulige ulemper, som visse bestemmelser har  

 givet i form af mere arbejde.
Når der alligevel jævnligt og ofte med rette  

 rettes kritik mod den offentlige og halvoffentlige forvaltning, herunder  

 koncessionerede selskaber m.v., skyldes det i et meget stort omfang det  

 tidsrum, der ofte går, før en sag er afgjort.
Selv om der så vidt vides  

 mangler generelle undersøgelser heraf, er det indtrykket, at tidsrummet er  

 stigende, og at ventetiderne bliver længere og længere og undertiden  

 uacceptabelt lange, hvilket adskillige udtalelser fra Folketingets Ombudsmand  

 da også vidner om.
Her tænkes ikke alene på den egentlige offentlige forvaltning, men også på  

 den offentlige sektors servicevirksomhed, hvor ventetiden på afgørelser og  

 dermed på effektueringen af serviceydelsen ofte er meget lang.
De retskrav,  

 borgerne har over for det offentlige, og de krav, borgerne har på, at der  

 tages stilling til, om ydelser, på hvilke intet retskrav haves, kan bevilges,  

 undermineres af det lange tidsforløb, der ofte går forud for retskravets  

 effektuering eller sagsbehandlingens afslutning i øvrigt.
Det er naturligvis altid forbundet med visse betænkeligheder at opstille  

 tidsfrister.
Sagernes karakter er højst forskellig, og behovet for hurtige  

 afgørelser er også varierende.
Hertil kommer, at de myndigheder, der skal  

 træffe afgørelserne, kan have en højst forskellig struktur.
Mange afgørelser  

 træffes i realiteten af enkeltpersoner inden for forvaltningen, men mange  

 træffes af kollektivt sammensatte organer, der i øvrigt kan have meget  

 forskellig arbejdsform og forskellig mødefrekvens alt efter sagsområdets  

 karakter.
Disse forskelligheder må der selvsagt tages hensyn til.
På den anden side  

 er tidsfrister utvivlsomt nødvendige, hvis der skal opnås en effektivisering,  

 hvad angår det tidsmæssige.
Blot må man gøre sig klart, at der i en  

 indkøringsfase må indhøstes erfaringer, før endnu fastere regler, eventuelt  

 forbundet med sanktioner, kan indføres.
Dette er baggrunden for, at lovforslaget forudsætter et tæt samarbejde  

 mellem stat, kommuner og amtskommuner og en løbende politisk vurdering dels i  

 forvaltningen og dels i et folketingsudvalg, der tiltrædes af repræsentanter  

 for de kommunale myndigheder.
Det bør understreges, at der her bliver tale om  

 vurderinger med henblik på justeringer - ikke om oprettelse af et egentligt  

 klageorgan og altså på ingen måde et organ, der træder i stedet for eller kan  

 sidestilles med Folketingets Ombudsmand.
Bemærkninger til lovforslagets enkelte bestemmelser Til § 1 Bestemmelsen svarer i det væsentlige til de tilsvarende bestemmelser i  

 offentlighedsloven og forvaltningsloven, men med den tilføjelse, at den også  

 skal omfatte den del af den offentlige sektor, koncessionerede selskaber  

 m.v., der som en offentlig opgave har at stille ydelser til rådighed for  

 borgerne.
Således er f.eks. hospitaler omfattet.
Det samme gælder  

 koncessionerede selskaber, der har monopol eller monopolagtige stillinger,  

 således DSB, SAS, KTAS og andre telefonselskaber.
Der kan forekomme  

 afgrænsningsvanskeligheder, som vil skulle drøftes under lovforslagets  

 behandling.
Til § 2 Bestemmelsen udtrykker den generelle målsætning for sagsbehandlingens  

 karakter.
Denne skal være hurtig og forsvarlig og skal understrege, at dette  

 ikke alene gælder i tilfælde, hvor en borger henvender sig til det  

 offentlige, f.eks. søger om en tilladelse, klager over et eller andet  

 forhold, men også tilfælde, hvor det offentlige har pligt til på eget  

 initiativ at iværksætte en sagsbehandling.
Til § 3 Mange statslige og kommunale enheder har allerede indført den praksis, at  

 man bekræfter modtagelsen af en henvendelse og orienterer om, hvornår  

 henvendelsen kan forventes besvaret m.v.
I mange tilfælde gives der ikke en  

 sådan foreløbig tilkendegivelse.
Forslagsstillerne mener, at det hører med  

 til god og forsvarlig sagsbehandling, at man inden for en kort periode enten  

 afgør en sag eller oplyser, hvornår den kan tænkes afgjort.
Til § 4 Det er ikke muligt generelt at fastlægge, hvor længe en sagsbehandling må  

 vare, men det er en selvfølge, som bør lovfæstes, at det skal ske så hurtigt,  

 som det er forsvarligt.
For at få bragt utilfredsstillende situationer frem  

 til debat og korrektion bestemmes det, at den i forvaltningen ansvarlige  

 person skal orientere den politisk ansvarlige myndighed, når der opstår  

 væsentlige forsinkelser.
Der er naturligvis tale om et skøn.
Men der er på  

 den anden side situationer, hvor man klart overskrider grænsen for det  

 forsvarlige.
Når ansøgere om en adoptionsbevilling således bliver orienteret  

 om, at det varer ca. 1 år, inden sagsbehandlingen overhovedet kan påbegyndes,  

 på grund af personalemangel, er der klart tale om et uforsvarligt forhold,  

 som den politisk ansvarlige myndighed må gøres opmærksom på og dermed tage  

 ansvar for.
Det statsamt, hvor den nævnte væsentlige forsinkelse vedrørende  

 adoptionsbevillinger foreligger, bør således orientere justitsministeren  

 herom, således at denne kan orientere det i § 7 nævnte udvalg, medmindre  

 forholdene ændres.
En socialforvaltning med urimelige sagsbehandlingstider  

 bør orientere det relevante udvalg eller kommunalbestyrelsen, således at  

 denne enten kan korrigere situationen eller, hvis dette ikke er muligt,  

 orientere indenrigs- eller socialministeren herom med henblik på, at denne i  

 den årlige rapport, jf. § 7, kan henlede Folketingets opmærksomhed på  

 forholdet.
Til § 5 Når en sag er moden til afgørelse, bør afgørelsen naturligvis træffes  

 hurtigt.
Forslagsstillerne har overvejet frister på 2, 3 eller 4 uger, men  

 med mulighed for særregler, hvor særlige forhold gør dette nødvendigt.
Man  

 har valgt en frist på 4 uger, idet der til gengæld gås ud fra, at i så  

 tilfælde bliver der kun behov for yderligere generelt fastlagte forlængede  

 frister i meget få tilfælde.
Det er en selvfølge, at afgørelsen i øvrigt skal  

 træffes så hurtigt som overhovedet muligt, og at de 4 uger kun anses som den  

 tilladelige frist, hvis en hurtigere afgørelse ikke kan træffes.
Også  

 vedrørende denne bestemmelse skal den politisk ansvarlige myndighed  

 underrettes om omfanget af eventuelle overskridelser med henblik på en  

 politisk stillingtagen og et politisk ansvar.
Til § 6 Denne bestemmelse repræsenterer en nydannelse.
Der vil utvivlsomt være en  

 række områder, hvor det er utænkeligt at have en regel om, at en ansøgning  

 skal anses for at være bevilget, hvis der ikke er givet afslag inden for en  

 nærmere fastsat frist.
Det er en selvfølge, at de bestemmelser, vedkommende  

 minister eller anden politisk myndighed fastsætter herom, også skal indeholde  

 regler om, at fristen udskydes, hvis sagsbehandlingen forsinkes i kraft af  

 senere henvendelser fra borgeren.
På den baggrund er der næppe risiko for  

 misbrug, men skulle sådant forekomme i et ikke uvæsentligt omfang, må den  

 politisk ansvarlige myndighed eller udvalget, som nedsættes i medfør af § 7,  

 overveje konsekvenserne heraf.
Til § 7 Bestemmelsen repræsenterer en nydannelse, idet der er tale om et udvalg,  

 der er sammensat af såvel folketingsmedlemmer som medlemmer fra de kommunale  

 organisationer og Københavns og Frederiksberg Kommuner.
I og med at flere og  

 flere tidligere statslige opgaver nu udføres af kommunerne, således at det  

 undertiden beror på hensigtsmæssighedsafgørelser mere end det kommunale  

 selvstyres karakter, om en opgave løses kommunalt eller statsligt, er det  

 rimeligt at nedsætte et sådant fælles udvalg.
Tanken er, at udvalget skal  

 være midlertidigt.
Forslagsstillerne forestiller sig en funktionsperiode på  

 tre-fem år, hvorefter der vil kunne overvejes en revision af loven.
 Udvalget er ikke et klageorgan.
Hver minister udarbejder en gang om året en redegørelse til udvalget med  

 henblik på dettes eller Folketingets overvejelser.
Redegørelsen forudsættes  

 udarbejdet efter høring af de dele af forvaltningen m.v., herunder de  

 kommunale organisationer, som berøres af lovforslaget.
Naturligvis kan  

 udvalget også basere sine overvejelser på andet materiale, f.eks.  

 avisartikler, henvendelser fra interesseorganisationer m.v.
Forslagets administrative og økonomiske konsekvenser Lovforslaget indebærer ud over § 6 ingen nydannelser i administrationen ud  

 over fastlæggelse af frister.
Når lovforslagets frister »er kørt  

 ind«, medfører lovforslaget således ingen udgifter, men en mere smidig  

 administration, der formentlig kan være omkostningsbesparende, fordi en  

 hurtig sagsbehandling ofte kræver et mindre tidsforbrug til på ny at sætte  

 sig ind i sagen m.v.
I særlige situationer, hvor ventetiderne er helt  

 urimelig lange, kan der blive tale om midlertidig ansættelse af personale,  

 men det må antages, at det kun vil være nødvendigt i meget begrænset omfang,  

 og da kun i en overgangsfase.
