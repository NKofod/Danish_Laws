Nr BTL 217 Betænkning over Forslag til lov om ændring af lov om miljøbeskyttelse   

 Nr L 217 1992-93, 1. samling Afgivet af Miljø- og Planlægningsudvalget Afgivet: 19930609 Udvalget har behandlet lovforslaget i en række møder og har herunder stillet spørgsmål til ministeren for erhvervspolitisk samordning og miljøministeren, som disse har besvaret skriftligt og i samråd.
Nogle af udvalgets spørgsmål og de 2 ministres svar herpå samt kommissorium fra samarbejdsgruppen vedrørende samspillet mellem det offentlige og det private erhvervsliv på affaldsområdet og Handelskammerets henvendelse af 2. april 1993 til udvalget er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Detailhandelens Fællesråd, Fællesforeningen for Danmarks Brugsfor- eninger, FDB, GenGarant, v/Tage Mikkelsen og Handelskammeret.
 Der er af miljøministeren og af et mindretal stillet ændringsforslag,  

 hvorom henvises til de ledsagende bemærkninger.
 Miljøministeren har oplyst, at skatteministeren bliver inddraget i  

 overvejelser om indførelse af gebyrer, i det omfang administration og  

 opkrævning tænkes henlagt til de statslige told- og skattemyndigheder.
 I det omfang lovforslaget medfører, at administration og opkrævning af  

 gebyrer henlægges til de statslige told- og skattemyndigheder, vil disse  

 skulle kompenseres for de deraf følgende merudgifter.
Miljøministeren har over for udvalget tilkendegivet, at før konkrete  

 tilbagetagningsordninger bliver etableret, vil udvalget få en redegørelse for  

 de påtænkte ordninger.
Endvidere er ministeren indstillet på, at udvalget  

 underrettes om de bekendtgørelser, der udstedes i medfør af loven, inden  

 ministerens endelige stillingtagen.
Miljøministeren har endvidere i udvalget orienteret om, at der på hans  

 foranledning er nedsat en arbejdsgruppe, som bl.a. skal overveje initiativer,  

 som på kort sigt kan fremme afsætningen af plastregenerat.
Miljøministeren  

 tilkendegav, at han vil vende tilbage over for udvalget med en redegørelse  

 for arbejdsgruppens overvejelser.
Miljøministeren har understreget over for udvalget, at hensigten med at  

 gennemføre produktansvar og tilbagetagningsordninger er at bidrage til at øge  

 genanvendelsen og minimere affaldsdannelsen.
Det er fortsat udgangspunktet,  

 at producentansvar og de konkrete tilbagetagningsordninger skal søges  

 etableret på grundlag af frivillige aftaler med de berørte dele af  

 erhvervslivet.
Om de konkurrencemæssige konsekvenser af tilbagetagningsordninger for  

 gamle produkter og andres produkter har miljøministeren oplyst, at der kan  

 forekomme tilfælde, hvor omkostningerne ved at tilbagetage tidligere  

 markedsførte produkter har et væsentligt omfang i forhold til omkostningerne  

 ved tilbagetagning af nye produkter og markedets størrelse.
I sådanne  

 situationer vil der blive lagt vægt på, at tilbagetagningsordningerne  

 udformes, så de ikke bliver konkurrenceforvridende.
I de formodentlig ret få tilfælde, hvor en tilbagetagningspligt med  

 tilbagevirkende kraft kan have mærkbart konkurrenceforvridende virkninger, må  

 mulighederne for at undgå dette nøje overvejes i forbindelse med hver enkelt  

 ordning.
Ved tilrettelæggelsen af konkrete tilbagetagningsordninger kan det i  

 enkelte tilfælde findes hensigtsmæssigt at tilvejebringe midler til  

 finansiering af bortskaffelse af tidligere markedsførte produkter ved hjælp  

 af et bortskaffelsesgebyr i henhold til lovens § 53.
 Specielt i tilfælde, hvor tilbagetagningsomkostningerne er meget store,  

 vil der blive lagt vægt på en rimelig lang gennemførelsesperiode eller en  

 gradvis indførelse af tilbagetagningspligten.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de af  

 miljøministeren stillede ændringsforslag.
 Et mindretal (Venstres medlemmer af udvalget) tager skarpt afstand  

 fra, at der gennemføres lovgivning om tilbagetagningspligt med  

 tilbagevirkende kraft.
 Mindretallet kan heller ikke acceptere krav om tilbagetagningspligt for  

 virksomheder, der ikke har været ansvarlig for markedsføringen.
 Mindretallet har dog bemærket, at ministeren for erhvervspolitisk  

 samordning under samrådet den 3. juni 1993 tydeligt gjorde opmærksom på, at  

 det ikke er regeringens hensigt at skabe vanskeligheder for enkelte erhverv  

 på grund af lovforslaget, samt at loven ikke må få negativ virkning på  

 konkurrenceevnen fremover.
I tillid til ministerens klare udmeldinger kan mindretallet trods de  

 ovenfor nævnte betænkeligheder indstille lovforslaget til vedtagelse  

 med de under nr. 1-3 og 5-6 stillede ændringsforslag.
For så vidt angår  

 ændringsforslag nr. 4 har mindretallet tilkendegivet, at det ønsker at  

 redegøre for sin stilling ved 2. behandling.
 Et andet mindretal (Det Konservative Folkepartis medlemmer af  

 udvalget) indstiller lovforslaget til vedtagelse med de under nr. 3,  

 4, 5 og 6 stillede ændringsforslag.
 Mindretallet lægger afgørende vægt på, at tilbagetagningsordningerne  

 etableres på frivilligt grundlag.
 Denne holdning gælder generelt og relateres specielt til de brancher, der  

 berøres af lovforslagets bestemmelser om tilbagetagningsforpligtelser med  

 tilbagevirkende kraft.
 Derfor lægger mindretallet afgørende vægt på, at miljøministeren over for  

 udvalget har tilkendegivet, at der ikke etableres konkrete  

 tilbagetagningsordninger, før udvalget er blevet orienteret om disse.
 Mindretallet lægger desuden vægt på, at sådanne ordninger drøftes i  

 udvalget inden iværksættelse, så utilsigtede konkurrenceforvridende  

 virkninger undgås.
 Mindretallet har bemærket, at ministeren for erhvervspolitisk samordning  

 under samråd den 3. juni 1993 tydeligt gjorde opmærksom på, at det ikke er  

 regeringens hensigt at skabe vanskeligheder for enkelte erhverv på grund af  

 lovforslaget, samt at loven ikke må få negativ virkning på konkurrenceevnen.  

 Mindretallet betragter udtalelsen som en klar og nødvendig garanti.
Mindretallet er tilfreds med miljøministerens tilsagn (jf.
Miljø- og  

 Planlægningsudvalget, alm. del - bilag 41) om, at »specielt i tilfælde,  

 hvor tilbagetagningsomkostningerne er meget store, vil der blive lagt vægt på  

 en rimelig lang gennemførelsesperiode eller en gradvis indførelse af  

 tilbagetagningspligten«.
 Mindretallet finder det vigtigt, at der nedsættes en arbejdsgruppe, der  

 skal overveje initiativer, der på kort sigt kan fremme afsætningen af  

 plastregenerat, og at udvalget nøje holdes orienteret om arbejdsgruppens  

 overvejelser.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det under nr. 6  

 stillede ændringsforslag.
For så vidt angår ændringsforslag nr. 4 har  

 mindretallet tilkendegivet, at det vil redegøre for sin stilling ved 2.  

 behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 1-5 stillede  

 ændringsforslag.
Mindretallet er enig i lovens sigte om genbrug, idet der for mange  

 områders vedkommende ikke findes uudtømmelige ressourcer.
Derfor må vi  

 naturligvis indsamle og genbruge, hvad der er miljømæssigt og økonomisk  

 forsvarligt, både af hensyn til miljøet og til det, som er økonomisk  

 bæredygtigt.
Mindretallet mener dog ikke, der er basis for, at man fra  

 lovgivningsmagtens side skal gå ind og påbyde og regulere alt.
Der er masser  

 af eksempler fra dagligdagen på, at tingene kan ordnes, uden at det nedfældes  

 i lovgivning.
For eksempel har man gennem de sidste tredive år genbrugt dele  

 fra rustne og beskadigede biler, ganske enkelt fordi det både er rigtigt at  

 gøre og billigere end at købe nye dele.
Cirka 98 pct. af alt jern og metal  

 indsamles og genbruges i Danmark uden lovgivning.
 Det samme gælder for batterier og dæk, som gennem årtier er blevet  

 indsamlet og genbrugt, og det gælder også for flasker og andet glasmateriale.
Vi ved jo, at erhvervslivet her i Danmark er meget miljø- og  

 genbrugsbevidst, ikke mindst i sammenligning med mange andre lande.
Derfor er  

 det også let at få frivillige aftaler igennem, hvor fornuften er til stede.  

 Men når man nu tvangsmæssigt vil lovgive og det endda med tilbagevirkende  

 kraft, må både vi som politikere og erhvervslivet sige stop.
Mindretallet er også modstander af alle lovforslagets  

 bemyndigelsesbestemmelser, f.eks. at ministeren vil kunne pålægge  

 erhvervslivet tilbagetagning og genanvendelse på næsten alle områder.
Det er  

 og bør fortsat være Folketinget, der lovgiver her i landet, og ikke den  

 enkelte minister.
Mindretallet er skuffet over, at en regering, der proklamerede sig som  

 erhvervsvenlig, endog med etablering af en minister for erhvervspolitisk  

 samordning, kan være så erhvervsfjendsk, som dette lovforslag er udtryk for.  

 Mindretallet har med interesse læst regeringsgrundlaget »En ny  

 start« samt handlingsplanen »Ny kurs mod bedre tider«.
Dette  

 lovforslag er et eksempel på, at regeringen ikke lever op til sine løfter, og  

 et samlet erhvervsliv tager da også kraftigt afstand fra lovforslaget.
Mindretallet er ikke bange for at nævne, at hvis lovforslaget bliver  

 vedtaget i sin nuværende udformning, tangerer dette en grundlovsstridig  

 lovgivning.
Vi sætter så vor lid til, at vort medlemskab af EF vil bevirke,  

 at lovgivningen med tilbagevirkende kraft ikke bliver effektueret.
 Kan det virkelig være rigtigt, at f.eks. en tv-forhandler skal være  

 forpligtet til at tage kundens gamle fjernsynsapparat retur, selv om dette  

 måske er købt i Tyskland for 16 år siden og produceret i Japan? Samme  

 eksempel kunne bruges om køleskabe, frysere, komfurer, biler osv.
 Mindretallet er også bekymret for tilføjelsen til § 53, som giver mulighed  

 for skønsmæssigt at ansætte bortskaffelsesgebyr og administrativ  

 bødevedtagelse samt tvangsmæssig inddrivelse af ikkebetalte gebyrer.
Der har været stillet en række spørgsmål i denne forbindelse, og både  

 miljøministeren og ministeren for erhvervspolitisk samordning har været i  

 samråd, men svarene er intetsigende.
Man henviser til, at man har til hensigt  

 at indgå frivillige aftaler, men påpeger samtidig, at hvis dette ikke kan  

 lade sig gøre, vil man alligevel tvinge aftalerne igennem.
Man nægter pure at  

 vente med at lovgive, indtil man har forvisset sig om, at frivillige aftaler  

 kan gennemføres.
Miljøministeren har besluttet at nedsætte et par samarbejdsgrupper  

 (syltekrukker), som skal komme med forslag.
Det er ikke flere rapporter,  

 erhvervslivet har brug for, men at regeringen og Folketinget lytter til de  

 erfaringer, som erhvervslivet allerede har indhøstet.
 Mindretallet ser dog positivt på hovedsigtet, hvis det kan gøres i  

 samarbejde med erhvervslivet, og hvis loven ikke får tilbagevirkende kraft.
Ændringsforslag Til § 1Af et mindretal (V og FP):
 1) I den under nr. 1 foreslåede § 9 a indsættes i  

stk. 1 efter »herunder emballage« ordene: »der  

 markedsføres efter lovens ikrafttræden,».
 2) I den under nr. 1 foreslåede § 9 a udgår stk.  

 2.
 Af et mindretal (V og FP), tiltrådt af et mindretal (KF):
 3) Efter nr. 2 indsættes som nyt nummer:
 »01. § 45, stk. 1, affattes således:
»Kommunalbestyrelsen forestår bortskaffelsen af affald, bortset fra  

 ikke miljøfarlige, genanvendelige materialer, der af et kommunalt godkendt  

 modtageanlæg recirkuleres i industrien, samt produkter, der er omfattet af  

 særlige tilbagetagningsordninger.«» Af miljøministeren , tiltrådt af et flertal (S, KF, FP, CD,  

 RV og KRF):
 4) Efter nr. 2 indsættes som nyt nummer:
 »02. § 45, stk. 5, affattes således:
»Stk. 5. I regler, der vedrører indsamling af materialer og  

 produkter til genanvendelse, bortset fra olie- og kemikalieaffald, skal det  

 bestemmes, 1) at kommunalbestyrelsen skal fritage en virksomhed fra pligten til at  

 benytte en kommunal indsamlingsordning, såfremt virksomheden godtgør, at den  

 senest samtidig med den kommunale indsamlingsordnings iværksættelse har  

 indgået aftale om, at affaldstyper, der er omfattet af indsamlingsordningen,  

 afleveres til anden side til genanvendelse, og 2) at virksomheder etableret efter iværksættelse af en kommunal  

 indsamlingsordning er berettiget til at blive fritaget for benyttelse af den  

 kommunale indsamlingsordning, såfremt virksomheden godtgør, at den har  

 indgået aftale om, at affaldstyper, der er omfattet af indsamlingsordningen,  

 afleveres til anden side til genanvendelse.«» Af et mindretal (V og FP), tiltrådt af et mindretal (KF):
 5) Efter nr. 2 indsættes som nyt nummer:
»03. I § 47, stk. 1, indsættes i 1. pkt. efter  

 »affaldets behandling og bortskaffelse« ordene: »med  

 undtagelse af de i § 45, stk. 1, anførte materialer og med undtagelse af de  

 områder, hvor der foreligger en brancheaftale.
Kommunalt eller amtskommunalt  

 godkendte modtageanlæg indberetter kvartalsvis til Miljøstyrelsen oplysninger  

 om omsætning og eksport af genanvendelige materialer«.
 Af miljøministeren , tiltrådt af et flertal (udvalget med  

 undtagelse af FP):
 6) Efter nr. 2 indsættes som nye numre:
 »04. I § 51, nr. 5, ændres »og« til:  

 »,».
 05. I § 51 indsættes efter nr. 5 som nyt nummer:
 »6) bestemte materialer og produkter, herunder emballage, skal mærkes  

 på en bestemt måde, samt at anden mærkning skal begrænses eller forbydes  

 og«.
Nr. 6 bliver herefter nr. 7.' Bemærkninger Til nr. 1 Ændringsforslaget er stillet, fordi forslagsstillerne ikke kan  

 acceptere lovgivning med tilbagevirkende kraft.
At loven tillige gennemføres  

 som en bemyndigelseslov, gør den endnu mindre spiselig.
Til nr. 2 Forslagsstillerne finder, at princippet forureneren betaler er  

 et godt princip.
Men i dette tilfælde ville det betyde, at danske  

 virksomheder pålægges omkostninger ved tilbagetagning af produkter, der kan  

 være bragt til landet som personlig import eller postordreimport.
Endvidere  

 vil det kollektive ansvar også skulle omfatte produkter, der er markedsført  

 af virksomheder, der for længst er ophørt at eksistere, såfremt  

 ændringsforslaget ikke bliver vedtaget.
Til nr. 3 og 5 Miljøbeskyttelseslovens § 45 og den tilhørende  

 bekendtgørelse medfører indskrænkninger i den frie konkurrence.
Da Danmark  

 har en dygtigt arbejdende genvindingsindustri, som på privat basis har  

 formået at omsætte 99 pct. af ikke miljøfarligt, genanvendelige materialer,  

 kan forslagsstillerne ikke acceptere, at det offentlige bevæger sig ind i  

 genvindingsindustrien.
 De omkostninger, der er forbundet med kommunale virksomheder, er oftest  

 vanskelige at gennemskue, fordi de normale markedsøkonomiske parametre sættes  

 ud af kraft.
Til nr. 4 Ved forhandlinger om en ny affaldsbekendtgørelse er der sat  

 spørgsmålstegn ved, om den eksisterende § 45, stk. 5, giver tilstrækkelig  

 hjemmel til at sikre, at virksomhederne benytter de iværksatte kommunale  

 indsamlingsordninger til genanvendelse.
Praksis er i dag således, at  

 virksomhederne kun kan få dispensation fra pligten til at benytte sådanne  

 ordninger, såfremt de allerede inden etablering af en kommunal ordning har  

 indgået aftale om aflevering til en anden ordning.
Tilsvarende gælder for nye  

 virksomheder, der indgår en sådan aftale.
I alle tilfælde er det en  

 betingelse, at der faktisk sker genanvendelse. Ændringsforslaget skal ses som  

 en tydeliggørelse af den eksisterende hjemmel, således at den hidtidige  

 praksis kan fortsættes, og bestemmelsen medfører derfor ingen indskrænkninger  

 i kommunernes adgang til i videre omfang at fritage for deltagelse i en  

 kommunal ordning.
 Til nr. 6 Miljøbeskyttelseslovens mærkningsbestemmelser er begrænset til  

 at omfatte hjemmel til mærkning baseret på en kvalitativ miljøvurdering.
Det kan imidlertid ikke udelukkes, at mærkning vil kunne anvendes som et  

 element i en fremtidig udformning af en tilbagetagningsordning i medfør af  

 den foreslåede § 9 a.
Endvidere indeholder EF-Kommissionens forslag til  

 emballagedirektiv meget vide mærkningsbestemmelser, hvis implementering,  

 afhængigt af den endelige udformning, vil kræve en hjemmel i  

 miljøbeskyttelsesloven.
 Det anses derfor for hensigtsmæssigt på nuværende tidspunkt at supplere de  

 styringsmidler, som er indeholdt i lovens § 51, med en hjemmel til  

 fastsættelse af bestemmelser om mærkning.
 Bestemmelsens generelle udformning åbner mulighed for såvel mærkning af  

 forbrugeroplysende karakter med henblik på motivering til genanvendelse som  

 mærkning for identifikation af de enkelte materialer.
 Såfremt bestemmelsen udmøntes i regler om mærkning, gives der samtidig  

 mulighed for at forbyde eller begrænse alternativ mærkning.
Helen Beim (S) Henrik Dam Kristensen (S) Martin Glerup (S) Lise Hækkerup  

 (S) Henning Nielsen (S) Løvig Simonsen (S) Pelle Voigt (SF) Gade (SF) nfmd.  

Svend Aage Jensen (CD) Jens Jørgensen (KF) Rønholt (KF) Peter Hansen-Nord  

 (V) Filt Jensen (V) Bodil Thrane (V) Aage Brusgaard (FP) fmd.
Ebbe  

 Lundgaard (RV) Glønborg (KRF) Bilag Nogle af udvalgets spørgsmål til ministeren for erhvervspolitisk  

 samordning og miljøministeren og de 2 ministres svar herpå samt kommissorium  

 fra samarbejdsgruppen vedrørende samspillet mellem det offentlige og det  

 private erhvervsliv på affaldsområdet og Handelskammerets henvendelse af 2.  

 april 1993 til udvalget Spørgsmål 6:
»Ministeren bedes tilstille udvalget sit svar på henvendelsen af 2.  

 april 1993 fra Handelskammeret, jf. bilag 9.« Svar:
 Jeg henviser til vedlagte brev til Handelskammeret, som jeg har sendt d.d.
Det Danske Handelskammer Den 20. maj 1993 Det Danske Handelskammer rettede i brev af 2. april 1993 på egne vegne og  

 på vegne af Dansk Industri og Genvindingsbrancherådet henvendelse til mig  

 vedrørende lovforslag L 217 om ændring af lov om miljøbeskyttelse.
I  

 forlængelse heraf blev der afholdt et møde den 14. april 1993, hvor vi havde  

 lejlighed til at drøfte organisationernes forslag og synspunkter.
 Henvendelsen berører to punkter, hvor det første drejer sig om muligheden  

 for at pålægge producenter tilbagetagningspligt for produkter med  

 tilbagevirkende kraft, herunder for produkter, som de ikke selv har  

 markedsført.
Vedrørende tilbagetagningsordninger er det regeringens holdning, at der  

 først og fremmest skal stiles efter frivillige aftaler.
I de tilfælde, hvor  

 der er behov for at regulere på området, er det regeringens holdning, at der  

 gennem lovforslagets bemærkninger er skabt sikkerhed for, at der ved  

 udformningen af konkrete ordninger vil blive taget de nødvendige hensyn, så  

 de berørte virksomheders konkurrenceevne ikke skades.
Det er klart  

 regeringens målsætning, at det ved udformningen af tilbagetagningsordninger  

 skal sikres, at der undgås urimelige virkninger på det berørte marked.
For at  

 sikre, at der tages de nødvendige hensyn, er det i lovforslaget fastsat, at  

 udkast til konkrete ordninger skal sendes til høring hos de berørte parter.
 Det andet punkt i organisationernes henvendelse er et forslag om, at der i  

 tilknytning til behandlingen af L 217 i miljøbeskyttelsesloven foretages en  

 række ændringer i kapitel 6 om affald, der ikke er berørt i lovforslaget.  

 Organisationerne ønsker bl.a. på baggrund af diskussionen om  

 affaldsbekendtgørelsen, der trådte i kraft 1. april 1993, at få fastlagt  

 begreber, definitioner, kompetence- og konkurrenceforhold een gang for alle  

 på affaldsområdet.
De spørgsmål, som organisationerne ønsker løst på affaldsområdet, er  

 komplicerede, som den netop gennemførte diskussion i forbindelse med  

 affaldsbekendtgørelsen viser.
Foruden erhvervsorganisationerne er der en lang  

 række andre parter, der skal høres i forbindelse med en afklaring af de  

 spørgsmål, som organisationerne har rejst.
Det vil derfor næppe være muligt  

 at nå at inddrage disse spørgsmål i forbindelse med behandlingen af  

 lovforslag L 217.
 Jeg mener, at de erhvervsøkonomiske konsekvenser af det regelsæt, der  

 findes på affaldsområdet, bør undersøges med henblik på at vurdere, hvordan  

 eventuelle negative konsekvenser kan afbødes.
 Som led heri skal afklares, i hvilket omfang de beskrevne problemer delvis  

 kan løses på det administrative niveau som led i opfølgningen af  

 affaldsbekendtgørelsen.
Jeg har drøftet problemstillingen med miljøministeren, og vi har aftalt,  

 at der nedsættes en arbejdsgruppe, der skal vurdere de erhvervsøkonomiske  

 konsekvenser af administrationen og de gældende regler på affaldsområdet og  

 se på mulighederne for at styrke samarbejdet mellem de offentlige myndigheder  

 og det private erhvervsliv på dette område.
Erhvervsorganisationerne vil  

 blive indbudt til at deltage i arbejdsgruppen.
MILJØMINISTERIET Den 26. maj 1993 Miljøministerens besvarelse af spørgsmål nr. 10-15 Spørgsmål nr. 10:
»Handelskammeret peger på, at § 9 a om tilbagetagningspligt har  

 tilbagevirkende kraft.
Det giver en betydelig økonomisk belastning.
Hvad skønnes de økonomiske konsekvenser af denne tilbagetagningspligt med  

 tilbagevirkende kraft at få for de berørte firmaer?» Svar:
 Jeg skal henvise til bemærkningerne til lovforslaget til nr. 1, hvoraf det  

 afslutningsvis fremgår:
»Forslagets konsekvenser for erhvervslivet vil først kunne opgøres i  

 forbindelse med udmøntning af bestemmelsen, idet konsekvenserne vil være helt  

 individuelt afhængige af de enkelte foranstaltningers konkrete  

 udformning.« Spørgsmål nr. 11:
»Hvilke konkurrencemæssige konsekvenser kan der udledes af samme  

 forhold?» Svar:
Om de konkurrencemæssige konsekvenser af tilbagetagningsordninger med  

 tilbagevirkende kraft skal jeg specielt henvise til, at det af bemærkningerne  

 til bestemmelsen fremgår, at i »de formodentlig ret få tilfælde, hvor en  

 tilbagetagningspligt med tilbagevirkende kraft kan have mærkbart  

 konkurrenceforvridende virkninger, må mulighederne for at undgå dette nøje  

 overvejes i forbindelse med hver enkelt ordning.
Ved tilrettelæggelsen af  

 konkrete tilbagetagningsordninger kan det i enkelte tilfælde findes  

 hensigtsmæssigt at tilvejebringe midler til finansiering af bortskaffelse af  

 tidligere markedsførte produkter ved hjælp af et bortskaffelsesgebyr i  

 henhold til lovens § 53.« Spørgsmål nr. 12:
 »Forudsætningen for lovforslaget var frivillige brancheaftaler.
Vil ministeren sikre, at der forsøges indgået frivillige brancheaftaler  

 inden lovforslagets endelige gennemførelse? I modsat fald virker det hele som noget af en narresut.« Svar:
 Som det fremgår af bemærkningerne er det - også når loven er vedtaget -  

 udgangspunktet, at producentansvar og tilbagetagningsordninger skal søges  

 etableret på grundlag af frivillige aftaler.
 Spørgsmål nr. 13:
»Hvordan vil ministeren sikre, at ordninger vedrørende henholdsvis  

 gamle produkter og andres produkter udformes således, at urimelige virkninger  

 på det konkrete marked undgås?» Svar:
 For så vidt angår de gamle produkter kan jeg henvise til besvarelsen af  

 spørgsmål 11. For »andres produkter« vil der blive taget de samme  

 hensyn.
 Spørgsmål nr. 14:
»Ministeren omtaler i sit svar affaldsbekendtgørelsen.
I denne  

 bekendtgørelse er begrebet »secondary raw materials« forsvundet  

 trods indtrængende og velbegrundede henvendelser fra brancheorganisationer.
Hvilke EF-direktiv forhindrer Danmark i at arbejde med »waste«  

 og »secondary raw materials«?» Svar:
 Affaldsbekendtgørelsen er den danske gennemførelse af rammedirektivet om  

 affald, EØF 75/442, som ændret ved EØF 91/156. Direktivets definition af  

 affald (som svarer til bekendtgørelsens) omfatter også sekundære råvarer.
 Spørgsmål nr. 15:
»Er ministeren villig til omgående at foretage de nødvendige  

 ændringer i affaldsbekendtgørelsen efter det notat, som er udarbejdet af  

 Dansk Industri, Genvindingsbrancherådet og Det Danske Handelskammer, således  

 at Danmark ikke skal leve med en affaldsbekendtgørelse, der faktisk er  

 betydeligt strammere end EF-kravene, og som uden tvivl vil koste mange  

 arbejdspladser inden for de berørte private brancher?» Svar:
 Jeg skal henvise til min skrivelse af 21. marts 1993 til udvalget med  

 orientering om affaldsbekendtgørelsen.
Der nedsættes endvidere en arbejdsgruppe til at se på mulighederne for at  

 styrke samarbejdet mellem de offentlige myndigheder og det private  

 erhvervsliv på affaldsområdet.
Gruppens kommissorium er den 25. maj 1993  

 fremsendt til udvalget af ministeren for erhvervspolitisk samordning.
MILJØMINISTERIET Den 19. maj 1993 Kommissorium for en samarbejdsgruppe vedrørende samspillet mellem det  

 offentlige og det private erhvervsliv på affaldsområdet Miljøministeren og ministeren for erhvervspolitisk samordning har  

 besluttet, at der skal nedsættes en samarbejdsgruppe, som skal se på  

 mulighederne for at styrke samarbejdet mellem de offentlige myndigheder og  

 det private erhvervsliv på affaldsområdet.
 Samarbejdsgruppen får til opgave at indsamle og vurdere de konkrete  

 erfaringer fra administrationen af affaldsområdet, herunder de  

 samfundsøkonomiske/erhvervsøkonomiske konsekvenser af de eksisterende regler.
 Samarbejdsgruppen skal herudover på baggrund af de praktiske erfaringer  

 drøfte behovet for at harmonisere administrationen af reglerne på  

 affaldsområdet, f.eks. kravene til affaldstransportører og ordninger for  

 erhvervsaffald.
 Samarbejdsgruppen kan endvidere inddrage andre spørgsmål af betydning for  

 samspillet mellem det offentlige og private erhvervsliv på affaldsområdet.
 Samarbejdsgruppen sammensættes således:
Miljøstyrelsen (formandskab og sekretariat) Miljøministeriets departement Ministeriet for Erhvervspolitisk Samordning Industriministeriet Kommunernes Landsforening Københavns og Frederiksberg Kommuner Dansk Industri Genvindingsbrancherådet Handelskammeret RenoSam Affaldsteknisk Samarbejde SiD Samarbejdsgruppen skal færdiggøre sit arbejde inden udgangen af 1993.
HANDELSKAMMERET Minister for erhvervspolitisk samordning Mimi Jakobsen Ministeriet for Erhvervspolitisk Samordning Christiansborg Slotsplads 1, 2. sal 1218 København K Den 2. april 1993 Vedr.: Lovforslag L 217 om ændring af lov om miljøbeskyttelse.
 I forbindelse med gennemførelsen af handlingsplanerne om renere teknologi,  

 genanvendelse m.v. skal der skabes den fornødne lovhjemmel til, at planerne  

 kan føres ud i livet.
 Derfor fremsatte miljøministeren den 10. marts 1993 lovforslag om ændring  

 af lov om miljøbeskyttelse vedrørende indførelse af bl.a. producentansvar og  

 tilbagetagningspligt.
Erhvervslivets organisationer har under høringsproceduren haft en række  

 indsigelser imod lovforslaget.
Ud af denne række af indsigelser er der to  

 punkter i lovforslaget, som af principielle grunde er uacceptable for  

 erhvervslivet.
 Det drejer sig om forslagets § 9 a, stk. 1, som giver hjemmel til at  

 fastsætte krav om tilbagetagningspligt med tilbagevirkende kraft, samt  

 forslagets § 9 a, stk. 2, om kollektivt ansvar for en branche »af samme  

 type«.
Gennemførelse af lovgivning, der åbner mulighed for med tilbagevirkende  

 kraft at pålægge erhvervslivet forpligtigelser af bl.a. økonomisk karakter,  

 er helt uantageligt.
En sådan lovgivning fjerner fuldstændig erhvervslivets  

 muligheder for at tage højde for de økonomiske og praktiske konsekvenser af  

 tilbagetagningsforpligtigelserne.
Spørgsmålet om lovgivning med tilbagevirkende kraft og indførelse af  

 kollektivt ansvar rører ved nogle helt centrale forhold i lovgivningen.  

 Erhvervsorganisationerne har derfor under høringsfasen meget stærkt  

 pointeret, at lovforslaget må ændres væsentligt, således at  

 tilbagetagningspligt kun kan effektueres for produkter, der markedsføres  

 efter lovens ikrafttræden.
Kun fra dette tidspunkt har virksomhederne  

 mulighed for at indregne omkostningerne til varetagelse af producentansvaret.  

 Ligeledes må det kollektive ansvar væk.
 Det kunne imidlertid ved lovens fremsættelse konstateres, at disse to  

 væsentlige krav ikke var blevet imødekommet.
 I tilknytning til behandlingen af L 217 foreslår erhvervsorganisationerne,  

 at der i miljøbeskyttelsesloven foretages en række ændringer i kapitel 6 om  

 affald.
 Baggrunden herfor er, at det i forbindelse med gennemførelsen af  

 handlingsplanerne og den medfølgende udmøntning i lovgivning, der må  

 forventes at finde sted i de kommende år, er væsentligt at få fastlagt  

 begreber, definitioner, kompetence- og konkurrenceforhold een gang for alle.
 Dette synspunkt undersøttes af de problemer, der er kommet frem i  

 forbindelse med høringerne og forhandlingerne om bekendtgørelsen om  

 bortskaffelse, planlægning og registrering af affald, og det må forventes, at  

 problemerne om affaldsdefinition, kommunernes rolle m.v. vil komme op til  

 overfladen, hver gang der skal gennemføres lovgivning om  

 tilbagetagningsforpligtigelser, gennemførelse af miljøaftaler m.v.
 Derfor har Handelskammeret, Dansk Industri og en række  

 brancheorganisationer igennem længere tid, i stor enighed, arbejdet sammen om  

 at få afklaret ovennævnte problemer.
 En løsning af de nævnte problemstillinger hænger sammen med behandlingen  

 af lovforslag L 217. Lovforslaget forventes 2. behandlet i løbet af kort tid.
Dansk Industri, Genvindingsbrancherådet og Det Danske Handelskammer har  

 udarbejdet et notat, hvor problemstillingen, dels i relation til L 217, dels  

 i relation til affaldsbekendtgørelsen, beskrives, og hvor organisationerne  

 stiller en række ændringsforslag til miljøbeskyttelsesloven.
Notatet  

 vedlægges til orientering.
 Vi håber, at De vil tage problemstillingen op, således at der ikke med  

 lovforslag L 217 skabes en ny praksis, som kun vil medføre usikkerhed og  

 uoverskuelige forhold i erhvervslivet.
 Med henblik på en drøftelse af de beskrevne problemstillinger foreslår vi  

 snarest muligt et møde mellem Dem og Dansk Industri, Genvindingsbrancherådet  

 og Det Danske Handelskammer.
Med venlig hilsen H.
Seier Petersen adm. direktør Notat vedr.: Lovforslag L 217 om ændring af lov om  

 miljøbeskyttelse 1. Lovforslag L 217 og tilbagetagningspligt.
 Miljøministeren fremsatte den 10. marts 1993 lovforslag om ændring af lov  

 om miljøbeskyttelse vedrørende indførelse af producentansvar og  

 tilbagetagningspligt.
Erhvervslivets organisationer har under høringsproceduren haft en række  

 indsigelser imod lovforslaget.
Ud af disse indsigelser er der enighed om, at  

 forslagets § 9 a, stk. 1, om tilbagetagningspligt med tilbagevirkende kraft  

 samt forslagets § 9 a, stk. 2, om kollektivt ansvar for en branche »af  

 samme type« er helt uacceptable og umulige at leve med for dansk  

 erhvervsliv.
Det er derfor erhvervsorganisationernes opfattelse, at lovforslaget bør  

 ændres væsentligt, således at tilbagetagningspligt kun kan effektueres for  

 produkter, der markedsføres efter lovens ikrafttræden.
Kun fra dette  

 tidspunkt har virksomhederne mulighed for at indregne omkostningerne til  

 varetagelse af producentansvaret.
Ligeledes må det kollektive ansvar væk.
 Det foreslås derfor, at der i § 9 a, stk. 1, indsættes ordene »der  

 markedsføres efter lovens ikrafttræden«.
 Bestemmelsen vil herefter have følgende formulering: Miljøministeren kan  

 med henblik på at fremme genanvendelse og renere teknologi og med henblik på  

 at begrænse problemernes forbindelse med affaldsbortskaffelse fastsætte  

 regler om, at bestemte materialer, produkter eller varer, herunder emballage,  

der markedsføres efter lovens ikrafttræden, efter endt brug skal  

 foranstaltes. . . .
 Endvidere mener organisationerne, at § 9 a, stk. 2, helt skal udgå.
 2. Lovforslag L 217 i sammenhæng med affaldsbekendtgørelsen.
 Miljøbeskyttelsesloven - specielt kap. 6, dvs. § 43-50 - danner det  

 lovmæssige grundlag for genvinding i Danmark.
Kap. 6 omhandler affald, hvorunder man - uhensigtsmæssigt - har defineret  

 genanvendelige materialer, de såkaldte råvarer.
Miljøbeskyttelseslovens kap.  

 6 bemyndiger miljøministeren til at fastsætte alle regler vedr. ovenstående,  

 og miljøministeren har netop udmøntet sine beføjelser i en  

 »Bekendtgørelse om bortskaffelse, planlægning og registrering af  

 affald«.
 Bekendtgørelsen var til høring i januar måned, og det samlede danske  

 erhvervsliv (Dansk Industri, Det Danske Handelskammer, Detailhandelens  

 Fællesråd, Bryggeriforeningen, Skibsværftsforeningen og  

 Genvindingsbrancherådet m.fl.) afgav et fælles høringssvar, der kraftigt  

 imødegik bekendtgørelsen på en række punkter.
 Konkurrencerådet støttede i anden forbindelse modstanden, idet Rådet  

 fandt, at bekendtgørelsen ville medføre indskrænkninger i den frie  

 konkurrence, og at den i forbindelse med den decentrale administration (276  

 kommuner, med tilsvarende 276 forskellige affaldsregulativer og 276  

 forskellige registreringsønsker til genvindingsindustrien) ville medføre en  

 uhensigtsmæssig konkurrenceforvridning og uens sagsbehandling fra kommune til  

 kommune.
 Både erhvervslivet og Konkurrencerådet finder generelt, at den omfattende  

 registrerings- og oplysningspligt, der indføres, er helt unødvendigt og  

 enormt bureaukratisk, idet det samtidig skal påpeges, at de danske  

 registreringskrav langt overstiger EF-kravene.
Yderligere er det påpeget, at der mangler en entydig definition på og  

 accept af begrebet sekundære råvarer for den del af erhvervsaffaldet, som kan  

 indgå i en genanvendelses- eller genbrugscirkel.
En accept af dette begreb  

 ville løse en stor del af de problemer, erhvervslivet har med  

 bekendtgørelsen.
Bekendtgørelsen legitimerer endvidere, at det offentlige, i form af  

 kommunale eller offentlige virksomheder, bevæger sig ind i direkte  

 konkurrence med genvindingsindustrien.
Ifølge et tidligere cirkulære var  

 genanvendelige materialer, der havde en handelsmæssig værdi, undtaget  

 offentlig kontrol.
Dette cirkulære ophæves ulykkeligvis nu med den ny  

 bekendtgørelse.
De omkostninger, der er forbundet med de kommunale virksomheder, er  

 vanskelige at gennemskue, fordi de normale markedsøkonomiske parametre sættes  

 ud af kraft.
Der er derfor i stedse stigende grad tale om en overflytning af  

 arbejdskraft fra private virksomheder til offentlige via  

 skatteyderfinansiering.
 Bekendtgørelsen er netop blevet underskrevet og træder i kraft den 1.  

 april 1993, uden at der er taget væsentligt hensyn til erhvervslivets  

 indvendinger.
Den danske genvindingsindustri er internationalt anerkendt for at være  

 særdeles effektiv.
Gennemførelse af direktivet med hele det kommunale  

 bureaukrati vil betyde »kollektivt mord« på denne industri.
I miljøbeskyttelseslovens § 45 er stk. 1 affattet således:  

 »Kommunalbestyrelsen forestår bortskaffelsen af affald«.
På  

 ovenstående baggrund foreslås det, at der i forbindelse med  

 udvalgsbehandlingen af L 217 indføjes følgende formulering i  

 miljøbeskyttelseslovens § 45, stk. 1, i forlængelse af 1. punktum:  

 »bortset fra ikke miljøfarlige genanvendelige materialer, der af et  

 kommunalt godkendt modtageanlæg recirkuleres til industrien, samt produkter,  

 der er omfattet af særlige tilbagetagningsordninger.« I det af EF udfærdigede European Waste Catalogue defineres de  

 genanvendelige materialer i farekategorier.
Den danske genvindingsindustri  

 omsætter for 99 pct.'s vedkommende ikke miljøfarlige genanvendelige  

 materialer.
Når materialerne recirkuleres gennem et kommunalt godkendt  

 modtageanlæg, sikres kommunen, at materialerne miljømæssigt behandles  

 korrekt, men i øvrigt belaster de genanvendelige materialer ikke hverken  

 kommunale forbrændingsanlæg eller lossepladser og er derfor ikke af mere  

 interesse for kommunen end et hvilket som helst andet industriprodukt.
 Det foreslås således, at § 45, stk. 1, får følgende ordlyd:  

 »Kommunalbestyrelsen forestår bortskaffelse af affald, bortset fra ikke  

 miljøfarlige genanvendelige materialer, der af et kommunalt godkendt  

 modtageanlæg recirkuleres til industrien, samt produkter, der er omfattet af  

 særlige tilbagetagningsordninger«.
 Endvidere foreslås det, at der i § 47, stk. 1 indføjes følgende  

 henvisning: »med undtagelse af de i § 45, stk. 1, anførte materialer og  

 med undtagelse af de områder, hvor der foreligger en brancheaftale«.
Bestemmelsen får herefter følgende ordlyd: »Kommunalbestyrelsen  

 indsamler og registrerer med undtagelse af de i § 45, stk. 1, anførte  

 materialer og med undtagelse af de områder, hvor der foreligger en  

 brancheaftale, oplysninger om eksisterende affaldsmængder fordelt på. .  

 .« Baggrunden for dette ønske er, at materialer og produkter omfattet af en  

 brancheaftale nødvendigvis må undtages, idet man ellers kommer til at operere  

 med 2 sæt ansvarlige for produkternes bortskaffelse og genanvendelse, dels  

 kommunerne, dels de af aftalen omfattede virksomheder/brancher.
Endvidere foreslås indføjet følgende forlængelse af § 47, stk. 1, 1.  

 punktum: »Kommunalt eller amtskommunalt godkendte modtageanlæg  

 indberetter kvartalsvis til Miljøstyrelsen oplysninger om omsætning og  

 eksport af genanvendelige materialer.« Ved denne tilføjelse kan EF-kravet om registrering fuldt ud opfyldes.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af miljøministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med det  

 stillede ændringsforslag.
 Et mindretal (Venstres medlemmer af udvalget) vil redegøre for sin  

 stilling til lovforslaget ved tredjebehandlingen, men vil stemme imod det  

 stillede ændringsforslag.
 Et andet mindretal (Det Konservative Folkepartis medlemmer af  

 udvalget) vil redegøre for sin indstilling til lovforslaget ved  

 tredjebehandlingen, men vil stemme imod det stillede ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse og vil stemme imod det  

 stillede ændringsforslag.
 ÆndringsforslagAf miljøministeren , tiltrådt af et flertal  

 (S, SF, CD, RV og KRF):
 Til § 1 1) I den under nr. 3 foreslåede affattelse af §  

 45, stk. 5, indsættes i nr. 2 efter »en kommunal  

 indsamlingsordning« ordene: »ved etableringen«.
Bemærkninger Til nr. 1 I lovforslaget er lovens § 45, stk. 5, foreslået ændret, således  

 at reglerne for hvornår en virksomhed har krav på at få dispensation fra en  

 kommunal indsamlingsordning, bliver præciseret.
Bestemmelsens nr. 2 vedrører  

 virksomheder, som bliver etableret på et tidspunkt, hvor der findes en  

 kommunal indsamlingsordning.
I overensstemmelse med hidtidig praksis, er det  

 hensigten, at sådanne nyetablerede virksomheder ved deres etablering skal  

 have adgang til at vælge, om de vil benytte den kommunale ordning eller  

 træffe en anden aftale. Ændringsforslaget tilsigter at præcisere, at denne  

 valgmulighed udelukkende er til stede ved etableringen.
Virksomheden kan  

 således ikke på et senere tidspunkt fravælge den kommunale ordning.
