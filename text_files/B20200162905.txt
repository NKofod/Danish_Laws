Bekendtgørelse om fordeling af administrationsbidrag og tab vedrørende ydelser og tilskud på sagsområder, som er overført fra kommunerne til Udbetaling Danmark I medfør af § 22, stk. 6, og § 26, stk. 6, i lov om Udbetaling Danmark, jf. lovbekendtgørelse nr. 49 af 16. januar 2019, og efter indstilling fra bestyrelsen for Udbetaling Danmark fastsættes efter bemyndigelse:
§ 1. Administrationsbidrag efter lovens § 22 fordeles mellem kommunerne i forhold til indbyggertallet i de enkelte kommuner, dog således at indbyggertal ud over 150.000 i en kommune kun indgår med 74,4 pct. i beregningen af vægtningen.
Som grundlag for fastsættelse af kommunens bidrag anvendes Danmarks Statistiks senest offentliggjorte kommunefordelte befolkningstal.
 § 2. Tab vedrørende ydelser og tilskud, som dækkes af kommunerne efter lovens § 26, stk. 5, 1. og 2. pkt., betales af borgerens opholdskommune efter reglerne i kapitel 3 i lov om retssikkerhed og administration på det sociale område.
Ikrafttræden § 3. Bekendtgørelsen træder i kraft den 1. december 2020 og har virkning fra budgetåret 2021.
 Stk. 2. Bekendtgørelse nr. 1218 af 20. november 2017 om fordeling af administrationsbidrag og tab vedrørende ydelser og tilskud på sagsområder, som er overført fra kommunerne til Udbetaling Danmark, ophæves.
 Stk. 3. Bekendtgørelsens § 2 finder anvendelse på fordeling af tab, der er opstået fra den 1. oktober 2012.
