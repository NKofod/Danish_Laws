(Til samtlige kommunalbestyrelser,  

 amtsråd og tilsynsråd) Monopoltilsynet har henledt indenrigsministeriets opmærksomhed på en nu  

 afsluttet sag, hvor 2 betalingsstandsningsboer over for tilsynet havde  

 besværet sig over, at et elforsyningsselskab havde afbrudt eller truet med at  

 afbryde strømforsyningen i sine bestræbelser for at opnå dækning for sine  

 krav i boerne.
Klagerne gik ud på, at elforsyningsselskabet i kraft af sin  

 monopolstilling ved levering af elektricitet havde forringet de øvrige  

 kreditorers stilling under forsøgene på at nå til frivillig akkord.
I  

 betragtning af elektricitetens betydning som et absolut nødvendigt  

 driftsmiddel optog monopoltilsynet i henhold til monopollovens § 11  

 forhandling med selskabet for at få leveringsbetingelserne ændret, således at  

 elforsyningerne ikke på grund af deres monopolstilling bliver gunstigere  

 stillet i tilfælde af betalingsstandsning end andre kreditorer.
 Monopoltilsynet har endvidere oplyst, at Danske Elværkers Forening  

 herefter har ladet udfærdige de som bilag til denne cirkulæreskrivelse  

 optagne retningslinier for elforsyningsselskabernes benyttelse af  

 strømafbrydelse i tilfælde af betalingsstandsning m.v. og har anbefalet, at  

 retningslinierne følges af samtlige medlemmer af foreningen.
 Monopoltilsynet har ikke fundet grundlag for kritik af de nævnte  

 retningslinier, men har gjort opmærksom på, at leveringsbetingelser, der  

 stiller elforsyningernes aftagere og andre (f.eks. aftagerens kreditorer)  

 ringere end efter retningslinierne, vil kunne give tilsynet anledning til at  

 undersøge, om der foreliggger de i monopollovens § 11 omhandlede urimelige  

 forretningsbetingelser.
 Monopoltilsynet har endelig meddelt, at det vil finde det hensigtsmæssigt,  

 at kommunale elforsyninger, som ikke er omfattet af monopollovens  

 bestemmelser, vil følge de af Danske Elværkers Forening udsendte  

 retningslinier.
 I denne anledning skal man efter brevveksling med Kommunernes  

 Landsforening og Amtsrådsforeningen i Danmark henstille, at de kommunale  

 elforsyninger følger de nævnte retningslinier.
 INDENRIGSMINISTERIET, DEN 28. OKTOBER  

 1974.
 P.M.V.
 E.B.
Chr.
Hyltoft.
 Bilag.
 RETNINGSLINIER FOR ELFORSYNINGSSELSKABERNES BENYTTELSE AF STRØMAFBRYDELSE  

 I TILFÆLDE AF BETALINGSSTANDSNING M.V.
 1. De gængse bestemmelser i elforsyningsselskabernes  

 leveringsbetingelser gælder i almindelighed i forhold til insolvente  

 forbrugere, der ikke rettidigt betaler udsendte regninger for elforbrug,  

 herunder a conto opkrævninger.
 Ligeledes er elforsyningsselskaberne berettiget til i overensstemmelse med  

 de gængse leveringsbetingelser at afkræve elforbrugere depositum.
 2. Erklæres en forbruger konkurs, er eventuel  

 forbrugsrestance for tiden indtil konkursdekretets afsigelse et simpelt  

 kreditorkrav, der må anmeldes over for skifteretten og således får dividende  

 på lige fod med alle øvrige simple kreditorer.
Strømafbrydelse, f. eks. overfor konkursboet, der fortsætter debitors  

 erhvervsvirksomhed, på grund af restancen må ikke finde sted.
Elforbrug fra  

 konkursdekretets afsigelse at regne dækkes af boet som massekrav, idet  

 elforsyningsselskabet har sædvanlig adgang til at stille krav om depositum.
 Såfremt det krævede depositum eller den skriftlige garanti for massekrav  

 ikke indsendes inden 8 dage, er selskabet berettiget til at foretage  

 strømafbrydelse.
 3. Ganske det samme som under pkt. 2 anført gælder i  

 tilfælde af, at et aktieselskab træder i likvidation og ifølge erklæring fra  

 likvidator må antages at være insolvent, idet likvidationens vedtagelse på  

 selskabets generalforsamling danner skæring mellem forbrugsrestancen som  

 simpelt krav og massekravet omfattende elleverancer til likvidationsboet.
4. Åbnes der i henhold til gældende lovgivning  

 forhandlinger om tvangsakkord inden for eller uden for konkurs, gælder på  

 tilsvarende måde, at forbrugsrestance for tiden indtil akkordforhandlingen er  

 åbnet, må anmeldes som simpelt krav og således, at strømafbrydelse ikke må  

 finde sted til inddrivelse af forbrugsrestancer.
Leverancer efter akkordens  

 åbning dækkes som massekrav, og der kan stilles krav om depositum.
 Såfremt det krævede depositum eller den skriftlige garanti for massekrav  

 ikke indsendes inden 8 dage, er selskabet berettiget til at foretage  

 strømafbrydelse.
5. Standser en elforbruger sine betalinger og gennem  

 udsendelse af betalingsstandsningscirkulære til samtlige sine kreditorer  

 søger opnået en ordning med disse, opgør elforsyningsselskabet efter bedste  

 skøn eventuel forbrugsrestance for tiden indtil datoen for  

 betalingsstandsningen eller i mangel af sådan datos angivelse for tiden  

 indtil datoen for betalingsstandsningscirkulærets udsendelse, således at  

 restancen anmeldes efter betalingsstandsningscirkulærets anvisninger,  

 henholdsvis over for den, der faktisk administrerer ordningen.
Denne  

 forbrugsrestance er et simpelt krav på lige fod med øvrige simple  

 kreditorkrav.
Elforsyningsselskabet er ikke berettiget til at gennemføre  

 strømafbrydelse til inddrivelse af elforbrugsrestancen på betingelse af, at  

 der efter påkrav fra elforsyningsselskabets side inden 8 dage stilles  

 depositum til sikkerhed for betalingen af elleverancer efter  

 betalingsstandsningsdatoen.
Elselskabet er ligesom øvrige kreditorer frit  

 stillet med hensyn til spørgsmålet om tiltrædelse af en eventuel ordning og  

 gennemførelse af incasso efter sædvanlige regler, alene bortset fra  

 strømafbrydelse.
 Opnås der ikke en ordning med kreditorerne senest 3 måneder  

 efterbetalingsstandsningen, genopstår adgangen til strømafbrydelse til  

 inddrivelse af restancen i overensstemmelse med de almindelige  

 leveringsbetingelser, medmindre kreditordningens administrator efter  

 opfordring dokumenterer, at en ordning med kreditorerne er tiltrådt af mindst  

 90 pct. af de simple og usikrede kreditorer, beregnet såvel efter antal som  

 efter størrelsen af deres tilgodehavender.
 Ligeledes genopstår adgangen til strømafbrydelse, hvis den vedtagne  

 ordning med kreditorerne misligholdes, f. eks. ved ikke-erlæggelse af aftalte  

 afdrag.
