Bekendtgørelse om tilskud til varieret planteproduktion for 2023 I medfør af § 2, stk. 1 og 4, § 4, § 13, stk. 1, og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Kapitel 1 Ordningens indhold § 1. Der kan ydes tilskud til landbrugere, som på bedriftens omdriftsareal anvender øget afgrødediversificering og dyrker visse omdriftsafgrøder, primært afgrøder, der kan indgå i humant konsum, og proteinafgrøder.
Tilskud ydes for arealer med i bilag 1 anførte afgrøder.
Kapitel 2 Definitioner § 2. I denne bekendtgørelse forstås ved:
 1) Afgrødekategori: Afgrødekategori, som defineret i bekendtgørelse om konditionalitet for 2023.
 2) Ansøgt mark: Mark, for hvilken der er ansøgt om tilskud, og som ikke omfatter de i § 4, stk. 1, omhandlede arealer.
 3) GLM: Minimumsstandarder for god landbrugs- og miljømæssig stand som omhandlet i artikel 13 i Europa Parlamentets og Rådets forordning (EU) 2021/2115 af 2. december 2021 og i bekendtgørelse om konditionalitet for 2023.
 4) Grundbetaling: Grundlæggende indkomststøtte med henblik på bæredygtighed, som omhandlet i artikel 21 og 22 i forordning (EU) 2021/2115 af 2. december 2021.
 5) IMK: Ministeriet for Fødevarer, Landbrug og Fiskeris Internet Markkort.
 6) Omdriftsafgrøde: Afgrøde, der dyrkes på omdriftsarealer.
 7) Omdriftsareal: Areal med produktion af afgrøder, der ikke anses som permanente afgrøder eller permanent græs, eller arealer, der er til rådighed for produktion af afgrøder, men som ligger brak.
 8) Overdragelse af areal: Overdragelse af det økonomiske ansvar for driften af arealet til en anden fysisk eller juridisk person ved salg, bortforpagtning, ophør af forpagtning eller en tilsvarende form for overdragelse.
Kapitel 3 Ansøgning om tilskud § 3. Ansøgning om tilskud skal ske i henhold til §§ 3-9, § 11, stk. 1, 2 og 4, og §§ 12-14 om henholdsvis fællesskema, IMK og fuldmagt i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelser, der måtte afløse de nævnte bestemmelser.
 § 4. Ansøgning om tilskud kan ikke omfatte følgende arealer:
 1) Areal, der 1. november 2022 er registreret som § 3-areal på Danmarks Miljøportal, jf. https://kort.lbst.dk/25.
 2) Areal, der i 2023 er registreret som beliggende inden for 3-metersbræmmer omfattet af god landbrugs- og miljømæssig stand (GLM 4), jf. https://kort.lbst.dk/25.
 3) Areal, der i 2023 er registreret i IMK som ikkeproduktive områder eller landskabstræk omfattet af god landbrugs- og miljømæssig stand (GLM 8), jf. bilag III i forordning (EU) 2021/2115 og bekendtgørelse om konditionalitet for 2023.
 4) Areal, der i 2023 er registreret i IMK som areal, der ikke er tilskudsberettiget under grundbetalingsordningen.
Stk. 2. De i stk. 1 anførte arealer kan dog indgå i den indtegnede ansøgte mark.
Hvis den indtegnede ansøgte mark ikke overlapper med arealer, som omhandlet i stk. 1, anses størrelsen af den ansøgte mark som størrelsen af den indtegnede mark.
Hvis den indtegnede ansøgte mark overlapper med arealer, som omhandlet i stk. 1, anses de overlappende arealer ikke som omfattet af ansøgning om tilskud og fratrækkes størrelsen af den indtegnede mark ved fastsættelse af størrelsen af den ansøgte mark.
Kapitel 4 Kriterier for tilskud § 5. Tilskud til varieret planteproduktion for et areal er betinget af opfyldelse af følgende kriterier:
 1) Ansøger skal have søgt om grundbetaling for arealet i 2023, og arealet skal være tilskudsberettiget under grundbetalingsordningen.
 2) Hver enkelt ansøgt mark, som arealet omfatter, skal være på mindst 0,01 ha.
 3) Bedriftens samlede areal, hvortil der ansøges om tilskud, skal ved udløb af ansøgningsfristen udgøre mindst 0,30 ha.
 4) Bedriftens samlede areal, hvortil der ansøges om tilskud, skal ved udløb af ansøgningsfristen udgøre mindst fem pct. af omdriftsarealet.
Kapitel 5 Forpligtelser § 6. Tilskud til varieret planteproduktion for et areal er betinget af opfyldelse af én af følgende forpligtelser i perioden fra 15. maj til og med 25. juli 2023:
 1) Landbrugere, som er fritaget fra forpligtelsen i GLM 7, jf. bekendtgørelse om konditionalitet for 2023, skal dyrke mindst to afgrødekategorier på bedriftens omdriftsareal.
2) Landbrugere, som har et omdriftsareal på mindst 10 til højst 30 ha, skal dyrke mindst tre afgrødekategorier på bedriftens omdriftsareal.
Den største af bedriftens afgrødekategorier må højst udgøre 70 pct. af omdriftsarealet.
3) Landbrugere, som har et omdriftsareal på over 30 ha, skal dyrke mindst fire afgrødekategorier på bedriftens omdriftsareal.
Den største af bedriftens afgrødekategorier må højst udgøre 70 pct. af omdriftsarealet, og de to største af bedriftens afgrødekategorier må højst udgøre 90 pct. af omdriftsarealet.
 Stk. 2. Mindst én af afgrødekategorierne, jf. stk. 1, nr. 1-3, skal være én af de i bilag 1 anførte afgrødekategorier.
 Stk. 3. Det ansøgte areal skal i perioden fra 15. maj til og med 25. juli 2023 være dyrket med i bilag 1 anførte afgrøder.
 Stk. 4.  Det ansøgte areal, dyrket med i bilag 1 anførte afgrøder, skal i perioden fra 15. maj til og med 25. juli 2023 udgøre mindst fem pct. af omdriftsarealet.
 § 7. Det ansøgte areal må ikke anvendes som erstatning for arealer, der i 2023 ikke kan opfylde GLM 8, jf. § 13 i bekendtgørelse om konditionalitet for 2023, eller senere bestemmelse, der måtte afløse den nævnte bestemmelse.
Kapitel 6 Tilskuddets størrelse og overdragelse af areal § 8. Tilskuddet udgør 82,55 EUR pr. ha, jf. dog stk. 2 og 3.
 Stk. 2. Ved underansøgning under ordninger omfattet af artikel 31 i forordning (EU) 2021/2115 kan det i stk. 1 anførte tilskud blive forhøjet med maksimalt 10 pct.
 Stk. 3. Ved overansøgning under ordninger omfattet af artikel 31 i forordning (EU) 2021/2115 kan det i stk. 1 anførte tilskud blive nedsat.
§ 9. Hvis et areal, hvortil der er søgt tilskud, bliver overdraget helt eller delvis i 2023, vil tilskuddet uanset overdragelsen blive udbetalt til ansøger.
Ansøger forbliver ansvarlig for opfyldelse af forpligtelser og kriterier for tilskud, jf. kapitel 4 og 5.
 Stk. 2. Stk. 1 finder tilsvarende anvendelse, hvis rådigheden over et areal, hvortil der er søgt tilskud, overgår til en anden landbruger i 2023.
Kapitel 7 Manglende opfyldelse af forpligtelser og kriterier for tilskud § 10. Manglende opfyldelse af kriterier for tilskud, jf. kapitel 4, er omfattet af reglen i § 6, stk. 1, i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 2. Manglende opfyldelse af forpligtelser, jf. kapitel 5, er omfattet af reglerne i § 6, stk. 2, §§ 14-17, § 19 og §§ 21-23 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 3. Forsinket ansøgning om tilskud og ændring af ansøgning om tilskud, jf. § 6 i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse den nævnte bestemmelse, er omfattet af reglerne i § 7 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 4. Manglende anmeldelse af alle bedriftens arealer, jf. § 4, stk. 1, nr. 1, i bekendtgørelse om ansøgninger m.v. til visse ordninger for landbrugere i Tast selv i 2023 eller senere bestemmelse, der måtte afløse de nævnte bestemmelse, er omfattet af reglerne i § 8 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 8 Kontrol § 11. Ordningen for tilskud til varieret planteproduktion for 2023 kontrolleres i henhold til § 3, § 4 og § 5, stk. 1, i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 9 Obligatorisk digital kommunikation § 12. Afgørelser sendes digitalt til ansøger via Tast selv.
 § 13. Skriftlige partshøringer efter forvaltningslovens § 19 og skriftlige referater af telefoniske partshøringer efter forvaltningslovens § 19 sendes til ansøger via Tast selv, jf. dog § 14, stk. 1.
 Stk. 2. Besvarelse af skriftlige partshøringer efter forvaltningslovens § 19 og besvarelse af skriftlige referater af telefoniske partshøringer efter forvaltningslovens § 19 skal indgives via Tast selv, jf. dog § 14, stk. 2.
 § 14. Partshøringer efter forvaltningslovens § 19 om forhold, som konstateres ved satellitbaseret kontrol, skal ske i overensstemmelse med § 3 og § 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 2. Besvarelse af partshøringen, jf. stk. 1, skal tilsvarende ske i overensstemmelse med § 3 og § 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 10 Ikrafttræden § 15. Bekendtgørelsen træder i kraft den 31. januar 2023.
