 Antaget, i et konkret tilfælde, hvor klageren var registreret i et  

 kreditoplysningsbureau med oplysning om tvangsauktion på sin tidligere  

 adresse, og hvor han havde foretaget navneændring, at bureauet burde  

 imødekomme klagerens anmodning om at få sit nye navn og adresse registreret,  

 men således, at den hidtidige historisk korrekte registrering af  

 tvangsauktion kunne opretholdes.
 En person klagede til Registertilsynet over at være registreret i et  

 kreditoplysningsbureau med oplysning om tvangsauktion på sin tidligere  

 adresse, idet han anså oplysningerne for urigtige eller vildledende.
 Klageren foretog efterfølgende navneændring, og anmodede bureauet om at  

 ajourføre denne oplysning i bureauets registre.
 Bureauet forespurgte i den anledning Registertilsynet, hvorvidt bureauet  

 var forpligtet til at ajourføre navneoplysninger, og i givet fald om bureauet  

 måtte foretage dobbeltregistrering af oplysningerne, eventuelt alternativt  

 opretholde en eller flere registreringer under den registreredes tidligere  

 navn og i øvrigt ændre andre registreringer om den pågældende til nyt navn.
 Sagen blev behandlet på et registerrådsmøde, og Registertilsynet udtalte i  

 den anledning, at Registertilsynet hidtil har fortolket lov om private  

 registre m.v. § 13, jf. § 9, sammenholdt med § 6 således, at man ikke har  

 fundet hjemmel til at pålægge kreditoplysningsbureauer at slette eller  

 generelt at foretage ajourføring af oplysninger, som må anses for korrekte på  

 tidspunktet for registreringen.
 Registertilsynet fandt imidlertid, at bureauet, i det foreliggende  

 tilfælde, hvor klageren anmodede om at få registreret sit nye navn og sin nye  

 adresse, burde imødekomme klagerens anmodning herom, men således, at bureauet  

 samtidig kunne opretholde den hidtidige historisk korrekte registrering af  

 tvangsauktionen.
Registertilsynet udtalte i øvrigt, at man anså det for betænkeligt at  

 meddele kreditoplysningsbureauer en generel tilladelse til at foretage  

 dobbeltregistrering.
Registertilsynet lagde herved bl.a. vægt på, at det af  

 bemærkningerne til § 6 i lov om private registre m.v. fremgår, at det er  

 fundet ønskeligt at sikre, at der ikke ved anvendelsen af edb-registre opstår  

 en unødvendig dataophobning.
 Med hensyn til kreditoplysningsbureauets forespørgsel om, hvorvidt  

 bureauet alternativt måtte opretholde en eller flere registreringer under den  

 registreredes tidligere navn og i øvrigt ændre andre registreringer om den  

 pågældende til et nyt navn, fandt Registertilsynet under henvisning til det  

 ovenfor anførte, at ajourføring af navneog adresseoplysninger i almindelighed  

 bør foretages således, at der sker en fuldstændig ajourføring af samtlige  

 registrerede oplysninger vedrørende den registrerede.
 Registertilsynets årsberetning 1987 s. 90-91.
