 Antaget, at forskningsregistre oprettet af overlæger må anses for  

 private, medmindre forskningen i det konkrete tilfælde er særlig beordret som  

 tjenestepligt.
 I forbindelse med Registertilsynets administration af anmeldelsesordningen  

 for private forsknings- og/eller statistikprojekter i henhold til lov om  

 private registre m.v. § 2, stk. 3, modtog Registertilsynet i beretningsåret  

 en række anmeldelser foretaget af overlæger.
 På baggrund af behandlingen af en række sager i 1979 og 1980 om oprettelse  

 eller videreførelse af registre til brug for forskningsprojekter har  

 Registertilsynet i årsberetningen for 1980 afsnit 4.3. angivet nogle af de  

 forhold, Registertilsynet har lagt vægt på ved afgørelsen af, hvorvidt et  

 register, der er oprettet i statistisk eller videnskabeligt øjemed, kan anses  

 for et register, der føres for den offentlige forvaltning, og dermed er  

 undergivet den mere intense regulering efter lov om offentlige myndigheders  

 registre.
 Registertilsynet lagde ved vurderingen af, hvorvidt et edb-register må  

 anses at blive ført for en offentlig myndighed, vægt på, hvorvidt forskerne  

 er undergivet instruktionsbeføjelser, formålet med oprettelsen af registeret,  

 anvendelsen af resultatmaterialet samt spørgsmålet om finansiering af  

 projektet.
Registertilsynet fandt således, at forskningsprojekter, der var påbegyndt  

 af en forsker til brug for dennes arbejde med en doktordisputats, typisk ikke  

 ville være omfattet af lov om offentlige myndigheders registre.
Derimod ville  

 f.eks. forskningsprojekter, der udføres af enkelte sygehusafdelinger på basis  

 af undersøgelse af afdelingens patienter og under overlægens vejledning,  

 typisk være omfattet af loven.
 Da det kunne give anledning til tvivl, i hvilket omfang overlægeforskning  

 skal betragtes som privat eller offentlig, har Registertilsynet i en række  

 tilfælde, hvor en anmeldelsesblanket er udfyldt af en overlæge, anmodet  

 overlægen om en redegørelse til brug for en vurdering af, hvorvidt det  

 pågældende projekt er omfattet af lov om offentlige myndigheders registre.
 Af de modtagne besvarelser fremgik det, at næsten alle overlæger oplyste,  

 at deres projekt var iværksat på projektlederens initiativ, samt at en  

 overordnet person eller myndighed ikke kunne give direktiver om projektets  

 indhold og forløb.
 Formålet med alle projekterne var af overvejende videnskabelig karakter,  

 en del af projekterne indeholdt dog behandlingsmæssige og planlægningsmæssige  

 aspekter.
Registertilsynet fandt efter en gennemgang af de modtagne besvarelser, at  

 et forskningsprojekt udført af en overlæge burde betragtes som privat,  

 medmindre projektet i det konkrete tilfælde var særligt beordret som  

 tjenestepligt.
Registertilsynet lagde herved bl.a. vægt på hensynet til den  

 frie forskning, samt på at det efter den indførte anmeldelsesordning i  

 henhold til lov om private registre m.v. må anses for ubetænkeligt at  

 betragte forskningen som privat.
 (* 1) Registertilsynets årsberetning 1989 s. 52-54.
