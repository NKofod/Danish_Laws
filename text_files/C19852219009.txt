(Til folkehøjskoler, landbrugsskoler,  

 husholdningsskoler og efterskoler) Med virkning fra 1. januar 1985 skal skolerne ikke længere søge  

 ministeriet om sygeorlov for forstandere, heltidsbeskæftigede lærere og  

 kvotalærere.
Som følge heraf vil nedennævnte regler også skulle administreres  

 af skolerne selv.
 Regler om afsked af tjenestemænd i staten, folkeskolen og folkekirken på  

 grund af helbredsbetinget utjenstdygtighed eller alder fremgår af økonomi- og  

 budgetministeriets cirkulære af 15. marts 1973 samt undervisningsministeriets  

 følgeskrivelse hertil af 29. august 1973.
 Disse regler gælder også forstandere, heltidsbeskæftigede lærere og  

 kvotalærere ved højskoler, landbrugsskoler, husholdningsskoler og efterskoler  

 med de modifikationer, der følger af, at de pågældende er medlem af en  

 statsanerkendt pensionskasse.
 Reglerne om afsked på grund af helbredsbetinget utjenstdygtighed er  

 herefter følgende:
 Uansøgt afsked som følge af helbredsbetinget utjenstdygtighed .
 § 1.  Når en forstander, heltidsbeskæftiget lærer  

 eller kvotalærer, der er medlem af Efterlønskassen eller Pensionskassen for  

 højskoler, inden for et tidsrum af 12 på hinanden følgende måneder har  

 oppebåret løn under fravær som følge af sygdom i alt 120 dage, bør der af  

 skolen inden udløbet af 14 dage herefter være indhentet en erklæring fra den  

 pågældendes læge.
§ 2.  Erklæringen skal indeholde en udførlig  

 beskrivelse af samtlige subjektive og objektive sygdomsfænomener, diagnose  

 samt en udtalelse om udsigterne til arbejdsførhed med henblik på genoptagelse  

 af arbejdet.
Den attestudstedende læge skal anmodes om samtidig at fremkomme  

 med eventuelt foreliggende journaludskrift, speciallægeerklæring,  

 udskrivningskort samt andre relevante oplysninger vedrørende den pågældendes  

 helbredstilstand.
 § 3.  Lærerens sygedagsliste påført oplysning om  

 vedkommendes cpr.nr. og tidspunktet for ansættelsen udfærdiget i 2  

 eksemplarer samt foreliggende lægelige oplysninger vedrørende den pågældende  

 indsendes snarest efter indhentningen af den i § 1 nævnte lægeerklæring til  

 Efterlønskassen/Højskolekassen med henblik på sagens forelæggelse for Nævnet  

 for helbredsbedømmelser i tjenestemandssager.
 Stk. 2.  Lægeerklæringen samt de i § 2 nævnte yderligere  

 lægelige akter kan af lægen indsendes direkte til Nævnet for  

 helbredsbedømmelser i tjenestemandssager.
 § 4.  Fremgår det af lægeerklæringen, at arbejdet kan  

 forventes genoptaget med varighed, kan der ske udsættelse af spørgsmålet om  

 afskedigelse af læreren i et tidsrum, der i hvert enkelt tilfælde fastsættes  

 af Efterlønskassen/Højskolekassen efter indhentet udtalelse fra Nævnet for  

 helbredsbedømmelser i tjenestemandssager.
 Stk. 2.  Ved udløbet af et i henhold til stk. 1 fastsat  

 tidsrum for udsættelse af spørgsmålet om afskedigelse af læreren giver skolen  

 straks Efterlønskassen/Højskolekassen meddelelse om, hvorvidt læreren har  

 genoptaget arbejdet.
 § 5.  Såfremt det af lægeerklæringen fremgår, at  

 arbejdet ikke kan forventes genoptaget med varighed, eller er arbejdet ikke  

 genoptaget inden udløbet af det i henhold til § 4, stk. 1, fastsatte tidsrum,  

 bør der snarest tages skridt til afskedigelse  af læreren med 3 måneders  

 varsel, efter at Efterlønskassen/Højskolekassens udtalelse om hans krav på  

 pension foreligger.
Stk. 2.  Når den i stk. 1 omhandlede udtalelse fra  

 Efterlønskassen/Højskolekassen vedrørende kravet på pension foreligger, skal  

 der - forinden afskedigelsen finder sted - gives læreren selv adgang til at  

 udtale sig inden for en nærmere fastsat frist.
For efterskolelæreres og  

 husholdningsskolelæreres vedkommende skal Lærernes Centralorganisation også  

 have lejlighed til at udtale sig.
Fristen for fremsættelsen af disse  

 udtalelser bør normalt ikke overstige 3 uger.
 § 6.  Udgifter til lægeerklæring samt udgifter til  

 speciallægeundersøgelse eller anden særlig undersøgelse, som forlanges  

 foretaget, afholdes af vedkommende skole.
 Ansøgt afsked som følge af helbredsbetinget utjenstdygtighed .
 § 7.  Når en lærer selv ansøger om afsked som følge af  

 helbredsbetinget utjenstdygtighed, skal ansøgningen være vedlagt en  

 lægeerklæring, der indeholder oplysning om hans helbredstilstand som anført  

 under § 2.
 § 8.  Ansøgningen indsendes med skolens indstilling  

 til Efterlønskassen/Højskolekassen ledsaget af den nævnte lægeerklæring,  

 lærerens sygedagsliste i 2 eksemplarer, samt øvrige foreliggende lægelige  

 oplysninger.
 § 9.  Udgifter til speciallægeundersøgelse eller anden  

 særlig undersøgelse, som forlanges foretaget, afholdes som anført under § 6.
 § 10.  Afskedigelse af læreren kan først finde sted,  

 når Efterlønskassen/Højskolekassens udtalelse om hans krav på pension  

 foreligger.
Undervisningsministeriet, den 15. januar  

 1985 P.m.v.
 e.b.
Ruth Bek Nielsen fm.
