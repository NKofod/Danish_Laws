 Bekendtgørelse om afholdelse af  

 eftersyn af likvide beholdninger, varebeholdninger og andre aktiver ved  

 statslige institutioner m.fl.
 I medfør af § 14 i lov om revisionen af statens regnskaber  

 m.m., jf. lovbekendtgørelse nr. 3 af 7. januar 1997 (rigsrevisorloven)  

 fastsættes:
 § 1. Bestemmelserne i denne bekendtgørelse  

 anvendes på regnskaber omfattet af lovens § 2, stk. 1, jf.  

 dog § 3, stk. 2 i lov nr. 465 af 12. juni 1996 om ændring af  

 lov om revisionen af statens regnskaber m.m. og lov om statsrevisorerne.
 § 2. Eksterne eftersyn af de likvide beholdninger,  

 varebeholdninger og andre aktiver ved statslige institutioner m. fl. afholdes  

 af Rigsrevisionen.
Stk. 2. Eksterne eftersyn vedrørende regnskaber, der er  

 omfattet af lovens § 2, stk. 1, nr. 1 og 2, kan efter aftale mellem  

 rigsrevisor og vedkommende minister inden for et nærmere fastlagt  

 samarbejde om varetagelsen af revisionsopgaverne afholdes af et organ for  

 intern revision eller af myndigheder og institutioner, der er bemyndigede  

 hertil.
I en sådan aftale fastsættes de nærmere regler for  

 eftersynsopgaven.
Rigsrevisionen kan lade sig repræsentere ved  

 eftersynene eller selv afholde eftersyn.
 Stk. 3. Rigsrevisor kan tilsvarende indgå aftale med  

 dertil bemyndigede om afholdelse af eksterne eftersyn vedrørende  

 regnskaber, der er omfattet af lovens § 2, stk. 1, nr. 3 og 4, jf.  

 stk. 2, når der er indgået aftaler om samarbejde om  

 varetagelse af revisionsopgaver i overensstemmelse med lovens § 9,  

 stk. 2 og 3.
§ 3. Ved eksterne eftersyn af de likvide  

 beholdninger skal alle opgørelser, regnskabsmateriale, dokumenter mv.  

 forevises, ligesom der skal meddeles alle de oplysninger, der er  

 nødvendige, for at eftersynet kan gennemføres.
Hvor elektronisk  

 kasserapport anvendes, skal kassereren afslutte denne og udskrive  

 kassekladden.
Bogholderen frigiver/godkender herefter kassekladden og  

 bogføring foretages.
 Stk. 2. Den, der varetager betalingsforretningerne, afgiver  

 erklæring om, at kontantbeholdningen mv. er optalt i den  

 pågældendes nærværelse og rigtigt tilbageleveret.
 § 4. For institutioner mv. omfattet af lov om  

 statens regnskabsvæsen, hvor kasseforretningerne varetages af en  

 anden end den pågældende institutions chef, påhviler det  

 chefen for den pågældende institution mv., eller den han har  

 bemyndiget hertil, ved uanmeldte interne eftersyn af de likvide beholdninger  

 at sikre sig, at betalingsforretningerne udføres forsvarligt og at  

 optælle de likvide beholdninger.
Stk. 2. Ved øvrige beholdningseftersyn optælles  

 og afstemmes vare- og materielbeholdninger og lignende beholdninger, der  

 repræsenterer en værdi.
Opgørelsen skal indeholde  

 stillingtagen til værdiansættelse, ejerforhold og  

 tilstedeværelse.
Disse beholdningseftersyn afholdes ved den  

 pågældende administrations foranstaltning, og der sker efter  

 aftale indberetning herom til Rigsrevisionen.
 Stk. 3. Foretagne eftersyn og optællinger mv. skal  

 være dokumenterede.
 § 5. Bekendtgørelsen træder i kraft  

 den 26. juli 2000.
 Stk. 2. Samtidig ophæves bekendtgørelse nr. 337  

 af 24. juni 1977 om afholdelse af kasse- og beholdningseftersyn ved statens  

 kasser m.fl.
 Stk. 3. Kasseeftersynsvirksomhed, som hidtil i henhold til  

 særlige bestemmelser eller aftale har været varetaget af en anden  

 myndighed end Rigsrevisionen, fortsætter indtil videre uændret,  

 indtil nye aftaler i overensstemmelse med nærværende  

 bekendtgørelse indgås.
