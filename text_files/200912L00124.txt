Fremsat den 10. februar 2010 af Pia Olsen Dyhr (SF), Flemming Bonne (SF), Ole Sohn (SF) og Nanna Westerby (SF) Forslag til Lov om ændring af lov om befordringsrabat til studerende ved videregående uddannelser (Ophævelse af maksimumsrabat) § 1 I lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007, som ændret senest ved § 3 i lov nr. 78 af 27. januar 2010, foretages følgende ændringer:
 1. § 3, stk. 1, 2. pkt., ophæves.
2. I § 3, stk. 3, udgår »og maksimumsrabatten på 17,26 kr.« § 2 Loven træder i kraft den 1. april 2010.
Bemærkninger til lovforslaget Almindelige bemærkninger Formålet med lovforslaget er at fjerne det maksimumsbeløb, der i dag kan ydes i rabat til studerende ved de videregående uddannelser til transport med kollektiv trafik.
Det ydes i dag 65 pct. rabat på abonnementskort til den kollektive trafik for studerende ved de videregående uddannelser, der modtager eller indtil for nylig har modtaget SU.
Der er, meget rimeligt, et dagligt minimumsbeløb på 13,60 kr. (2009-satser), som der ikke ydes rabat til, og, meget urimeligt, et dagligt maksimum for den rabat, der ydes, på 22,65 kr. (2009-satser).
Det sidste er urimeligt, fordi det belaster studerende, der er nødt til at rejse langt fra hjem til uddannelsessted, meget hårdt økonomisk.
F.eks. koster et pendlerkort fra Nakskov til Østerport Station 4.170 kr. om måneden, og rabatten er kun på 679,50 kr.
Den studerende skal altså selv betale næsten 3.500 kr. om måneden.
Det er næsten uoverskueligt for en SU-modtager.
 Maksimumsbestemmelsen rammer især unge mennesker, der bor i udkantsområder, hvor der ingen eller kun begrænsede muligheder er for at tage en videregående uddannelse lokalt.
En afskaffelse af maksimumsbeløbet vil øge incitamentet til at tage en uddannelse og bidrage til opfyldelse af målsætningen om, at mindst 50 pct. af en ungdomsårgang tager en videregående uddannelse.
Det vil også betyde, at der er større chance for, at unge fra udkantsområderne bliver boende i området efter endt uddannelse, og således forbedres muligheden for at rekruttere uddannet arbejdskraft i disse områder.
Det vil stadig være forbundet med omkostninger at vælge et uddannelsessted langt fra sin bopæl.
Dels skal man betale 35 pct. af merudgiften selv, dels er det kostbart i tid, og det begrænser f.eks. mulighederne for at passe et deltidsjob i studietiden.
 Lovforslaget vil umiddelbart være til gavn for godt 5.000 studerende og koste 6,7 mio. kr. om året, jf. undervisningsministerens svar på spørgsmål 282 under Trafikudvalgets alm. del, hvor det også hedder:
»Det må imidlertid antages, at flere vil få rabat, hvis grænsen for maksimal befordringsrabat fjernes, da det for nogle SU-modtagere så vil være fordelagtigt at købe periodekort frem for fx at benytte DSBs Wildcardordning.
Merudgiften må derfor forventes at blive større end anført.« Udgiften må dog i alle tilfælde antages at være meget begrænset.
 Der findes en lignende rabatordning for elever på ungdomsuddannelserne, men her er der intet maksimum for rabatten, der i øvrigt er på 100 pct., når man kommer op over et minimumsbeløb.
Bemærkninger til lovforslagets enkelte bestemmelser Til § 1 Til nr. 1 og 2 Forslagene om ændringer i § 3, stk. 1 og 3 indebærer, at bestemmelsen om, at der er et maksimumsbeløb, som den studerende højst kan få i rabat til transport med kollektiv trafik, bortfalder.
Det vil sige, at den studerende vil modtage en rabat på 65 pct. af hele udgiften til et abonnementskort ud over den egenbetaling, der er gældende.
Til § 2 Det foreslås, at loven træder i kraft den 1. april 2010.
Skriftlig fremsættelse Pia Olsen Dyhr (SF):
 Forslag til lov om ændring af lov om befordringsrabat til studerende ved videregående uddannelser. (Ophævelse af maksimumsrabat).
(Lovforslag nr.
L 124).
