 I medfør af § 3 i lov nr. 215 af 16. juni 1958 om udførsel af kød m.m.  

 fastsættes følgende som tillæg til bekendtgørelse nr. 320 af 20. december  

 1924 angående udførsel af kød m.m. af heste, hornkvæg, får, geder og svin.
§ 1 Bacon bestemt til udførsel her fra landet til Storbritannien eller  

 Nordirland må kun tilvirkes på og udføres fra de af landbrugsministeriet  

 autoriserede eksport-svineslagterier og kun som baconsider af Wiltshire-typen  

 eller dele af sådanne baconsider under iagttagelse af de af  

 landbrugsministeriet direkte overfor de autoriserede eksport-svineslagterier  

 som vilkår i forbindelse med autorisationen fastsatte bestemmelser.
Endvidere  

 skal udskæring af organer, indvejning af alle svin og udvejning af bacon på  

 de nævnte eksport-svineslagterier foretages i overensstemmelse med de af  

 landbrugsministeriet godkendte, af Fællesbestyrelsen for de samvirkende  

 danske Andels-Svineslagterier og Bestyrelsen for Privatslagteriernes  

 Organisation vedtagne regler.
§ 2 Befordringsmidler, der benyttes til transport af bacon, skal forinden  

 brugen hertil være omhyggeligt rengjort.
Stk. 2 Under transport, herunder også søtransport, skal baconballerne anbringes  

 med syningen opad og i velordnede stabler.
Stk. 3 Til transport af bacon på bane må kun benyttes hvide vogne.
Stk. 4 Såfremt bacon forsendes med skib til eksporthavnen, skal slagteriet  

 forvisse sig om, at lastrummet i det pågældende skib er omhyggeligt rengjort,  

 og at ballerne indlades som angivet i stykke 2.
Stk. 5 Bacon til Storbritannien og Nordirland må her fra landet kun udføres i  

 eksportbåde, hvis indretning, drift og fartplan er godkendt af  

 landbrugsministeriet.
Godkendelsen skal tillige omfatte ballernes behandling  

 fra det tidspunkt, da de læsses af banevognen eller andre befordringsmidler,  

 og indtil de er udlosset af den pågældende eksportbåd.
Stk. 6 Baconkontrollen kan forlange, at tilsvarende godkendelse skal foreligge  

 for de i stykke 4 omhandlende skibe.
§ 3 Overtrædelser af de i § 1 omhandlede overfor eksport-svineslagterierne  

 fastsatte bestemmelser for tilvirkning og udførsel af bacon samt for  

 udskæring og indvejning af svin og udvejning af bacon kan af  

 landbrugsministeriet i overensstemmelse med de herom nærmere fastsatte regler  

 påtales ved advarsler eller ved pålæg af bøder.
Nægter et slagteri at modtage  

 en advarsel eller betale en bøde, kan landbrugsministeriet fratage slagteriet  

 retten til at benytte lurmærket, jfr. §§ 1 og 6 i bekendtgørelse nr. 320 af  

 20. december 1924. Bøderne anvendes til dækning af de med baconkontrollen  

 forbundne udgifter.
§ 4 Denne bekendtgørelse træder i kraft den 29. april 1962, og samtid ophæves  

 bekendtgørelse nr. 347 af 30. december 1953 om samme emne.
 Landbrugsministeriet , den 14. april 1962.
