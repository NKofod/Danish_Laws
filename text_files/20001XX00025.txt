Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 fusionsskatteloven og andre skattelove. (Konsekvensændringer som  

 følge af lov nr. 333 af 16. maj 2000 om ændring af  

 realkreditloven).
(Lovforslag nr.
L 28).
 Lovforslaget skal ses i sammenhæng med de  

 ændringer i realkreditloven, der blev vedtaget ved lov nr. 333 af 16.  

 maj 2000. Ved Folketingets behandling i foråret af lovforslaget om  

 ændringer i realkreditloven tilkendegav jeg, at Skatteministeriet ved  

 starten af den nye folketingssamling ville fremsætte et lovforslag om  

 ændring af fusionsskatteloven og kursgevinstloven, idet  

 ændringerne i realkreditloven forudsætter disse  

 ændringer.
Efter de nye regler i realkreditloven kan et  

 realkreditinstitut, der er oprettet som en fond, omdannes til et aktieselskab  

 efter den såkaldte »indkapslingsmodel«.
Efter denne model kan et  

 realkreditinstitut og et aktieselskab ejet af fonden fusionere, hvis fondens  

 aktiver og passiver overdrages til aktieselskabet og indkapsles heri som en  

 bunden fondsreserve.
Det foreslås, at en bunden fondsreserve, som et  

 aktieselskab modtager ved omdannelser omfattet af realkreditloven,  ikke skal  

 medregnes til den skattepligtige indkomst hos aktieselskabet.
Dette svarer  

 til de gældende regler for omdannelse af Værdipapircentralen til  

 et aktieselskab.
 Herud over foreslås nogle mindre konsekvensrettelser  

 i kursgevinstloven som følge af ændringerne i  

 realkreditloven.
 Idet jeg i øvrigt henviser til bemærkningerne  

 i lovforslaget, skal jeg anbefale det til Folketingets velvillige  

 behandling.
