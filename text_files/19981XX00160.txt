Skriftlig fremsættelse (9. december 1998) Miljø- og energiministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 planlægning. (VVM-regler m.v.).
(Lovforslag nr.
L 134).
 Lovforslaget er en genfremsættelse af en del af det  

 lovforslag, som jeg fremsatte den 4. februar 1998 (L 176), men som bortfaldt  

 ved udskrivelsen af valget.
 I det nu fremsatte lovforslag udelades de tidligere  

 foreslåede bestemmelser om lokal Agenda 21 i region- og kommuneplanerne  

 og om forbud mod tillæg til en kommuneplan, der ikke er revideret.  

 Baggrunden for udeladelsen er, at der er indgået en aftale med  

 Kommunernes Landsforening om nedsættelse af  et udvalg om fornyelse i  

 kommuneplanlægningen, som bl.a. skal overveje, hvordan reglerne om  

 lokal Agenda 21 i planloven bør udformes, således at der  

 både sker en styrkelse af det lokale Agenda 21-arbejde og en styrkelse  

 af bæredygtighedsstrategien i amternes og kommunernes planer.
Det nu fremsatte lovforslag indeholder bestemmelser, der  

 skal supplere VVM-reglerne med henblik på implementering af  

 Rådets Direktiv 97/11/EF af 3. marts 1997 om ændring af direktiv  

 85/337/EØF om vurdering af visse offentlige og private projekters  

 indvirkning på miljøet.
Der er foretaget nogle mindre  

 tilføjelser, som er angivet i bemærkningerne til lovforslaget,  

 men i øvrigt er de foreslåede bestemmelser de samme som i L 176.
 Endvidere indeholder lovforslaget - ligesom L 176 - et  

 forbud mod erhvervsudøvelse i de sommerhusområder, hvor  

 anvendelsen af ejendommene ikke er fastlagt i en byplanvedtægt eller  

 lokalplan, og nogle andre mindre ændringer.
Supplering af VVM-reglerne Da EF s direktiv af 27. juni 1985 om vurdering af visse  

 offentlige og private projekters indvirkning på miljøet (VVM)  

 skulle implementeres,  blev det besluttet at anvende regionplanproceduren og  

 regionplanretningslinier som grundlag for de  danske regler.
Det skete i 1989  

 ved en ændring af de dagældende love om lands- og  

 regionplanlægning og om regionplanlægning i  

 hovedstadsområdet samt lov om miljøbeskyttelse.
Lovreglerne findes nu i planloven.
De går ud  

 på, at der skal tilvejebringes regionplanretningslinier for  

 større enkeltanlæg, der må antages at påvirke  

 miljøet i væsentlig grad, og at redegørelsen for disse  

 regionplanforslag skal indeholde en vurdering af de miljømæssige  

 konsekvenser.
Miljø- og energiministeren er i loven bemyndiget  

 til at fastsætte regler om, hvilke anlæg der er omfattet af  

 bestemmelserne om VVM-vurdering, og, hvilke oplysninger redegørelsen  

 til regionplanretningslinierne som minimum skal indeholde.
Disse regler er  

 fastsat i en bekendtgørelse.
Direktivet fra 1985 er blevet ændret ved  

 Rådets Direktiv 97/11/EF af 3. marts 1997 om ændring af direktiv  

 85/337/EØF om vurdering af visse offentlige og private projekters  

 indvirkning på miljøet. Ændringerne indebærer, at  

 der sker en vis udvidelse af, hvilke anlæg der skal være omfattet  

 af VVM-reglerne.
Disse bestemmelser vil blive implementeret ved en  

 ændring af den nævnte bekendtgørelse.
Ved direktivændringen er der imidlertid også  

 indført nogle bestemmelser, hvis implementering forudsætter en  

 supplering af de gældende lovbestemmelser.
En af de nye regler er en  

 bestemmelse om, at de VVM-pligtige anlæg skal undergives et krav om en  

 tilladelse, og at denne tilladelse ikke må gives, før  

 VVM-vurderingen har fundet sted.
De gældende danske bestemmelser om  

 miljøtilladelser m.v. dækker ikke i alle tilfælde, og  de  

 skal derfor suppleres.
De nye regler indebærer, at også  

 projekter, der i dag har en byggeret, fordi de er omfattet af en lokalplan,  

 bliver omfattet af kravet om VVM-vurdering.
 Derudover kræver det ændrede direktiv, at en  

 række afgørelser i forbindelse med behandlingen af VVM-sagerne,  

 som ikke efter de gældende regler skal offentliggøres, fremover  

 skal offentliggøres.
 I lovforslaget foreslås miljø- og  

 energiministeren derfor bemyndiget dels til at fastsætte regler om, at  

 de VVM-pligtige anlæg ikke må påbegyndes uden  

 regionplanmyndighedens tilladelse dels til at fastsætte regler om  

 offentliggørelse af regionplanmyndighedens beslutninger i forbindelse  

 med behandlingen af VVM-sagerne.
Den foreslåede implementering af VVM-direktivet  

 betyder, at der samtidig sker en vis implementering af  

 Århuskonventionen (Konventionen om adgang til oplysninger, offentlig  

 deltagelse i beslutninger og adgang til klage og domstolsprøvelse  

 på miljøområdet), der blev underskrevet af miljø-  

 og energiministeren på den 4. paneuropæiske  

 miljøkonference i Århus 24.-25. juni 1998. Det skyldes, at der  

 er et vist overlap imellem VVM-reglerne og Århuskonventionen.
Men der  

 er ikke hermed taget stilling til den endelige implementering af  

 konventionen, og der kan derfor muligvis blive tale om en supplering af  

 reglerne på et senere tidspunkt.
Andre ændringer I lovforslaget foreslås endvidere indført et  

 forbud mod erhvervsudøvelse i de sommerhusområder, hvor  

 anvendelsen af ejendommene ikke er fastlagt i en byplanvedtægt eller  

 lokalplan.
Efter de gældende regler kan kommunalbestyrelsen kun hindre  

 erhverv i sådanne områder ved et forbud, der skal  

 nedlægges, før virksomheden er etableret.
Det har i praksis  

 medført, at der er blevet etableret generende erhvervsvirksomhed i  

 sommerhusområder, fordi kommunen ikke har nået at gribe ind med  

 et forbud.
Forslaget berører ikke den erhvervsudøvelse, der  

 efter almindelige regler kan ske i en bolig.
 Lovforslaget omfatter herudover nogle andre mindre  

 ændringer af de gældende bestemmelser på områder,  

 hvor der er konstateret et praktisk behov for en præcisering eller  

 supplering af reglerne.
 Idet jeg i øvrigt henviser til lovforslaget med  

 bemærkninger, skal jeg anbefale Folketingets velvillige behandling af  

 forslaget.
