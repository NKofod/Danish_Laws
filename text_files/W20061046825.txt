Klage over igangsætning af fødsel med Cytotec Nævnet finder ikke grundlag for at kritisere hverken jordemoderen eller afdelingslægen for deres information om bivirkninger af Cytotec.
 Nævnet har lagt vægt på, at det i journalen er dokumenteret, at jordemoderen og afdelingslægen informerede klager om effekten, bivirkninger og risiko ved anvendelse af Cytotec.
 Nævnet har yderligere lagt vægt på, at det af en skrivelse fra Sundhedsstyrelsen fra den 18. oktober 2004 fremgår, at der i lovgivningen ikke er noget til hinder for at en læge, under ansvar i medfør af lægelovens bestemmelse om at udvise omhu og samvittighedsfuldhed, anvender et registreret lægemiddel til andre sygdomme eller tilstande end det, det pågældende lægemiddel er registreret til.
 Nævnet finder desuden ikke grundlag for at kritisere hverken jordemoderen eller afdelingslægen for deres behandling af patienten.
 Nævnet har herved lagt vægt på, at patienten fik i alt 2 stikpiller med Cytotec 25 mg med godt et døgns mellemrum, og at det af journalen fremgår, at der ikke var tegn på overstimulation af livmoderen.
 Nævnet har yderligere lagt vægt på, at patientens fødsel blev igangsat i overensstemmelse med Dansk Selskab for Obstetrik og Gynækologis vejledning om anvendelsen af Cytotec.
