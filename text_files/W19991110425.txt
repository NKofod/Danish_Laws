Moms Reference:
Momslovens § 4 og § 13, stk. 1, nr. 16 A klagede over, at told- og skatteregionen havde anset ydelser fra  

 kontaktbureau for momspligtige.
 Det var oplyst, at A i en årrække havde drevet kontaktbureau.  

 Der var tale om en enkeltmandsvirksomhed uden ansatte, der blev drevet fra  

 bopælen.
Det fremgik videre af sagens oplysninger, at klageren havde formidlet  

 kontakt mellem personer på følgende måde: Personerne havde  

 reflekteret på en annonce, hvorefter de havde modtaget et skema til  

 udfyldelse, der skulle returneres til bureauet.
Bureauet havde herefter  

 "matchet" beskrivelserne med andre emner i deres kartoteker, hvorefter  

 personen havde modtaget emner med adresser, hvorpå de  

 pågældende kunne kontaktes.
Det var oplyst, at personerne havde  

 stået opført hos bureauet i en periode af ca. 1 år efter  

 tilmeldingen.
Bureauet havde for formidlingen modtaget ca. 480 kr.
 Klageren havde ikke anset sig for at være momspligtig af denne  

 formidling.
 Told- og skatteregionen havde ved den påklagede afgørelse  

 anset kontaktbureauets ydelser for at være momspligtige efter  

 momslovens § 4. Regionen havde ikke fundet, at virksomheden kunne anses at  

 være omfattet af nogen af fritagelsesbestemmelserne i momslovens § 13,  

 herunder § 13, stk. 1, nr. 2 om social forsorg.
 Klagerens advokat havde over for Landsskatteretten nedlagt påstand  

 om, at kontaktbureauet drevet af A, ikke var momspligtig.
Han havde til støtte herfor gjort gældende, at den af  

 klageren udøvede virksomhed var omfattet af momslovens § 13, stk. 1,  

 nr. 16 eller dennes analogi, idet den ydelse, som klageren foretog sig,  

 eksempelvis kunne sammenlignes med salg af billetter til transportydelser.  

 Det var videre anført, at klageren alene til kunden havde udleveret  

 navn og adresse, hvorefter kunden selv skulle forestå kontakten.  

 Klageren havde således ikke hverken direkte eller indirekte etableret  

 kontakten mellem kunden og tredjemand.
Situationen fandtes herefter at  

 være identisk med den situation, hvor der foretoges salg af billetter  

 til transportydelser, og hvor selve transporten foretoges af en anden end  

 den, der solgte billetterne.
Klageren "sælger" billetter/oplysninger  

 til kunden, som så ved tredjemands mellemkomst post/telefon kunne  

 få kontakt med den/de oplyste emner.
 Advokaten havde videre gjort gældende, at der ud fra en  

 lighedsbetragtning ikke kunne pålægges klageren momspligt, idet  

 han havde henvist til 3 andre navngivne kontaktbureauer, der ikke var  

 pålagt momspligt.
Regionen havde under sagens behandling anført, at  

 fritagelsesbestemmelserne i momslovens § 13, stk. 1 hovedsageligt havde  

 gennemført 6. momsdirektivs artikel 13, afsnit A og B.
For begge  

 bestemmelser gjaldt, at der ved fastsættelsen af  

 fritagelsesbestemmelserne i national lovgivning hovedsagelig skulle tages  

 hensyn til at sikre en korrekt og enkel anvendelse af bestemmelsen, og at  

 gennemførelsen skulle ske med henblik på at hindre enhver form  

 for svig, unddragelse og misbrug.
Dette betød, at  

 fritagelsesbestemmelserne i momslovens § 13, stk. 1, i almindelighed skulle  

 fortolkes indskrænkende, hvilket også fremgik af EF-domstolens  

 praksis samt danske domme og afgørelser.
Regionen havde ikke fundet, at bestemmelsen i momslovens § 13, stk. 1, nr.  

 16, om rejsebureauer mv. fandt anvendelse.
Regionen havde anført, at  

 for rejsebureau i 6. momsdirektivs forstand (artikel 26) ansås  

 "bureauer, som handler i eget navn over for den rejsende og til rejsens  

 gennemførelse anvender leveringer og tjenesteydelser, der  

 præsteres af andre afgiftspligtige personer.
Denne artikel finder ikke  

 anvendelse på rejsebureauer, der udelukkende fungerer som formidler"  

 Regionen fandt, at virksomhedens formål havde været at skabe  

 kontakt mellem 2 mennesker.
 Regionen havde endelig oplyst, at to af de kontaktbureauadresser, som  

 advokaten havde henvist til, var momsregistrerede og svarede moms af deres  

 ydelser, mens det tredje kontaktbureau var ubekendt både hos Tele  

 Danmark og i Told*Skat's momsregister.
 Landsskatteretten udtalte:
 I henhold til momslovens § 4, stk. 1 skulle der betales afgift af varer og  

 ydelser, der leveredes mod vederlag her i landet.
I henhold til momslovens § 13, stk. 1, var dog fritaget visse  

 nærmere angivne varer og ydelser.
I henhold til momslovens § 13, stk.  

 1, nr. 16, var rejsebureauvirksomhed og turistkontorers oplysnings- og  

 informationsvirksomhed og lign. fritaget.
Retten fandt ikke, at klagerens ydelser kunne anses for omfattet af nogen  

 af fritagelsesbestemmelserne i momslovens § 13, stk. 1. Retten havde herved  

 henset til, at momsfritagelsesbestemmelserne i henhold til fast praksis fra  

 EF-domstolen skulle fortolkes indskrænkende.
Retten fandt således  

 heller ikke, at fritagelsesbestemmelsen om rejsebureauvirksomhed, jf.  

 momslovens § 13, stk. 1, nr. 16, kunne anvendes analogt på den af  

 klageren i kontaktbureau foretagne formidling mellem personer.
 Allerede fordi der ikke var hjemmel til momsfritagelsen, kunne der ikke  

 gives klager medhold ud fra en lighedsgrundsætning.
 Den påklagede afgørelse blev stadfæstet.
