Klagen vedrørte indklagedes bistand ved omdannelsen af klagerens  

 personlige virksomhed til et aktieselskab.
Der verserede en af indklagede anlagt  

 retssag om et faktureret honorarkrav, der forud var blevet godkendt af FRR´s  

 Responsumudvalg.
Disciplinærnævnet var enig i Responsumudvalgets  

 vurdering vedrørende de rejste spørgsmål om skatteteknisk  

 låneoptagelse og passivering af eventualskatten i forbindelse med  

 indklagedes oplæg til omdannelse pr. 1. januar 1998. Indklagede var  

 ikke ansvarlig for en erkendt fejlagtig telefonisk oplysning fra en  

 medarbejder, idet der ikke forelå særlige omstændigheder,  

 og idet udtalelsen straks blev berigtiget.
Der var endelig intet grundlag for  

 kritik af indklagedes arbejde i forbindelse med et klagepunkt  

 vedrørende langsommelighed.
Indklagede blev herefter frifundet.
God revisorskik  

 Rådgivning   skat  

 Langsommelighed Ved skrivelse af 21. december 1999 indgav HTH  

 Køkkenforum Hillerød A/S v/ advokat Steffen Lausteen Andersen  

 klage over registreret revisor Jes Andersen, Hillerød.
 Erhvervs- og Selskabsstyrelsen har oplyst, at registreret  

 revisor Jes Andersen har været optaget i revisorregisteret siden den  

 22. oktober 1980.
 Klagen vedrører indklagedes bistand angående  

 omdannelse af den personlige virksomhed HTH Køkkenforum  

 Hillerød v/Ole Persson til et aktieselskab (klageren).
 Sagens nærmere omstændigheder:
Indklagede var i nogle år revisor for HTH  

 Køkkenforum Hillerød v/Ole Persson.
I forbindelse med  

 overvejelser om at omdanne denne personlige virksomhed til et aktieselskab  

 udarbejdede indklagede i slutningen af 1997 "Beregninger på omdannelse  

 til A/S pr. 1. januar 1998" med afsnit om "goodwill beregning", "skattefri  

 virksomhedsomdannelse", "omdannelse til handelsværdier" og  

 "skatteberegninger/mellemregning". For så vidt angik tallene for 1997  

 var disse anslåede, da årsregnskabet for 1997 endnu ikke  

 forelå.
 Den 17. juni 1998 påtegnede indklagede og en hos ham  

 ansat registreret revisor det pågældende årsregnskab for  

 1997, og samtidig forelå fra indklagedes side bilagene til  

 selvangivelsen for 1997 for HTH Køkkenforum Hillerød v/Ole  

 Persson.
 Herefter tilsendte indklagede ved skrivelse af 19. juni  

 1998 Ole Persson nye beregninger over goodwill, baseret på de nu kendte  

 regnskabstal for 1997, samt åbningsstatus i det forventede nye selskab  

 og anførte afslutningsvis:
"... Da vi ikke ved hvilken advokat du eventuelt  

 ønsker at anvende, har vi for en sikkerheds skyld forespurgt hos en  

 virksomhedsadvokat i København om han eventuelt havde tid.
Vi kan  

 kontakte ham, så skal han se, hvad han kan gøre." Den 30. juni 1998 sendte indklagede en telefax til Ole  

 Persson med en uddybning af et punkt i ovennævnte skrivelse.
Samme dag  

 sendte  indklagede en skrivelse i det væsentlige med samme ordlyd som  

 skrivelsen af 19. juni 1998, men med ændrede tal indarbejdet.
Der  

 medfulgte  en "åbningsbalance pr. 1. januar 1998" for det nye selskab,  

 påtegnet af indklagede og en ansat registreret revisor den 29. juni  

 1998.
 Omdannelsen af virksomheden til aktieselskab (pr. 1.  

 januar 1998) blev ikke gennemført på dette tidspunkt.
Den 3. august 1998 udskrev indklagede en faktura for sin  

 bistand med "regnskabsmæssig assistance 1997, herunder udarbejdelse  

 af årsregnskaber samt selvangivelser med dertil hørende  

 skatteberegninger.
Særlig rådgivning og beregninger omkring  

 overvejelser om omdannelse til selskab.
Rådgivning omkring  

 personaleforhold, herunder investering i udlandet." Da der opstod uenighed mellem parterne om indklagedes  

 honorar, indbragte Ole Persson den 20. november 1998 indklagedes honorarkrav  

 for responsumudvalget i Foreningen af Registrerede Revisorer.  

 Responsumudvalget meddelte den 26. marts 1999, at der ikke kunne rejses  

 kritik af honoraret.
 Ved skrivelse af 24. august 1999 rejste advokat Steffen  

 Lausteen Andersen - nu på vegne af HTH Køkkenforum  

 Hillerød A/S (klager) - på ny sagen over for responsumudvalget  

 under henvisning til, at indklagede ikke havde foretaget passivering af  

 eventualskatten i åbningsbalancen.
 Responsumudvalget udtalte i den anledning den  3. oktober  

 1999 bl.a. følgende (responsumsag nr. 1886/99):
"... Der er fremlagt kopi af åbningsbalance pr.  

 1. januar 1998 for HTH Køkkenforum A/S.
Balancen er påtegnet den  

 29. juni 1998 af Dansk Revision Hillerød A/S ved de registrerede  

 revisorer FRR ... og Jes Andersen, der endvidere har afgivet den i henhold  

 til aktieselskabsloven krævede vurderingsberetning.
 Af vurderingsberetningen fremgår, at der i  

 åbningsbalancen ikke som passivpost er afsat eventualskat.  

 Beløbet udgør kr. 3.065.916.
 De har den opfattelse, at det er fejlagtigt ikke at  

 passivere denne skattebyrde i åbningsbalancen.
 Responsumudvalget deler ikke Deres opfattelse, idet Lov om  

 Skattefri Virksomhedsomdannelse samt god regnskabs- og revisionsskik ikke  

 fordrede passivering af eventualskat på tidspunktet for  

 revisionsselskabets assistance.
 Først ved en række ændringer, der havde  

 ikrafttræden den 1. januar 1999, blev passivering i  

 åbningsbalancen et krav i henhold til loven.
Den undladte passivering i åbningsbalancen pr. 1.  

 januar 1998 og påtegnet af revisorerne den 29. juni 1998 var  

 således ikke i strid med lovgivningen eller god revisorskik på  

 daværende tidspunkt." I mellemtiden havde indklagede ved stævning af 30.  

 august 1999 anlagt retssag mod HTH Køkkenforum Hillerød v/Ole  

 Persson med krav om betaling af honoraret.
 Under forberedelsen af denne retssag rejste advokat  

 Steffen Lausteen Andersen på klagers vegne atter den 9. november 1999  

 sagen over for responsumudvalget med anmodning om udvalgets stilling til  

 nogle indsigelser, der angik kvaliteten af indklagedes bistand, og som i det  

 væsentlige svarer til klagepunkterne i nærværende sag.
 I sit svar af 18. november 1999 anførte  

 responsumudvalget bl.a.:
 "... præciserer De følgende  

 problemstillinger:
 1.
Den skattefri virksomhedsomdannelse var planlagt med  

 virkning pr. 1. januar 1997. Dette kunne ikke gennemføres, idet  

 modparten i efteråret 1997 opdagede, at halvårsfristen var  

 sprunget.
Dette medførte en forsinkelse af gennemførelsen, og  

 beklageligvis modtog min klient først den 29. juni 1998 et nyt  

 oplæg.
Herefter har min klient vanskeligheder med at tage stilling til  

 rimeligheden i virksomhedsomdannelsen, idet en medarbejder i Dansk Revision  

 samtidig meddeler min klient, at en virksomhedsomdannelse ikke kan ske,  

 når der er tale om omdannelse til et aktieselskab.
 2.
Ved gennemførelsen af en skattefri  

 virksomhedsomdannelse skal der i god tid forinden foretages en nøje  

 gennemgang af klientens økonomiske forhold, herunder  

 spørgsmålet om, hvorvidt denne i forbindelse hermed skal optage  

 et større privat lån i et pengeinstitut eller lignende.
Sagt  

 på en anden måde en skattefri virksomhedsomdannelse skal  

 tilrettelægges og gennemgås, herunder drøfte  

 spørgsmålet om eventualskattens placering.
Den manglende  

 passivering må næppe anses for at være  

 hensigtsmæssig.
 De anfører endvidere, at Deres klient ikke har  

 modtaget denne rådgivning i forbindelse med forslaget til skattefri  

 virksomhedsomdannelse.
 Afslutningsvis anmoder De om, at udvalget tager stilling  

 til nærværende på dets møde den 11. november 1999.  

 For at imødekomme dette har udvalget i henhold til forretningsordenen  

 indhentet Dansk Revisions bemærkninger til Deres anbringender.  

 Registreret revisor FRR Jes Andersen har fremsendt disse pr. fax den 11.  

 november 1999. Kopi heraf vedlægges til orientering.
Det fremgår heraf, at Dansk Revision, med henvisning  

 til tidligere fremlagt skriftlig dokumentation, tilbageviser det af Dem  

 skitserede hændelsesforløb.
Revisionsfirmaet bekræfter, at  

 det ikke har rådgivet om en spekulativ planlægning med optagelse  

 af lån.
 Således foranlediget har Responsumudvalget foretaget  

 endnu en gennemgang og drøftelse af sagen, og udvalgets vurdering  

 anføres efterfølgende.
Ad spørgsmål 1 Revisor Jes Andersen anfører i brev af 11. november  

 1999, at Dansk Revision ikke har noget kendskab til en planlagt omdannelse  

 pr. 1. januar 1997, og der er ikke noget i sagen, som antyder endsige  

 dokumenterer Deres påstand.
Responsumudvalget må derfor  

 afstå fra nogen stillingtagen desangående.
Det i sagen fremlagte materiale omfatter bl.a.  

 forhåndsprognoser udarbejdet af Dansk Revision ultimo 1997 til brug for  

 overvejelser vedr. omdannelse.
Endvidere foreligger redegørelse om  

 skattefri virksomhedsomdannelse pr. 1. januar 1998 og beregninger for  

 omdannelse til A/S fremsendt til Deres klient den 19. juni 1998. Endelig  

 foreligger åbningsbalance med vurderingsberetning samt  

 goodwillberegning og opgørelse af skattemæssig anskaffelsessum  

 ekspederet af revisionsfirmaet den 29. og 30. juni 1998. På denne  

 baggrund vurderer Responsumudvalget, at Dansk Revision har ret i, at det af  

 Dem beskrevne hændelsesforløb ikke stemmer overens med den  

 fremlagte dokumentation.
Ad spørgsmål 2 Som sagen foreligger oplyst må Responsumudvalget  

 lægge til grund, at Dansk Revision har foretaget en tilstrækkelig  

 gennemgang af Deres klients økonomiske forhold i forbindelse med  

 rådgivning og konsekvensbeskrivelse vedrørende omdannelse til  

 aktieselskab.
 Det af Dem berørte spørgsmål  

 vedrørende låneoptagelse er efter udvalgets opfattelse en  

 fremgangsmåde af så spekulativ art, at undladelse af  

 rådgivning desangående ikke bør berettige til kritik af  

 revisor.
Den undladte passivering af eventualskat er behandlet i  

 Responsumudvalgets svar af 3. oktober 1999. ..." Klageren v/advokat Steffen Lausteen Andersen rejste  

 herefter ved skrivelse af 21. december 1999 nærværende klagesag  

 ved nævnet og oplyste samtidig, at den verserende retssag var udsat  

 på nævntes afgørelse.
 Med hensyn til klagepunkterne i  

 nærværende disciplinærsag har klager anført, at  

 disse er som beskrevet i den ovenfor omtalte skrivelse af 9. november 1999  

 til responsumudvalget, "nemlig:
 1.
 Fejlrådgivning i 1997 i forbindelse med  

 omdannelse til aktieselskab, idet indklagede ikke var bekendt med  

 nødvendigheden af at have åbningsbalance mv. klar i god tid  

 inden den 30. juni 1997.
 2.
Forslaget i 1998 vedrørende  

 virksomhedsomdannelsen var ikke til veje bragt på grundlag af en  

 forudgående planlægning, herunder særligt  

 spørgsmålet vedrørende låneoptagelse,  

 drøftelse vedrørende eventualskat mv., ligesom indklagede gav  

 uklare oplysninger med bemærkninger om, at en virksomhedsomdannelse  

 ikke skal ske når virksomhedsomdannelsen sker til et aktieselskab." Klageren har herved nærmere anført, at  

 der i 1997 var planlagt en omdannelse til aktieselskab pr. 1. januar 1997,  

 men denne omdannelse måtte opgives, fordi indklagede ikke nåede  

 at få ekspederet sagen rettidigt, idet han ikke var klar over, at  

 fristen herfor udløb den 30. juni 1997. Den rådgivning, som  

 indklagede dernæst ydede for at få gennemført omdannelsen  

 det følgende år pr. 1. januar 1998, var imidlertid  

 utilstrækkelig.
Omdannelsen var således ikke ordentlig forberedt  

 og planlagt.
Det burde have været overvejet eventuelt at foretage en  

 låneoptagelse, men da dette blev undladt, og reglerne i mellemtiden  

 blev skærpet, mistede klageren muligheden for at etablere et  

 såkaldt 25% stiftertilgodehavende.
Indklagede kan ikke dække sig  

 ind under, at han ikke er blevet anmodet om at rådgive herom.
Det har  

 været indklagedes pligt som rådgiver at fremkomme med mulige  

 alternativer.
Dertil kommer, at indklagede ligeledes undlod at rådgive  

 klager om, hvorledes der skulle forholdes med eventualskatten, der herefter  

 ikke blev passiveret i åbningsbalancen.
Klager var endvidere utryg ved  

 indklagedes rådgivning, idet en af indklagedes medarbejdere meddelte  

 klager i slutningen af juni 1998, at skattefri omdannelse kun kunne ske til  

 et anpartsselskab, men ikke til et aktieselskab.
Ud over at yde  

 utilstrækkelig rådgivning har indklagede endelig afsendt  

 åbningsbalancen så sent i forhold til fristens udløb 30.  

 juni 1998, at klageren ikke har haft mulighed for seriøst at forholde  

 sig til og gennemføre omdannelsen inden for fristen.
Indklagede har påstået frifindelse og  

 har anført, at spørgsmålet om omdannelse til selskab blev  

 drøftet flere gange og således også i 1997, men der var  

 tale om løsere drøftelser af muligheder, og disse  

 drøftelser mundede ikke ud i noget konkret.
Det bestrides  

 således, at der var planlagt omdannelse pr. 1. januar 1997. Indklagede  

 har medvirket ved en lang række omdannelser i tidens løb.  

 Når omdannelse ikke skete pr. 1. januar 1997, skyldtes dette derfor  

 ikke uvidenhed om gældende frister, men derimod, at Ole Persson ikke  

 kunne beslutte sig.
Kritikken af indklagedes rådgivning i forbindelse  

 med overvejelserne om omdannelse pr. 1. januar året efter må  

 ligeledes tilbagevises.
Det er ganske vist korrekt, at indklagede ikke har  

 rådgivet om låneoptagelse, men det gøres gældende,  

 at der heller ikke har været pligt for indklagede til at yde  

 rådgivning om en sådan spekulativ låneoptagelse.
Indklagede  

 har herved henvist til responsum 1888/99 fra responsumudvalget i Foreningen  

 af Registrerede Revisorer.
Spørgsmålet, om eventualskatten skal  

 passiveres eller oplyses i en note, havde betydning for Ole Perssons  

 personlige mellemregning med selskabet.
På grund af dette forhold blev  

 eventualskatten efter Ole Perssons eget ønske oplyst i en note,  

 hvilket i øvrigt heller ikke var en usædvanlig  

 fremgangsmåde.
Det er rigtigt, at en medarbejder, der var registreret  

 revisor på indklagedes kontor, i slutningen af juni 1998 fremkom med en  

 telefonisk fejludtalese om visse forskelligheder mellem anpartsselskab og  

 aktieselskab, men fejlen blev straks berigtiget samme dag både  

 telefonisk og ved den fremlagte telefax af 30. juni 1998. Det er også  

 rigtigt, at indklagede først fremsendte åbningsbalancen mv. til  

 brug for omdannelsen den 19. juni 1998. Selv om fristen for omdannelse  

 udløb 30. juni 1998, kunne indklagede som følge af klagerens  

 forhold ikke have handlet hurtigere.
Omdannelsen kunne ikke  

 gennemføres, før 1997-regnskabet forelå.
Som  

 nærmere anført i den fremlagte replik fra retssagen, kunne  

 indklagede efter klagerens ønske først påbegynde  

 udarbejdelsen af det pågældende regnskab den 9. juni 1998.  

 Alligevel lykkedes det indklagede på kun 10 dage ikke alene at  

 færdiggøre regnskabet, men også at tilsende Ole Persson  

 beslutningsgrundlaget vedrørende en omdannelse så betids, at  

 omdannelsen kunne have været gennemført inden fristens  

 udløb den 30. juni 1998, hvis Ole Persson havde ønsket det.  

 Indklagede må derfor afvise, at omdannelsens bortfald skyldtes  

 indklagedes forhold.
 I det af indklagede omtalte responsum 1888/99, der er  

 fremlagt for nævnet, således som det er gengivet i FRRontline  

 september 1999, er bl.a. anført:
 "I forbindelse med verserende retssag ... rejser De  

 spørgsmål vedrørende rådgivning i forbindelse med  

 omdannelse af en personlig virksomhed til selskab efter reglerne om skattefri  

 virksomhedsomdannelse.
 ...
 Endvidere fremgår, at det er sagsøgers  

 synspunkt, at virksomhedsomdannelsen er foretaget skattemæssigt  

 uhensigtsmæsssigt, idet det er sagsøgers vurdering, at der  

 forinden omdannelsen burde være optaget bankgæld og samtidigt  

 foretaget en deponering af lånebeløbet på en  

 indlånskonto, hvorefter bankgælden skulle være  

 indgået i den skattefrie virksomhedsomdannelse, mens  

 indlånskontoen skulle holdes uden for virksomhedsomdannelsen.
 ...
 Således som sagen foreligger oplyst overfor  

 Responsumudvalget, har der ikke været drøftelser mellem revisor  

 og klient om låneoptagelse og samtidig deponering af  

 lånebeløbet for derved at opnå den af Dem beskrevne  

 "optimale skattemæssige" situation.
 Det er Responsumudvalgets opfattelse, at den skitserede  

 model med låneoptagelse er en spekulativ udnyttelse af reglerne.
Udvalget finder, at revisor ikke har handlet i strid med  

 god revisorskik." Disciplinærnævnet skal udtale:
Mod indklagedes benægtelse og henset til, at det  

 foreliggende skriftlige materiale angår omdannelse pr. 1. januar 1998,  

 har klageren ikke godtgjort, at der på et tidligere tidspunkt var  

 planlagt en omdannelse til selskab pr. 1. januar 1997, som måtte  

 bortfalde på grund af indklagedes forhold.
Indklagede frifindes derfor  

 for det første klagepunkts vedkommende.
Nævnet er enig med responsumudvalget i Foreningen af  

 Registrerede Revisorer i dettes vurdering af de rejste spørgsmål  

 vedrørende skatteteknisk låneoptagelse og passivering af  

 eventualskatten i forbindelse med inklagedes oplæg til omdannelse pr.  

 1. januar 1998. For så vidt angår den erkendte, urigtige  

 telefoniske oplysning fra en medarbejder på indklagedes kontor  

 bemærkes, at disciplinæransvaret er personligt, og at en revisor  

 derfor ikke er disciplinærmæssigt ansvarlig for en medarbejders  

 rådgivning, medmindre der foreligger særlige  

 omstændigheder.
Dertil kommer, at den fejlagtige udtalelse straks blev  

 berigtiget.
Hvad endelig angår klagen over langsommelighed, har  

 nævnet intet grundlag for at tilbagevise indklagedes oplysninger om, at  

 han som følge af klagerens forhold først kunne påbegynde  

 udarbejdelsen af dennes årsregnskab for 1997 den 9. juni 1998.  

 Virksomhedens omdannelse til selskab kunne ikke gennemføres,  

 før regnskabet forelå.
Indklagede var allerede den 19. juni 1998  

 i stand til at sende klageren en redegørelse med udkast til  

 åbningsbalance som grundlag for klagerens eventuelle beslutning om  

 omdannelse inden 30. juni 1998. Herefter er der intet grundlag for kritik af  

 indklagedes bistand i den forbindelse.
Efter det således anførte  

 frifindes indklagede ligeledes for det andet klagepunkts vedkommende.
 T h i  b e s t e m m e s :
 Indklagede registreret revisor Jes Andersen frifindes.
 Afgørelsen offentliggøres, jf. § 11a, stk.  

 6, i lov om registrerede revisorer.
