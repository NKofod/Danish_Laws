Skriftlig fremsættelse (4. oktober 2017) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om naturgasforsyning og lov om kommunal udligning og generelle tilskud til kommuner (Øget incitament til konsolidering af naturgasdistributionssektoren og udvidet mulighed for at undtage transmissionsselskabers anlæg fra lov om naturgasforsyning) (Lovforslag nr.
L 38) Med lovforslaget udmøntes stemmeaftalen »Fremtidig organisering af gasdistribution«, som blev indgået den 31. maj 2017 mellem regeringen, Socialdemokratiet, Det Radikale Venstre og Socialistisk Folkeparti.
Lovforslaget følger også op på regeringens forsyningsstrategi »Forsyning for fremtiden  en forsyningssektor for borgere og virksomheder« fra september 2016. Lovforslaget skal medvirke til at sikre en effektiv og konsolideret gassektor.
Lovforslaget indeholder således regler, der skal øge incitamentet til konsolidering af naturgasdistributionssektoren.
Det indeholder ændrede regler om statens modregning i de enkelte kommuners statstilskud ved modtagelse af udlodninger fra og vederlag ved afhændelse af aktiviteter i de kommunale gasselskaber.
Modregningsreglerne ændres således, at kommunerne modregnes med 20 pct. i kommunens statstilskud, såfremt beløbet deponeres og frigives med en tiendedel årligt.
Hvis provenuet udbetales til kommunen med det samme, modregnes de med 60 pct. i det statslige tilskud.
Derudover foreslås det, at der kan kræves dokumentation for kommunernes oplysninger i forbindelse med modregningen.
Lovforslaget omfatter endvidere en mulighed for, at energi- forsynings- og klimaministeren kan fastsætte regler, der muliggør differentierede priser for distributionsydelser ud fra en geografisk afgrænsning og for et begrænset tidsrum.
Dette skal sikre muligheden for differentierede priser mellem de geografiske naturgasdistributionsområder, hvori de nuværende selskaber driver naturgasdistributionsvirksomhed.
 Lovforslaget indeholder herudover forslag om at udvide muligheden for, at energi-, forsynings- og klimaministeren kan bestemme, at visse transmissionsselskaber kan undtages helt eller delvist fra lovens regler, således at ministeren kan undtage transmissionsselskaber med anlæg, der er tilsluttet det danske transmissionsnet, når anlægget primært er etableret med henblik på transport af gas til andre lande.
Lovforslaget forventes at påvirke økonomien positivt i kommuner, der ejer gasselskaber, idet de lempede modregningsregler vil give disse kommuner mulighed for ekstraordinær indtjening i forbindelse med salg af deres aktiviteter.
I tilfælde af salg vil statens tilskud til de sælgende kommuner blive lavere.
Beløb, som kommunerne modtager efter reduktion i deres statstilskud, modregnes som udgangspunkt i det samlede statstilskud til kommunerne under ét i forbindelse med de årlige økonomiforhandlinger mellem regeringen og KL.
Lovforslaget forventes desuden at medføre begrænsede øgede administrative konsekvenser for staten.
Lovforslaget forventes ikke at medføre administrative konsekvenser for erhvervslivet eller borgere og indeholder ikke i sig selv EU-retlige aspekter.
 Lovforslaget medfører ikke miljømæssige konsekvenser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
