 Medlemmet fik i 1992 oplyst, at hvis hun fratrådte pr. 31. maj 1993  

 med fratrædelsesgodtgørelse, kunne hun først overgå til efterløn fra den 1.  

 december 1993. Reglerne blev ændret pr. 1. januar 1993, således at  

 fratrædelsesordningen ikke ville være til hinder for overgang til efterløn  

 ved fratrædelse den 31. maj 1993.
Medlemmet søgte sin afsked i november 1992 til fratræden pr. 31. maj  

 1993 med fratrædelsesgodtgørelse.
Den 5. oktober 1993 søgte medlemmet om  

 efterløn med virkning fra 1. december 1993.
 Direktoratet fandt, at efterløn tidligst kunne ydes fra det tidspunkt,  

 hvor arbejdsløshedskassen modtog skriftlig ansøgning fra medlemmet, hvorfor  

 medlemmet tidligst kunne overgå til efterløn pr. 1. december 1993, uanset at  

 hun i øvrigt ikke var forhindret i at overgå til efterløn fra den 1. juni  

 1993.
 Ankenævnet fandt, at medlemmet var berettiget til efterløn med  

 virkning fra den 5. oktober 1993, hvor hun indgav ansøgning om efterløn til  

 kassen og dermed opfyldte betingelserne for ret til efterløn.
 I det konkrete tilfælde fandt ankenævnet det uden betydning, at der på  

 ansøgning om efterløn var søgt om efterløn med virkning fra den 1. december  

 1993.
 Medlemmet overvejede i sommeren 1992 mulighederne for at gå på efterløn,  

 når hun fyldte 60 år i maj 1993. Hun havde ifølge en lokalaftale på  

 arbejdspladsen mulighed for at tilslutte sig en frivillig  

 fratrædelsesordning, hvorefter hun kunne få et fratrædelsesbeløb  

 (engangsbeløb) på 6 måneders løn efter 15 års ansættelse.
Medlemmet forespurgte i juli og august 1992 arbejdsløshedskassens  

 lokalafdeling, hvilken betydning en sådan fratrædelsesgodtgørelse ville få  

 for udbetaling af efterløn.
Medlemmet oplyste, at hun havde til hensigt at  

 søge sin afsked den 1. december 1992 til fratræden med udgangen af maj 1993.
 Afdelingen svarede ikke på henvendelserne, men ved møde i afdelingen i  

 oktober/november 1992 oplyste en medarbejder, at medlemmet først ville kunne  

 gå på efterløn fra den 1. december 1993, hvis hun valgte at sige op og  

 fratræde pr. 31. maj 1993 med fratrædelsesgodtgørelse.
 Medlemmet søgte herefter sin afsked i november 1992 til fratræden pr. 1  

 juni 1993, forudsat at hun kunne deltage i fratrædelsesordningen.
I foråret 1994 blev medlemmet opmærksom på, at fratrædelsesgodtgørelsen  

 ikke var til hinder for, at hun kunne være gået på efterløn.
Hun forelagde  

 derfor spørgsmålet for arbejdsløshedskassen, der anmodede direktoratet om  

 tilladelse til at anse medlemmet for berettiget til efterløn fra 1. juni  

 1993, selv om hun først havde indgivet ansøgning med virkning fra 1. december  

 1993.
 Direktoratet fandt, at medlemmet først kunne gå på efterløn fra den 1.  

 december 1993.
 Direktoratet henviste til, at efterløn tidligst kunne ydes fra det  

 tidspunkt, hvor arbejdsløshedskassen modtog medlemmets skriftlige ansøgning.
 Direktoratet fandt ikke, at medlemmets henvendelser til kassen forud for  

 ansøgningen kunne anerkendes som »en skriftlig ansøgning« i henhold  

 til arbejdsløshedsforsikringslovens § 75 a, stk. 3. Der var ikke i loven  

 åbnet mulighed for at dispensere fra kravet om skriftlig ansøgning.
Direktoratet fandt ikke, at det kunne tillægges betydning, om der herskede  

 tvivl om de kommende regler om fratrædelsesordninger allerede af den grund,  

 at efterløn tidligst var aktuelt i 1993, da medlemmet fyldte 60 år.
På det  

 tidspunkt havde de ændrede regler været i kraft i små 5 måneder.
På vegne af medlemmet klagede arbejdsløshedskassen til ankenævnet.
Kassen  

 henviste til, at der burde kunne dispenseres fra det formelle krav om  

 skriftlig ansøgning under henvisning til medlemmets henvendelse til  

 arbejdsløshedskassen i oktober/november 1992.
 Kassen henviste til, at medlemmet på baggrund af informationerne fra mødet  

 i 1992 ikke havde nogen anledning til at begære efterløn pr. 1. juni 1993,  

 idet hun ikke var bekendt med, at der var foretaget ændring i reglerne  

 vedrørende fratrædelsesordningen.
Direktoratet bemærkede ved sagens oversendelse til ankenævnet, at  

 direktoratet ikke fandt, at kassen havde været i stand til at vejlede  

 medlemmet på det tidspunkt, idet reglerne endnu ikke forelå.
Disse blev først  

 udsendt med rundskrivelse nr. 88/92, dateret den 15. december 1992. Reglerne  

 trådte i kraft den 1. januar 1993.
 Efter direktoratets opfattelse burde kassen have afvist at vejlede  

 medlemmet, forinden reglerne forelå, eller have givet en foreløbig  

 vejledning, for så at vejlede endeligt, da de nye regler forelå.
 Direktoratet fandt ikke, at det forhold, at medlemmet havde handlet i  

 overensstemmelse med en fejlagtig rådgivning fra kassen, kunne tilsidesætte  

 lovens krav om en skriftlig ansøgning.
 Arbejdsløshedskassen fremsendte kopi af journalark og ansøgningsblanket  

 til ankenævnet og anmodede om, at såfremt ankenævnet ikke kunne dispensere  

 fra skriftlighedskravet i lovens § 75 a, stk. 3, at medlemmet i det mindste  

 blev anset for berettiget til efterløn pr. 5. oktober 1993, svarende til  

 datoen for ansøgningens modtagelse i afdelingen.
 Ankenævnet fandt, at medlemmet var berettiget til at overgå til efterløn  

 med virkning fra den 5. oktober 1993.
 Ankenævnet lagde til grund, at medlemmet den 5. oktober 1993 indgav  

 ansøgning om efterløn til kassen, og at hun dermed opfyldte betingelserne for  

 ret til efterløn.
 Ankenævnet fandt, at det i den foreliggende situation ikke kunne tillægges  

 betydning, at det på ansøgning om overgang til efterløn var angivet, at  

 medlemmet ønskede at overgå til efterløn med virkning fra den 1. december  

 1993.
 Ankenævnet ændrede således direktoratets afgørelse.
