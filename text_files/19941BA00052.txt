Nr BSF 52 Forslag til folketingsbeslutning om åbenhed og offentlighed i EU Fremsat af Keld Albrechtsen (EL) Søren Søndergaard (EL) Frank Aaen (EL) den 31. januar 1995 Folketinget opfordrer regeringen til at offentliggøre samtlige  

 afstemningsresultater og holdningstilkendegivelser samt referaterne fra  

 møderne i EU's Ministerråd og Coreper.
Bemærkninger til forslaget I øjeblikket eksisterer den forfatningsmæssigt helt utrolige situation, at  

 love vedtages bag lukkede døre og referater fra møder i en lovgivende  

 forsamling (EU's Ministerråd og Coreper) holdes hemmelige.
I de nationale  

 parlamentariske forsamlinger vedtager man love i fuld offentlighed, men når  

 det samme sker i EU, så bliver åbenheden afskaffet.
Dette var baggrunden for,  

 at der i Edinburgh-Aftalen blev givet løfte om åbenhed og offentlighed i EU.  

 Men disse løfter er ikke blevet indfriet.
I praksis har det vist sig, at  

 langt de fleste møder fortsat vil være lukkede, fordi alle landene skal være  

 enige om, at møderne skal være åbne.
Men det er lige så vigtigt, at der er åbenhed i de forsamlinger - Coreper  

 - hvor embedsmændene fra EU-landene forhandler og kommer med de endelige  

 indstillinger om, hvad landene mener.
Det er i mange tilfælde dette forum,  

 som træffer de beslutninger, der endeligt konfirmeres på EU's  

 ministerrådsmøder.
 Derfor bør Danmark nu ensidigt gennemføre åbenheden ved simpelt hen at  

 offenliggøre referaterne og oplysningerne om stemmeafgivning og  

 holdningstilkendegivelser i Ministerrådet og Coreper.
 Forslaget om, at åbenheden må praktiseres af danske ministre og  

 embedsmænd, er stillet af JuniBevægelsen og støttes af Enhedslisten.
