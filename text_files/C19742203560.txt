 Denne vejledning har en dobbelt hensigt, nemlig at præcisere de krav,  

 bekendtgørelsen fremsætter, og give vejledende eksempler på det stof, der kan  

 inddrages til belysning af bekendtgørelsens fire emneområder.
 Vejledningen henvender sig til såvel lærere som studerende, der kan  

 anvende den i fællesskab, når de sammen planlægger arbejdsforløbet.
Det er vigtigt at gøre sig klart, at bekendtgørelsen har givet faget en  

 større bredde end hidtil, idet faget ikke blot skal fungere som basis for  

 læreruddannelse, men tillige være kulturelt orienterende for et klientel med  

 mangeartede forudsætninger og medvirke til en større indsigt i den  

 samfundsmæssige og individuelle betydning, religioner og ideer har i fortid  

 og nutid.
Denne bredde viser sig vel især derved, at samtidsorienteringen har  

 fået et så stort timetal som angivet i bekendtgørelsen.
Religionernes måde at udtrykke sig på er ikke uden videre forståelig for  

 vor tids menneske.
I sin bog Det glemte sprog gør Erich Fromm opmærksom på  

 den vanskelighed, der f.eks. ligger i symbolsproget. »Symbolsproget er  

 et sprog, i hvilket indre oplevelser, følelser og tanker udtrykkes, som om de  

 var sensoriske oplevelser eller erfaringer, begivenheder i den omgivende  

 verden.
Det er et sprog, der har en anden logik, i hvilken ikke tid og rum,  

 men intensitet og association er de herskende kategorier.« Senere  

 skriver han, at nutidsmennesket kun forstår dette sprog i drømmen, og stiller  

 så det spørgsmål, om det er vigtigt at forstå dette sprog også i vågen  

 tilstand.
Herpå svarer han: »For tidligere tiders folk, der levede i de  

 store kulturer både i øst og vest, var der ingen tvivl om svaret på dette  

 spørgsmål.
For dem hørte myter og drømme til psykens, sindets mest  

 betydningsfulde udtryk, og forstod man dem ikke, svarede det nærmest til  

 analfabetisme.
Det er kun i de sidste få hundrede års vestlige kultur, at  

 denne indstilling har ændret sig.
I bedste fald antoges myterne nu at være  

 naive produkter af psyken, før denne begyndte at arbejde videnskabeligt,  

 skabt længe før mennesket havde gjort sine store opdagelser vedrørende  

 naturen og havde lært nogle af hemmelighederne ved at beherske den.« Disse spredte citater skal blot tjene til at sige lidt om det særlige  

 sprog, religionerne kan betjene sig af for at udtrykke deres  

 virkelighedsforståelse.
Formålsbeskrivelse Bekendtgørelsens formålsbeskrivelse har tre led: stofområder, metoder og  

 debat.
Disse led skal naturligvis ikke anskues hver for sig, men de har en  

 præcis sammenhæng.
For at beskæftige sig med de spørgsmål og svar på  

 tilværelsen, religioner og livsanskuelser rummer, er det nødvendigt at  

 tilegne sig en metodisk behandling af de læste tekster.
Den er så at sige den  

 nøgle, der skal anvendes for at lukke op for de tekster, der på mange måder  

 ligger fjernt fra vor tids menneske.
Først når dette præcise stykke arbejde  

 er gjort, og nye erfaringsområder er tilegnet, vil der i selve  

 arbejdsforløbet være mulighed for på et sagligt grundlag at diskutere de  

 synspunkter, de studerende har lært at kende.
Det metodiske I behandlingen af de forskellige tekster må man bestræbe sig på at tage  

 forskellige metoder i anvendelse, således at teksternes karakter bestemmer,  

 hvilken metode der er bedst egnet til at åbne for forståelsen af det læste.
Når bekendtgørelsen dels opererer med begreberne  

 »virkelighedsforståelse, gudsopfattelse og menneskesyn« og dels med  

 »eksempler på religionens sociale, politiske og psykologiske funktion i  

 bestemte geografiske og historiske miljøer«, må det ses som to  

 forskellige aspekter af samme sag, der hver kræver sin specielle form for  

 analyse.
For de førstnævnte begrebers vedkommende bliver der tale om en  

 systematisk behandling, der inddrager såvel religionsfilosofi som etik og  

 dogmatik til uddybning af teksterne, således at analysen af teksterne skal  

 tjene til forståelsen af en helhedsopfattelse af tilværelsen.
Denne  

 opfattelse er imidlertid ikke en eviggyldig størrelse, men kræver bestandig,  

 at sociale og historiske forhold inddrages, for at forståelsen af de  

 pågældende tekster kan blive så omfattende som overhovedet mulig.
Under  

 analysen af de forskellige tekster er en bestemmelse af genren og dens  

 specielle sprog et nødvendigt element.
Snart vil det være passende at anvende  

 historisk-kritisk metode og snart vil en ren litterær analyse af en tekst  

 være påkrævet.
 Nogle tekster vil igen næppe kunne læses med virkelig saglighed, med  

 mindre en sociologisk behandling af stoffet tages i anvendelse.
 Ved behandlingen af de forskelligartede tekster er det nødvendigt at  

 vurdere, hvilken metode der er bedst egnet til forståelse af den pågældende  

 tekst.
 Modelgennemgange af udvalgte tekster er et udmærket grundlag for de  

 studerendes selvstændige arbejde med tekster af lignende art.
Stofområder Førhen har det været almindeligt at antage, at man kunne sætte alle  

 primitive kulturer ind i et bestemt religionshistorisk system, således at man  

 kunne undervise i primitiv religion i bred almindelighed.
I de senere år gør  

 forskningen inden for dette område i stigende grad opmærksom på, at hvert  

 enkelt naturfolk har sit religiøse særpræg, der ikke uden videre kan bringes  

 på en fælles formel.
 Hovedvægten skal følgelig lægges på et enkelt samfund, selv om det også er  

 ønskeligt, at paralleller og kontraster fra andre samfund inddrages i  

 undervisningen, for så vidt de kan tjene til en større forståelse af det  

 pågældende samfunds struktur, livsforståelse etc.
Det bør tilstræbes, at samfundsstrukturen kommer til at træde tydeligt  

 frem.
Forholdet mellem kult og myte skal undersøges indgående; forskellige  

 kultformer og nogle af de riter, der er så betydningsfulde for det primitive  

 menneskes forståelse af sig selv og samfundet, skal også behandles.
 Endvidere vil der, hvis kilderne berettiger til det, være god grund til at  

 drøfte begreber som mana, tabu, spådomskunst, magi, trolddom og shamanisme.
 Tekstmaterialet vil bestå af kulthymner, myter, sagn og beskrivende  

 materiale (ord og billeder), således som etnografer, antropologer,  

 missionærer og andre berettere har nedfældet det.
For adskillige samfunds vedkommende er det naturligt, at undervisningen  

 også beskæftiger sig med det kulturmøde, der finder sted, når primitiv og  

 europæisk kultur konfronteres med hinanden.
Til dette punkt må det tilrådes,  

 at man så vidt muligt finder tekstmateriale, der anskuer sagen fra begge  

 sider.
Eksempler kan findes fra adskillige afrikanske samfund,  

 indianerstammer, samt fra Grønland.
 Når bekendtgørelsen opererer med en eller to religioner, er det ikke  

 tanken, at man skal fordybe sig i to religioner, men man vil undertiden have  

 behov for at give et nødvendigt grundlag for den religion, man agter at  

 fordybe sig i.
 Der skal i det følgende gives nogle eksempler på dette.
Hvis man har bestemt sig for at gennemgå buddhismen, vil det være  

 nødvendigt at gennemgå enkelte hinduistiske tekster for at belyse nogle af de  

 grundforestillinger, der fandtes i det samfund, buddhismen opstod i, så som  

 karma, samsara, moksa, atman, nirvana, yoga og bhakti.
Nogle af disse  

 begreber vil i høj grad medvirke til, at de studerende får større indblik i  

 den tilværelsesforståelse, der kommer til udtryk i læren om »de fire  

 sandheder«, eller den menneskeforståelse, der udtrykkes i læren om de  

 forskellige elementer, mennesket består af (skandaerne). Her vil der være rig  

 lejlighed til at drage paralleller til.
Upanishaderne, ikke mindst deres syn  

 på »selvet«, men også kontrasten i synet på »selvet« må  

 behandles. Årsagskæden og den ædle otteleddede vej må også gennemgås for at  

 belyse virkelighedsopfattelsen og den vej, der fører til frelsen.
Samme forhold gør sig gældende, dersom klassen har ønsket, at jødedommen  

 eller islam skal være det særligt studerede område.
Begge religioner  

 forudsætter, at dele af Det gamle Testamente må være bekendt baggrundsstof.  

 For gennemgangen af jødedommen er det nødvendigt, at en nøjere undersøgelse  

 af gudsopfattelsen, pagtstanken, udvælgestanken, toraen og de religiøse  

 fester i Gamle Testamente indgår som baggrundsforståelse.
For islam vil det  

 især være det monoteistiske aspekt, profetkaldet og de praktiske,  

 samfundsregulerende momenter i Gamle Testamente, der indgår i undervisningen.
 Af andet baggrundsstof til disse to religioner skal også parsismen nævnes,  

 ikke mindst til uddybelse af gudsopfattelsen, frelsesopfattelsen og det  

 eskatologiske.
 Det må naturligt nok især være de klassiske tekster, man beskæftiger sig  

 med inden for de forskellige religioner, men det må også være en selvfølge,  

 at disse tekster følges op af moderne tekster, der viser religionens  

 betydning for samfund og individ i dag.
 I bekendtgørelsen siges der, at de gammeltestamentlige og andre tekster,  

 der er betydningsfulde for forståelsen af Ny Testamente, skal behandles.
 Dette medfører, at man i planlægningsfasen må gøre sig klart, hvilke  

 nytestamentlige og senere tekster man agter at inddrage til belysning af  

 kristendommen, således at den nødvendige forudforståelse etableres.
Her skal gives nogle eksempler på stof, man eventuelt vil have brug for:  

 pagtstanken (Gud og folket), forestillingen om det sakrale kongedømme.
Til  

 yderligere belysning af dette kan også forestillingen om den forventede konge  

 (Messias) inddrages, samt tankerne om den uskyldigt lidende, der  

 stedfortrædende soner andres synd.
Hertil kan også de gammeltestamentlige  

 pseudepigrafers forståelse af Messias hjælpe, ligesom tekster fra den  

 rabbinske litteratur kan inddrages.
 Tekster, der omhandler mennesket som skabning, skyld og skæbne, lidelse,  

 retfærd, loven vil også være relevant materiale til indblik i den forståelse  

 af mennesket og dets forhold til Gud, der prægede Jesu samtid, og hermed  

 bidrage til en større forståelse af Jesu forkyndelse i ord og gerning.
 Nogle kunne formodentlig også have brug for at inddrage parsistiske  

 tekster til forståelse af den virkelighedsopfattelse, der kommer til udtryk i  

 senjødedommens dualistiske anskuelse, hvortil også Qumrantekster, specielt  

 Sekthåndbogen og Krigsrullen, vil give et værdifuldt bidrag.
 Tekster fra Ny Testamente må være det kildemateriale, der får størst vægt  

 i behandlingen af kristendommen, men også tekster fra senere perioder, der  

 viser noget om den tolkning, Ny Testamente har fået i forskellig tid og på  

 forskelligt sted, skal inddrages.
 Af nytestamentlige tekster kan man for at tilgodese de i bekendtgørelsen  

 fremførte betragtningsmåder inddrage tekster, der omhandler 1) syn på sygdom,  

 underberetninger, dødeopvækkelser, Jesu opstandelse, 2) tekster, der giver  

 udtryk for menighedens forståelse af Jesus som Messias, Guds Søn, såvel fra  

 evangelierne som de paulinske eller andre breve. (Her er der mulighed for at  

 finde kontroversielle synspunkter i både islam og jødedommen samt i de  

 forskellige moderne Jesusopfattelser i vor egen kulturkreds.) 3) tekster, der  

 giver udtryk for skabelsestanken, samhørigheden med Gud, menneskets fald og  

 oprejsning, de mange forskellige relationer, mennesket står i: til Gud, til  

 andre mennesker, godt og ondt, statsmagten, tiden og evigheden.
Muligheden for videreførelse af urmenighedens synspunkter er mangfoldige,  

 nogle aspekter af mere kirkehistorisk art vil det være naturligt at indføje  

 under dette område.
I tilknytning til de nytestamentlige tekster kan man  

 f.eks. undersøge, hvordan forskellige kirkesamfund eller grupper inden for  

 disse har forstået teksterne, samt hvad de især har lagt vægt på i deres  

 kristendomsforståelse.
Her kan der peges på forholdet mellem embede og  

 karismer, kirkernes forhold til statsmagten, til det sociale, deres  

 selvforståelse, syn på »verden« etc.
 Det vil sikkert i en del tilfælde være svært at se, om disse tekster hører  

 hjemme under område c) eller d), men i almindelighed kan det siges, at  

 tekster, der hører hjemme i nutiden, falder ind under område d).
 Denne gruppe tekster har i bekendtgørelsen tilføjelsen »i  

 nutiden«, og der er hermed sagt, at kun de etiske, religiøse og  

 filosofiske spørgsmål, der er en levende bestanddel af vor egen tids  

 kulturliv, både her i landet og andre steder i verden, hører med i denne  

 tekstgruppe.
 Etiske forestillinger finder vi overalt i verden, og deres indflydelse på  

 det enkelte menneskes liv og samfundet er en afgørende faktor.
 I arbejdet med etiske problemstillinger skal der arbejdes med  

 tekstmateriale, der underkastes en argumentationsanalyse, idet denne form for  

 analyse kan bidrage til en øget evne til at føre en saglig diskussion.
Religiøse opfattelser.
Denne gruppe tekster vil hovedsagelig komme til at  

 omfatte tekster, der giver udtryk for personlige erfaringer af religiøs  

 karakter.
Herunder kan nævnes erfaringer inden for det område, der  

 religionshistorisk kaldes mystik.
Et erfaringsmateriale, der inddrager mange  

 forskellige religioner og religionspsykologiske typer.
 Tekster af religionspsykologisk og - sociologisk karakter, samt specifikke  

 opfattelser i vor tid af det religiøse budskab, sådan som det kommer til  

 udtryk inden for forskellige strømninger inden for de kristne kirker og i  

 ikke-kirkelige sammenhænge, hører også hjemme her.
Filosofiske opfattelser.
Også her må man være opmærksom på tilføjelsen  

 »i nutiden«.
Der kan ikke være tale om en indføring i filosofiens  

 historie, men om de filosofiske tanker, der har været med til at præge vor  

 tids tilværelsesforståelse, så som eksistentialisme, marxisme og den  

 positivisme, som en stor del af den europæiske menneskehed stadig hylder.
Generelt kan det siges, at det allerede i planlægningsfasen må stå helt  

 klart, hvor mange timer der maksimalt og minimalt kan blive til de fire  

 emneområder, således at der ikke bliver tale om, at noget område skal hastes  

 igennem med et mindre timetal end angivet i minimumstimetallet i  

 bekendtgørelsen.
Ved fastlæggelsen af maksimum og minimum skal der tages de  

 pædagogiske hensyn, den enkelte klasse nødvendiggør.
2.års opgaven De studerende må i god tid vælge det område, de har i sinde at studere med  

 henblik på opgaveskrivning, således at en fremadskridende drøftelse med  

 faglæreren kan finde sted.
1. fase.
Det anbefales, at de studerende gennem  

 folkebibliotekets eller skolebibliotekets emnekartotek finder frem til nogle  

 bogtitler, der omhandler emnet, således at de kan drøftes med læreren.
Man må  

 være opmærksom på, at bibliotekerne ikke altid har de nyeste bøger på lager,  

 således at der kan være fare for, at de studerende får fat i litteratur, der  

 giver udtryk for et forældet synspunkt.
Dette nødvendiggør drøftelse af  

 litteratur allerede i denne 1. fase.
2. fase begynder med de studerendes selvstændige  

 læsning af det værk, der giver den bredeste oplysning.
Igennem denne læsning  

 overvejer den studerende, hvilken side af emnet han finder egnet til en  

 nærmere undersøgelse, således at en vis begrænsning af emnet finder sted.  

 Denne fase slutter igen med en drøftelse med læreren, hvori indgår  

 overvejelser om muligheden for at finde egnet litteratur til det begrænsede  

 emne.
Det anbefales, at en vis begrænsning i litteraturudvalget finder sted.
3. fase.
Den nu udvalgte litteratur studeres, og  

 notater gøres, idet man fortløbende også noterer, hvor notatet er taget fra.  

 Denne fase sluttes med, at den studerende afleverer sin litteraturliste til  

 læreren og underretter ham om de sider af emnet, der især har hans interesse.
4. fase.
Læreren overvejer titelformulering på  

 grundlag af de indhentede oplysninger.
De fleste titelformuleringer  

 indeholder et verbalelement, d.v.s., at titlen siger noget om, hvad den  

 studerende skal gøre.
Vendinger som »gør rede for«,  

 »analyser«, »referer« og i sjældne tilfælde også  

 »vurder« indgår som oftest i titlen, således at der stilles præcise  

 krav til behandlingen af emnet.
Eksempler på titelformuleringer Eks. 1. Gør rede for det kristendomssyn, »Den lille Hvide«  

 repræsenterer, samt ud fra medfølgende artikler for den debat, den har  

 affødt.
 Eks. 2. Giv en fremstilling af Sartres opfattelse af eksistentialismen og  

 vurder om denne opfattelse ifølge professor Lindhardts forståelse af ordet  

 »religion« må kaldes religiøs.
 Eks. 3. En skildring af Paulus' missionsforkyndelse på grundlag af Acta  

 13, 16-52 og 14, 11-18.
 Eks. 4. En redegørelse for genfødsel og karma på grundlag af teksten  

 Fenger s. 81-84.
Eks. 5. Giv en sammenligning mellem Dietrich Bonhoeffers og J.
Jeremias'  

 udlægning af bjergprædikenen med speciel analyse af og kommentar til Mat. 6.
Eks. 6. Giv en dokumenteret fremstilling af Hans Kirks syn på Indre  

 Mission sammenholdt med Vilhelm Becks egen forkyndelse i prædikenen: »Er  

 du hvede eller klinte?» Eks. 7. Gør rede for en del af de forestillinger, der er grundlæggende for  

 det primitive menneske, sådan som du møder det i Okot p« Bitek: Lawinos  

 sang, og drag paralleller til kikuyu samfundet.
Eks. 8 Gør rede for de religiøse og etiske forhold, der er mest  

 betydningsfulde for vikingetidens samfund.
Illustrerende eksempler fra  

 Fengers Religionshistoriske tekster samt Grønbechs Myter og Sagn bruges i  

 opgaven.
Selvstuderende For selvstuderende kan stofmængden ikke angives i undervisningstimer; de  

 skal derfor i stedet opgive et læsepensum, der for alle områders vedkommende  

 dækker ca. 90 sider tekster, der fordeles på følgende områder: a) 12 sider b)  

 22 sider c) 28 sider og d) 28 sider.
 Disse sider tekster skal suppleres med det lærebogsstof eller anden  

 faglitteratur, der er nødvendig for forståelsen af teksterne.
Undervisningsmodel Efter tolkningen af bekendtgørelsen vil det nedenstående eksemplificere  

 noget af det, der har været omtalt i den forrige del af vejledningen, og det  

 skal præciseres, at det følgende kun skal ses som muligheder, der kan bringes  

 i anvendelse, og forslag til tekster.
En kronologisk gennemgang af stoffet er flere steder antydet i de forrige  

 afsnit, men da den er velkendt, vil den ikke blive nærmere omtalt.
I stedet  

 gives et eksempel på en undervisning, der bygger på et tværgående princip.
Det forudsættes i dette eksempel, at man er begyndt med naturfolks  

 religion, og at klassen først har læst nogle tekster, der har givet dem  

 indtryk af stammesamfundets opbygning.
Disse kan f.eks. findes i Knud  

 Ochsner: Afrikansk Livsforståelse, NNF 1969. Under dette emne har man ikke  

 kunnet undgå at støde på begreber som mana, tabu, totem og forfaderånder,  

 hvortil tekster fra Sv.Aa.
Bay: Fremmede religioner i nutiden, Gyldendal  

 1961, er et nyttigt supplement.
Man har i bestemte miljøer fået noget at vide  

 om virkelighedsopfattelse og menneskesyn og ønsker nu at anlægge en  

 tværgående synsvinkel på gudsopfattelsen.
Der vælges først et par tekster,  

 f.eks. fra Religion/73, Meddelelser fra gymnasieskolernes  

 religionslærerforening, nr. 1, og gennemarbejder dem.
Dernæst tages salme 149  

 i Gamle Testamente, der er velegnet i sammenhængen, da den rummer mange  

 forestillinger, der dels kan parallelliseres og dels kontrasteres med de  

 allerede læste tekster.
Det forudsættes nu, at klassen har valgt at arbejde  

 med islam, og der vælges nu yderligere en sammenligning med sura 1. Efter  

 dette gennemgås Mt. 6,9 par. og Rom. 8,15, således at kontinuiteten med Gamle  

 Testamente træder frem, men også nybruddet i kristen gudsopfattelse.
Her er  

 så muligheden for at drage en hel anden kategori af tekst ind i billedet,  

 nemlig det uddrag fra Nietzsches Der Antichrist, der findes i  

 Dansklærerforeningens studieserie: Nietzsche - en tværfaglig tekstmontage,  

 Gyldendal 1973, eller eventuelt fra samme serie uddraget om »det gale  

 menneske« fra Die frøhlische Wissenschaft.
 Mange andre muligheder end de her skitserede er naturligvis tænkelige.  

 Nogle af dem er der peget på vedrørende temaerne seksualitet, aggression og  

 lidelse i Tematiske læsninger i Det gamle Testamente, Gyldendal 1973, hvori  

 tekster af mange forskellige kategorier er inddraget.
 Hvad enten dette princip eller andre principper anvendes i undervisningen,  

 skal alle de områder, bekendtgørelsen nævner, dækkes med de timetal,der  

 angives.
Tekstmateriale Til områderne a) og b) findes der en hel del i de bøger, der har været  

 omtalt i undervisningsmodellen, men det er i mange tilfælde vanskeligt at  

 finde tekstmateriale, der viser noget om religionernes nutidige indflydelse  

 på den enkelte og det samfund, han lever i.
Her kan dog nævnes Politikens  

 Verdens religioner, 1964, der i beskrivende form bringer en hel del om  

 religionerne også i vor tid.
Det lille etnografiske tidsskrift Jordens Folk,  

 der udgives af Dansk Etnografisk Forening og Jul.
Gjellerups forlag har ofte  

 materiale, der er særdeles anvendeligt i religionsundervisningen; det samme  

 gælder forskellige publikationer fra Mellemfolkeligt Samvirkes  

 oplysningsafdeling, f.eks.
Kontakt.
Igennem forskellige ambassader kan film  

 rekvireres, og missionsselskaberne ligger også inde med anvendeligt  

 materiale.
Også igennem fiktiv læsning fra de pågældende samfund kan der  

 opnås øget forståelse; her skal eksempelvis nævnes Okot p' Bitek: Lawinos  

 Sang fra afrikansk område.
Tekstmateriale til c) Hovedmaterialet til dette område er Ny Testamente, eventuelt for visse  

 teksters vedkommende med anvendelse af Iver K.
Madsen: Evangelierne synoptisk  

 sammenstillede.
 Tekstsamlinger af kirkehistorisk art kommer også i anvendelse.
Tekstmateriale til d) En hel del stof til dette område kan findes i de gængse lærebøger, der  

 også indeholder tekster, men ikke-traditionelt stof må nødvendigvis også  

 inddrages.
Marxistiske tekster til belysning af den filosofi, der præger en stor del  

 af vor tids mennesker, bør medtages.
Hermed menes ikke blot den teoretiske  

 (ortodokse) marxisme, men også den nymarxistiske tænkning, der indgår i en  

 dialog med religionerne.
 Tekster, der omhandler forskellige primitive kulturers møde med europæisk  

 civilisation og den kulturfilosofi, dette giver anledning til, lige fra  

 Rousseau til Claude Leevi-Strauss hører også hjemme under dette område.
 Mange af de forskellige nutidige opfattelser vil man nok allerbedst kunne  

 hente fra den standende debat i aviser, tidsskrifter, pjecer o.lign. men også  

 materiale fra radio og TV, samt film og moderne litteratur vil kunne kaste  

 lys over vor egen tids forestillinger.
 Her skal bl.a. peges på synspunktserien (DMS), materiale fra Kirkernes  

 Verdensråd, f.eks. om racisme, gurubevægelsens Guddommelig Tidende og moderne  

 beat-tekster.
 Der er et overordentlig stort udvalg at vælge og vrage af, og det må i  

 hvert enkelt tilfælde være klassens og den pågældende lærers sag at finde  

 frem til det stof, man interesserer sig for, stof, som samtidig holder en vis  

 forbindelse med det, der iøvrigt er behandlet.
 En stor part af det ovenfor anførte skal naturligvis kun opfattes som  

 forslag, da det vil være komplet umuligt at nå alt det stof, der her er  

 skitseret, uden at billedet bliver alt for diffust og pensum uoverkommeligt.
Undervisningen i religion baseres på tekstlæsning og behandling af andet  

 materiale.
Lærebogen bør være en faktabog, hvor de studerende kan hente  

 præcis viden om begreber, historiske forhold o.lign., der kan hjælpe til en  

 fordybelse i timens tekst og give den nødvendige paratviden.
Arbejdsformer Lærer og studerende drøfter i fællesskab, hvilke arbejdsformer der skal  

 anvendes på det forskellige stof.
Ved afslutningen af et undervisningsforløb  

 må en vurdering af arbejdsform og udbytte af forløbet foretages.
Oversigter over stoffet, instruktioner af metodisk karakter, samt  

 modelgennemgang, hvor læreren demonstrerer en eller flere  

 tekstlæsningsmetoder på et stof, de studerende har forberedt hjemme, egner  

 sig udmærket til at blive meddelt i instruktionens form.
Gennem  

 modelgennemgangen får de studerende en indføring i fagets arbejdsmetoder og  

 elementære terminologi, ligesom de studerendes studieteknik og notatteknik  

 opøves.
Det betydningsfulde i en god notatteknik må understreges, og de  

 studerende må gøres opmærksom på, at egne notater må anvendes i  

 forberedelsestiden til eksamen.
For at tilgodese formålsbeskrivelsens sidste del må der af og til i  

 forløbet søges gennemført en egentlig klassesamtale.
Vigtigt er det, at den  

 foregår under ordnede former med ordstyrer.
Ikke ethvert stof egner sig til  

 diskussionens metode.
Det er vigtigt, at de studerende ser varierede  

 diskussionsformer taget i anvendelse i arbejdet og gør sig  

 argumentationslogikken klar.
 Øvelser i brug af håndbøger må lejlighedsvis finde sted i forbindelse med  

 undervisningen, så de studerende er bekendt med de hjælpemidler, de må  

 benytte i forberedelsestiden til eksamen.
 Til at fiksere hovedpunkter i en tekst eller formulere grundspørgsmål til  

 teksten er summemødet, hvor 3-4 studerende arbejder sammen i en ganske kort  

 periode, velegnet.
 I forbindelse med 2.års opgavens bredere indsigt i et særligt emne,  

 eventuelt i forbindelse med en tekstfortolkning, er der mulighed for at de  

 studerende kan holde mindre foredrag.
 Brugen af AV midler vil ofte kunne hjælpe de studerende til et mere  

 præcist og fagligt udbytte af timen. afspilning af optagelser af  

 rundbordssamtaler, foredrag og sange vil kunne give en nødvendig forudsætning  

 for diskussioner, og lysbilleder vil kunne anvendes som et gavnligt  

 supplement til læste tekster.
 Besøg på skolen og i religionstimen af repræsentanter for forskellige  

 livsholdninger og religioner kan ofte øve en gavnlig indflydelse på klassens  

 nuancerede opfattelse af de forskellige holdninger.
Tværfagligt samarbejde Religionsfaget har rige muligheder for tværfagligt samarbejde med en række  

 fag.
I praksis støder lærere, der vil gennemføre et tværfagligt samarbejde,  

 enten som en synkronisering af stofbehandlingen eller som en egentlig  

 integrering af undervisningen, på en lang række tekniske problemer, som man  

 må være opmærksom på, når skolens skema lægges.
 I det følgende skal der gives nogle eksempler på afsnit af undervisningen,  

 hvor et tværfagligt samarbejde med historie, samfundsfag og psykologi med  

 fordel kan etableres, specielt i forbindelse med fagets område d.
 Historie:
 1. Udviklingen i Sovjet eller Kina, herunder den  

 ortodokse kirke, klassisk kinesisk religion over for marxisme og maoisme.
 2. Den politiske og samfundsmæssige udvikling i Japan,  

 herunder sammenbruddet af kejserkulten efter 2. verdenskrig og de mange nye  

 religioners opståen.
 3. Mellemøsten og Afrika.
 4. De folkelige vækkelser i 1700 - 1800 - tallet,  

 herunder pietisme, grundtvigianisme, Indre Mission, herrnhutisme (Grønland).
 5. Jøderne og nationalstaten Israel.
 Samfundsfag:
 1. Etiske problemer i forbindelse med den tekniske  

 udvikling.
 2. U-landsproblematik, herunder mission, nødhjælp,  

 u-landshjælp, development.
3. Sækulariseringen med eksempler fra Vesteuropa og  

 fra et islamisk område (f.eks.
Tyrkiet).
 4. Det pluralistiske samfund og kirkens forhold  

 hertil, samt den synkretistiske situation forskellige steder i verden.
 5. Kirkens forhold til forskellige samfundssystemer i  

 Vesten og Latinamerika, herunder problemet religion og udvikling, kirke og  

 revolution, kirken som politisk og social gruppering i samfundet.
 Psykologi:
 1. Psykologisk belysning af forskellige typer af  

 religiøs erfaring, herunder mystik.
 2. Religionspsykologiske emner.
 Dansk: Endvidere skal det nævnes, at et samarbejde med dansk vil kunne  

 ske på en lang række felter, først og fremmest hvad angår selve det metodiske  

 arbejde med tekstlæsningen, arbejdet med det religiøse sprogs egenart og  

 argumentationsanalyse.
Generelt.
Her er blot peget på nogle eksempler, men det er givet, at  

 samarbejde med andre fag er lige så oplagt.
Mange klasser vil have glæde af  

 at samarbejde med biologi, geografi og sprogfag, ligesom et samarbejde med  

 matematik vedrørende religionssociologiske undersøgelser o.l. kan  

 iværksætttes.
Eksamen Det er af afgørende betydning, at eksamen tilrettelægges i  

 overensstemmelse med de krav, der stilles til undervisningen og de  

 forskellige områder.
Eksamensteksterne skal vælges således, at de har  

 relation til det gennemgåede stof, for selvstuderendes vedkommende de læste  

 tekster.
Endvidere må det kræves, at et vist minimum af almenviden om de  

 forskellige områder er for hånden.
 Dette vil bl.a. sige, at der ved eksamen skal vurderes, om en for teksten  

 rimelig metode tages i anvendelse, om analysen af teksten viser kendskab til  

 den tid, hvori den er blevet til, samt om eksaminanden forstår at afdække  

 tekstens intention.
 Man kan næppe forvente, at alle disse forhold skal kunne fremlægges  

 fuldstændigt ved et selvstændigt oplæg fra eksaminandens side, og derfor skal  

 eksaminationen da også foregå dels som et oplæg fra eksaminanden efter  

 forberedelsestiden og dels som en samtale mellem eksaminand og eksaminator,  

 hvor de forhold, der ikke er dækket tilstrækkeligt ind fra eksaminandens  

 side, søges yderligere belyst.
 Teksterne må af hensyn til forberedelsestiden ikke være for lange eller  

 for komplicerede; eksaminanden skal have tid til dels at analysere den  

 pågældende tekst og dels til at skaffe sig leksikalsk viden igennem de  

 hjælpemidler, der skal være til rådighed i forberedelseslokalet, heriblandt  

 egne notater.
