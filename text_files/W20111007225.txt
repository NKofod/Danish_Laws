Ankestyrelsens principafgørelse 33-11 om arbejdsløshedsforsikring - efterløn - 2-årsreglen - lønarbejde - Lønmodtagernes Garantifond Resume:
 Ankestyrelsens Beskæftigelsesudvalg fandt, at et medlem af en a-kasse, der i forbindelse med arbejdsgivers konkurs havde modtaget erstatning fra Lønmodtagernes Garantifond, til opfyldelse af 2-årsreglen, kunne medregne det antal løntimer, som han ville have haft i erstatningsperioden.
 Det forhold, at der som følge af udbetalingsloftet i lov om Lønmodtagernes Garantifond var sket en nedsættelse af medlemmets lønerstatning, kunne ikke føre til en tilsvarende nedsættelse af antallet af løntimer, som medlemmet kunne medregne til opfyldelse af 2-årsreglen.
 Love:
Lov om arbejdsløshedsforsikring - lovbekendtgørelse nr. 574 af 27. maj 2010 - § 74j, stk. 9, § 74l, stk. 5 og § 74m, stk. 1 Bekendtgørelser:
Arbejdsdirektoratets bekendtgørelse nr. 1621 af 13. december 2006 om fleksibel efterløn - § 10, stk. 1 og § 10, stk. 2 Arbejdsdirektoratets bekendtgørelse nr. 1616 af 13. december 2006 om beskæftigelseskrav og dagpengeperiode - § 2, stk. 1 Afgørelse:
 Ankestyrelsens Beskæftigelsesudvalg har i møde truffet afgørelse i din sag om opfyldelse af 2-årsreglen.
Resultatet er  Du opfyldte ikke 2-årsreglen den 2. august 2009  Du havde den 2. august 2009 således alene 2.990,01 løntimer, som kunne medregnes til opfyldelse af 2-årsreglen.
 Vi er således kommet til samme resultat som Arbejdsdirektoratet for så vidt angår opfyldelse af 2-årsreglen, men vi har ændret for så vidt angår antallet af løntimer, som du kan medregne til opfyldelse af 2-årsreglen.
 Der var enighed på mødet.
Begrundelsen for afgørelsen Ifølge reglerne kan et medlem, der tidligst overgår til efterløn mindst 2 år efter, at efterlønsbeviset har virkning, og som i denne periode har haft lønarbejde i mindst 3.120 timer, opnå visse fordele.
 Arbejde til opfyldelse af 2-årsreglen gøres op og dokumenteres efter reglerne om optjening af beskæftigelseskravet.
Efter disse regler fortages beregningen af beskæftigelseskravet på baggrund af opgjorte løntimer i et sædvanligt beskæftigelsesforhold, der er i overensstemmelse med gældende overenskomster eller i øvrigt er udført på almindelige løn- og arbejdsvilkår.
Alle løntimer kan medregnes.
 Timer, for hvilke der er udbetalt sikring i henhold til lov om Lønmodtagernes Garantifond, sidestilles med lønarbejde og kan medregnes til beskæftigelseskravet, hvis sikringen udbetales i stedet for løn, herunder løn i en opsigelsesperiode.
Perioden fra den 5. oktober 2007 til den 30. september 2008 Det fremgår af dine lønsedler, at i de måneder hvor du havde overarbejde (overtid eller tørnoverskud), blev der på lønsedlen anført et timetal og et vederlag herfor, men samtidig blev der modregnet et tilsvarende timetal og beløb, der blev hensat til afspadsering.
 Det fremgår endvidere af lønsedlerne, at i de måneder hvor du afspadserede timer, blev timerne ikke særskilt honoreret, idet du i de pågældende måneder modtog løn for 161,1 timer, som var din normale månedlige arbejdstid.
 De afspadserede timer og vederlaget herfor må derfor anses for indeholdt i din normale løn for 161,1 timer.
 Vi finder således ikke, at der er grundlag for særskilt at medregne dine afspadserede timer til opfyldelse af 2-årsreglen.
 Du kan derfor i perioden fra den 5. oktober 2007 til den 30. september 2008 medregne 1.912,41 løntimer (161,1 timer : 31 dage x 27 dage + 161,1 timer x 11 måneder) til opfyldelse af 2-årsreglen.
Perioden fra den 1. oktober 2008 til den 17. november 2008 og perioden fra den 18. marts 2009 til den 31. marts 2009 Du har modtaget erstatning fra Lønmodtagernes Garantifond for løn i perioden fra den 1. oktober 2008 til den 17. november 2008 og for ferie med løn i perioden fra den 18. marts 2009 til den 31. marts 2009.
 Timer, for hvilke der er udbetalt erstatning, kan medregnes til opfyldelse af 2-årsreglen.
 Du kan således i perioden fra den 1. oktober 2008 til den 17. november 2008 medregne 252,39 timer (161,1 timer x 1 måned + 161,1 timer : 30 dage x 17 dage) mens du i perioden fra den 18. marts 2009 til den 31. marts 2009 kan medregne 72,75 timer (161,1 timer : 31 dage x 14 dage), i alt 325,14 timer.
Perioden fra den 18. november 2008 til den 17. marts 2009 Du har modtaget erstatning fra Lønmodtagerne Garantifond for løn i perioden fra den 18. november 2008 til den 17. marts 2009.
 Du ville i denne periode have haft 641,46 løntimer (161,1 timer : 30 dage x 13 dage + 161,1 timer x 3 måneder + 161,1 timer : 31 dage x 17 dage), hvorfor du kan medregne dette antal timer til opfyldelse af 2-årsreglen.
 Vi skal bemærke, at vi ved opgørelse af beskæftigelseskravet til opfyldelse af 2-årsreglen ikke finder, at der er hjemmel til at nedsætte antallet af dine løntimer, fordi der som følge af udbetalingsloftet i § 3 i lov om Lønmodtagernes Garantifond er sket en nedsættelse af din lønerstatning.
Perioden fra den 13. juni 2009 til den 2. august 2009 Det fremgår af a-kassens brev af 11. august 2009, at du i perioden fra den 13. juni 2009 til den 2. august 2009 holdt ferie med løn svarende til 111 timer.
 Vi har lagt a-kassens oplysninger uprøvet til grund.
 Du kan således medregne de 111 løntimer til opfyldelse af 2-årsreglen.
 På den baggrund finder vi, at du den 2. august 2009 havde i alt 2.990,01 løntimer (1.912,41 + 325,14 + 641,46 + 111), som kan medregnes til opfyldelse af 2-årsreglen.
Bemærkninger til klagen Du ønsker at få dispensation til opfyldelse af 2-årsreglen.
 Vi skal hertil bemærke, at reglerne ikke giver mulighed for dispensation fra 2-årsreglen.
 Du har endvidere anført, at du har yderligere 74 ferietimer for 2009 og 46,25 ferietimer for 2010, som skal medregnes til opfyldelse af 2-årsreglen.
Vi skal i den forbindelse bemærke, at vi ved denne afgørelse har taget stilling til, om du opfyldte 2-årsreglen den 2. august 2009, herunder hvor mange løntimer du på dette tidspunkt kunne medregne til opfyldelse af 2-årsreglen.
Vi har således ikke taget stilling til, om du efter den 2. august 2009 kan medregne yderligere timer til opfyldelse 2-årsreglen.
 For så vidt angår dine øvrige bemærkninger, skal vi henvise til Arbejdsdirektoratets brev af 23. november 2009 til dig.
Oplysninger i sagen Vi har afgjort sagen på grundlag af:
