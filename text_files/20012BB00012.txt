Fremsat den 7. december 2001 af  

 Frank Jensen (S), Thomas Adelskov (S),  

 Lene Jensen (S),  

 Marianne Jelved (RV) og Anders Samuelsen (RV) Forslag til folketingsbeslutning om pligt for kommunerne til at yde hel eller delvis  

 friplads i skolefritidsordninger Folketinget pålægger regeringen inden den 1.  

 marts 2002 at fremsætte et lovforslag, så kommuner får  

 pligt til at yde hel eller delvis økonomisk friplads i  

 skolefritidsordninger under hensyn til forældrenes økonomiske  

 forhold, eller hvor sociale eller pædagogiske forhold gør sig  

 gældende.
Bemærkninger til forslaget Skolefritidsordninger supplerer i dag i vidt  

 omfang de kommunale eller selvejende fritidshjem som det pædagogiske  

 dagtilbud, der gives til skolesøgende børn i næsten alle  

 landets kommuner.
Forslagsstillerne finder derfor, at der bør  

 være en tilsvarende mulighed for fripladser i skolefritidsordninger som  

 i pædagogiske dagtilbud efter lov om social service.
De gældende regler gør det valgfrit for  

 kommunerne, om de vil yde friplads i skolefritidsordninger.
Mange kommuner  

 har valgt at have samme forældrebetalingsregler for pædagogiske  

 dagtilbud og kommunale skolefritidsordninger.
Der er imidlertid omkring 20  

 kommuner, som ikke yder deres borgere denne service.
I disse kommuner kan  

 svagtstillede familier ikke få en hel eller delvis friplads i  

 skolefritidsordningerne, og de må derfor selv betale hele udgiften,  

 såfremt børnene skal have plads i skolefritidsordningen.
For den enkelte familie betyder dette en ekstra udgift  

 på typisk ca. 10.000-12.000 kr. om året pr. barn i en  

 skolefritidsordning i forhold til familier i kommuner, som yder friplads.
Det  

 kan derfor have betydelige økonomiske konsekvenser for den enkelte  

 børnefamilie, hvorvidt der ydes friplads eller ej.
For at sikre svagtstillede børnefamilier lige  

 vilkår over hele landet, foreslås det derfor, at alle kommuner  

 får pligt til at yde hel eller delvis friplads i skolefritidsordningen  

 efter de gældende indkomstgraduerede regler for betaling.
Kommunerne  

 skal tillige pålægges at yde søskendemoderation til  

 familier med mere end et barn i en skolefritidsordning.
 Bestemmelserne vedrørende friplads i  

 skolefritidsordningen er fastsat i folkeskolelovens § 50, stk. 2, som derfor  

 forudsættes ændret for at gennemføre forslaget.
Skriftlig fremsættelse Frank Jensen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om pligt for  

 kommunerne til at yde hel eller delvis friplads i skolefritidsordninger.
(Beslutningsforslag nr.
B 12).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
