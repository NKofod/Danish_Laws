Administrative forskrifter 1. Generelle administrative forskrifter bør i  

 almindelighed udformes som bekendtgørelser (evt. kgl. anordninger), der  

 kundgøres i Lovtidende, eller som cirkulærer.
Konkrete tjenestebefalinger til  

 mange myndigheder bør betegnes cirkulæreskrivelse.
Informationer om  

 forståelsen af en lovgivning eller administrative forskrifter bør betegnes  

 vejledning.
 Andre betegnelser for bindende forskrifter (bekendtgørelser og cirkulærer)  

 og for generelle informationer om forståelse og anvendelse af lovgivning  

 (vejledninger) bør ikke anvendes, da de hyppigt efterlader tvivl om, hvorvidt  

 forskriften er bindende eller blot vejledende.
 Der er i praksis behov for, at en myndighed kan rette henvendelse til et  

 større antal myndigheder med generelle henstillinger, opfordringer o.l. af  

 ikke-bindende karakter, som f.eks. ministeriers henvendelse til kommunale  

 myndigheder, der administrerer ministeriernes lovgivning.
 Sådanne skrivelser bør ikke betegnes som cirkulærer eller  

 cirkulæreskrivelser, da det kan give det fejlagtige indtryk, at de har  

 bindende karakter.
2. Inden for lovgivningsområder, hvor der udsendes et  

 større antal cirkulærer eller vejledninger, vil det ofte af hensyn til  

 overskueligheden være hensigtsmæssigt at opdele cirkulærerne og  

 vejledningerne efter deres emne, således at alle cirkulærer og vejledninger  

 om et givet emne får en særlig betegnelse f.eks. »A-cirkulære« og  

 »A-vejledning«, »B-cirkulære«, »B-vejledning«  

 o.s.v.
På hvert eksemplar af en forskrift angives det, hvilke emner der  

 behandles i A-forskrifterne og B-forskrifterne o.s.v.
En sådan opdeling, hvor  

 det af forskrifterne fremgår, om der er tale om cirkulærer eller  

 vejledninger, bør foretrækkes frem for en opdeling af forskrifterne i andre  

 forskrifttyper (kundgørelser, meddelelser, o.s.v.), der som nævnt under pkt.  

 1 efterlader tvivl om, hvem forskriften retter sig til, og om forskriften er  

 bindende eller ej.
Anvendelse af kgl. anordning 3. Kgl. anordning anvendes kun, hvis den lov, der  

 hjemler forskriften, udtrykkeligt foreskriver det.
Endvidere skal kgl.  

 anordning også anvendes, hvis det kræves efter en førkonstitutionel sædvane.  

 Mens det i ældre lovgivning var almindeligt at fastsætte, at administrative  

 regler skulle udformes som kgl. anordninger, f.eks. ved en bestemmelse om, at  

 der »ved kgl. anordning fastsættes regler om ...«, udformes  

 bemyndigelser i nyere lovgivninger oftest således, at » ... ministeren  

 fastsætter regler om ...«, hvilket betyder, at der skal udstedes en  

 bekendtgørelse (eller et cirkulære), jf. herom nedenfor under pkt. 6 og pkt.  

 136. Kun i lovbestemmelser, der giver bemyndigelser til at sætte en lov i  

 kraft for Færøerne og Grønland, bør anvendelse af kgl. anordning foreskrives.
Anvendelse af bekendtgørelser 4. Efter lovtidendeloven fra 1870, jf.  

 lovbekendtgørelse nr. 617 af 15. september 1986, er kundgørelse en absolut  

 betingelse for, at en forskrift kan træde i kraft og dermed håndhæves over  

 for borgerne.
Det er derfor af afgørende betydning, at regler, der skal  

 håndhæves over for borgerne, udformes som bekendtgørelser (eller kgl.  

 anordninger), der kundgøres efter lovtidendeloven.
Bekendtgørelsesformen skal således anvendes, hvis reglerne skal normere  

 retsstillingen mellem borgere indbyrdes eller pålægge borgere pligter over  

 for det offentlige.
Endvidere bør bekendtgørelse også anvendes, hvis reglerne  

 går ud på at tillægge borgerne rettigheder over for det offentlige.
 Beslutningen om, at en kompetence generelt overlades f.eks. af en minister  

 til en styrelse, bør endvidere af hensyn til borgernes mulighed for at kunne  

 vide, hvem der er rette myndighed, altid angives i en bekendtgørelse.
 Om valg af den rette form for forskrifterne kan der i øvrigt henvises til  

 Folketingets ombudsmands beretning, 1980, side 677, 1983, side 265 og 1984,  

 side 164 og side 213.
5. Bekendtgørelser bør som hovedregel alene indeholde  

 regler, der retter sig til borgerne.
Regler af tjenstlig karakter, der alene  

 er bindende for myndigheder, og rent vejledende udtalelser bør i  

 almindelighed ikke optages i en bekendtgørelse, da en sådan placering vil  

 kunne tilsløre stoffets særlige karakter og give bekendtgørelsen et unødigt  

 stort omfang.
Tjenstlige forskrifter bør derfor optages i et cirkulære og  

 vejledende stof i en vejledning.
 Hvis omfanget af de tjenstlige forskrifter eller det vejledende stof er så  

 begrænset, at det forekommer urimeligt at udarbejde et selvstændigt cirkulære  

 eller en vejledning, kan dette begrænsede stof dog optages i bekendtgørelsen.
 Om den sproglige formulering af instrukser for underordnede myndigheder og  

 vejledende udtalelser i bekendtgørelser henvises til pkt. 52.
 Anvendelse af cirkulærer m.v.
6. Cirkulæreformen anvendes for generelle  

 tjenestebefalinger, dvs. bindende generelle forskrifter, der alene retter sig  

 til myndigheder.
Cirkulærer og cirkulæreskrivelser må ikke indeholde  

 forskrifter, der direkte normerer borgernes retsstilling, og bør kun  

 indeholde vejledende stof, hvis omfanget heraf er så begrænset, at det ikke  

 med rimelighed kan udskilles til en særskilt vejledning.
Konkrete tjenestebefalinger til mange myndigheder bør som nævnt i pkt. 1  

 betegnes cirkulæreskrivelse.
Herved fremhæves, at indholdet er bindende.
 Skrivelser til andre myndigheder, der alene indskærper eller henleder  

 opmærksomheden på eksisterende regler, herunder cirkulærer, bør ikke selv  

 betegnes som cirkulærer.
 Om den sproglige formulering af vejledende stof i cirkulærer kan der  

 iøvrigt henvises til de synspunkter, der er nævnt i pkt. 52.
Anvendelse af vejledninger 7. Vejledningsformen anvendes ved udsendelse af stof,  

 der ikke er bindende.
Vejledningsformen skal således f.eks. anvendes ved  

 orientering om reglers indhold og baggrund og i forbindelse med meddelelse af  

 oplysninger om fortolkning og administration af regler.
I vejledninger kan  

 der også gives anvisninger på, hvordan en bestemt bindende forskrift  

 eksempelvis kan tænkes overholdt.
I vejledninger kan der som nævnt ikke  

 fastsættes forskrifter, der er bindende.
Det vil ofte være hensigtsmæssigt,  

 at de bindende forskrifter, som vejledningen omtaler, eller dele heraf  

 optages som bilag til vejledningen eller indarbejdes i vejledningens tekst  

 med tydelig angivelse af, at det er en gengivelse af en bindende forskrift  

 (lov, bekendtgørelse eller cirkulære).
Ønsker en myndighed at give et større antal myndigheder en vejledning af  

 begrænset omfang om f.eks. et enkeltstående problem, kan myndigheden undlade  

 at betegne meddelelsen som vejledning.
Myndigheden kan i stedet betegne  

 meddelelsen som f.eks. »Skrivelse om .....«.
Samtidig skal stoffets  

 vejledende karakter fremgå af den sproglige formulering, der anvendes.
 Som anført ovenfor under pkt. 1, må sådanne meddelelser ikke betegnes  

 cirkulærer eller cirkulæreskrivelser.
Bekendtgørelsens titel 8. Titlen skal i første række i en overskuelig form  

 give information til den, der søger oplysninger om retsregler vedrørende et  

 givet emne.
Titlen skal derfor være dækkende for indholdet af bekendtgørelsen  

 eller i hvert fald dens hovedindhold.
Samtidig skal titlen være kortfattet af  

 hensyn til overskueligheden.
 9. Titlen indledes altid med ordene  

 »Bekendtgørelse om ....«.
10. For at opnå den kortest mulige titel bør  

 overflødige ord undgås.
Det er f.eks. overflødigt at angive, hvem der har  

 udstedt bekendtgørelsen, og i almindelighed også, hvilken lov der giver  

 hjemmel for bekendtgørelsen.
Det er endvidere overflødigt i titlen til en ændringsbekendtgørelse at  

 angive den oprindelige bekendtgørelses nr. og dato.
Det er tilstrækkeligt at  

 skrive: »Bekendtgørelse om ændring af bekendtgørelse om ....«.
Man bør endvidere i videst muligt omfang anvende korte ord frem for lange.  

 »Bekendtgørelse om ...« bør anvendes i stedet for  

 »Bekendtgørelse vedrørende .....« 11. Er det ikke muligt at udforme en titel, der er  

 dækkende og samtidig kortfattet, kan hovedindhold nævnes med tilføjelsen  

 »m.v.« som en advarsel til læseren om, at bekendtgørelsen rummer  

 mere, end titlen umiddelbart angiver.
 En for udbredt anvendelse af tilføjelsen »m.v.« medfører  

 imidlertid, at den generelle overskuelighed, som titlen skulle give, ikke  

 opnås. »M.v.« bør derfor kun anføres i titlen, hvis bekendtgørelsen  

 indeholder bestemmelser, der klart falder uden for det, der omfattes af  

 titlen i øvrigt, og disse bestemmelser er af en vis betydning.
12. Ved udformningen af titlen skal man være opmærksom  

 på, at titlen efter omstændighederne kan få betydning for fortolkningen, når  

 anvendelsesområdet for bekendtgørelsen skal fastlægges.
Det er derfor også af  

 denne grund vigtigt, at titlen ikke bliver misvisende i forhold til indholdet  

 af bekendtgørelsen.
Er det ikke muligt at udforme en titel, der er kortfattet og samtidig helt  

 præcist angiver bekendtgørelsens anvendelsesområde, bør man udforme en kort  

 og måske mindre præcis titel og foretage den nødvendige afgrænsning i den  

 første paragraf i bekendtgørelsen.
Mens f.eks. titlen til en bekendtgørelse  

 om forbud mod fiskeri i et enkelt område kan udformes således:  

 »Bekendtgørelse om forbud mod fiskeri i ....«, kan titlen til en  

 bekendtgørelse om forbud mod fiskeri i en række områder udformes således:  

 »Bekendtgørelse om forbud mod fiskeri i visse områder«.
Samtidig  

 udformes § 1 i bekendtgørelsen således: »Bekendtgørelsen finder  

 anvendelse på fiskeri i .....«.
Indledningen til en bekendtgørelse 13. Indledningen til en bekendtgørelse bør indeholde  

 oplysninger om de forhold, der er nævnt nedenfor under pkt. 14-17.  

 Indledningen bør ikke indeholde andet.
Der bør således ikke redegøres for  

 baggrunden for bekendtgørelsens udstedelse.
Er der behov for at redegøre  

 herfor, bør der udsendes en skrivelse til de mest interesserede adressater,  

 en pressemeddelelse eller vejledning herom, eventuelt sammen med  

 bekendtgørelsen.
Der bør heller ikke optages oplysninger om bekendtgørelsens indhold i  

 indledningen.
Har bekendtgørelsen et sådant omfang, at der - undtagelsesvis -  

 er behov for en indholdsfortegnelse, bør denne udformes som et bilag til  

 bekendtgørelsen.
En sådan indholdsfortegnelse bør henvise til paragraffer og  

 ikke kun til kapitler.
En afgrænsning af bekendtgørelsens anvendelsesområde må aldrig ske i  

 indledningen.
Er der behov for at fastlægge bekendtgørelsens  

 anvendelsesområde, bør det ske i den første paragraf.
Afgrænsningen kan  

 endvidere i nogle tilfælde foretages ved hjælp af bekendtgørelsens titel, jf.  

 herom pkt. 12.
 En bekendtgørelse, der udelukkende ophæver en (eller flere)  

 bekendtgørelse(r) skal ikke have nogen indledning, se pkt. 108.
Indholdet af indledningen 14. I indledningen angives hjemmelen for  

 bekendtgørelsen.
Angivelsen af hjemmelsloven bør omfatte lovens nr., dato og  

 titel samt de paragraffer og eventuelt stykker, der indeholder hjemmel for  

 bestemmelserne i bekendtgørelsen, se f.eks. pkt. 20. Er loven ændret, angives  

 det kun i det omfang, ændringen har berørt hjemmelsbestemmelserne (om  

 formuleringen se f.eks. pkt. 21). Er der siden lovens gennemførelse udstedt  

 en lovbekendtgørelse, angives dennes nr. og dato i stedet for lovens nr. og  

 dato, se f.eks. pkt. 22. Endvidere nævnes kun de ændringslove, der er  

 gennemført, efter at lovbekendtgørelsen er udstedt, og som har berørt  

 hjemmelsbestemmelserne (om formuleringen, se f.eks. pkt. 23).
 15. Såfremt hjemmelsloven bestemmer, at der skal føres  

 forhandling med eller indgås aftale med f.eks. en anden myndighed, før  

 bekendtgørelsen udstedes, angives det i indledningen, at forhandlingen har  

 fundet sted eller aftale er indgået, se f.eks. pkt. 24. Derimod er det  

 overflødigt at nævne, hvem der i øvrigt har været forhandlet m.v. med i  

 forbindelse med bekendtgørelsens udarbejdelse.
16. Er bekendtgørelsen udstedt efter bemyndigelse fra  

 den, der ifølge loven umiddelbart har adgang til at fastsætte regler (typisk  

 en minister), bør bemyndigelsen nævnes i indledningen.
Er bemyndigelsen givet  

 i henhold til en udtrykkelig lovbestemmelse herom, nævnes denne, se f.eks.  

 pkt. 25.
17. Udstedes en bekendtgørelse (bl.a.) for at  

 gennemføre et EF-direktiv eller en traktat, vil direktivet eller traktaten  

 kunne have betydning for fortolkningen af bekendtgørelsen.
Direktivet eller  

 traktaten bør derfor nævnes i indledningen, se f.eks. pkt. 26.
Ændringsbekendtgørelser 18. En ændringsbekendtgørelse har ingen indledning.  

 Derimod angives i indledningen til § 1 den oprindelige bekendtgørelse med  

 nr., dato og titel og senere foretagne ændringer heri efter samme  

 retningslinier, som anvendes ved udformning af ændringslove, jf. herom  

 Justitsministeriets vejledning af 18. november 1969 om affattelse af forslag  

 til ændringslove m.v. afsnit IV.
Derimod skal ændringsbekendtgørelsen aldrig  

 angive hjemmelen til ændringen.
 19. Efter ændringen skal bekendtgørelsens angivelse af  

 hjemmel m.v. opfylde de krav, der er nævnt ovenfor under pkt. 13 - 17.  

 Opfylder indledningen ikke (længere) disse krav, f.eks. på grund af ændring  

 af hjemmelsloven, eller fordi ændringsbekendtgørelsen udstedes med hjemmel i  

 en lovbestemmelse, der ikke er nævnt i indledningen til den eksisterende  

 bekendtgørelse, må indledningen til den oprindelige bekendtgørelse ændres.  

 Dette sker ved at optage en bestemmelse herom i ændringsbekendtgørelsen, se  

 f.eks. pkt. 27.
 Opfylder indledningen til den eksisterende bekendtgørelse derimod de  

 nævnte krav efter ændringen, nævnes hjemmelsspørgsmålet slet ikke i  

 ændringsbekendtgørelsen, se pkt. 28.
 Om valget imellem udarbejdelse af en ny bekendtgørelse og en  

 ændringsbekendtgørelse kan henvises til pkt. 126.
Eksempler på indledninger 2.
Bekendtgørelsens systematik, opstilling og  

 sprog Samme retningslinier som for love 29. For brugerne af reglerne har bekendtgørelser i det  

 væsentlige den samme betydning som love, hvorfor bekendtgørelser med hensyn  

 til systematik, opstilling og sprog i videst muligt omfang bør følge de  

 retningslinier, der anvendes ved udformning af love.
Systematik 30. Hvilken systematik der skal vælges må i første  

 række bero på, hvorledes der skabes det bedste overblik over reglerne i  

 bekendtgørelsen.
Systematikken må således afhænge af karakteren af de regler,  

 bekendtgørelsen i det enkelte tilfælde skal indeholde, hvorfor det ikke er  

 muligt at opstille generelle retningslinier herfor, bortset fra det der er  

 nævnt nedenfor under pkt. 31-35.
 31. Er det nødvendigt at afgrænse bekendtgørelsens  

 anvendelsesområde, bør en regel herom i almindelighed placeres først i  

 bekendtgørelsen, se herom pkt. 12.
32. Skal bekendtgørelsen indeholde en almindelig regel  

 og undtagelser herfra, bør den almindelige regel placeres før  

 undtagelsesreglerne, og undtagelsesreglerne bør placeres i de følgende  

 stykker eller paragraffer.
Er det i særlige tilfælde ikke hensigtsmæssigt at  

 placere undtagelsesbestemmelserne i umiddelbar tilknytning til den  

 almindelige regel, skal den almindelige regel indeholde en henvisning til  

 undtagelsesbestemmelserne.
Dette kan ske ved, at der i den almindelige regel  

 indsættes »jf. dog § ..« eller »bortset fra de tilfælde, der  

 er nævnt i § ..«.
 33. Kan en bekendtgørelses indhold opdeles i regler,  

 der afgrænser borgernes rettigheder og pligter, og andre regler, der ikke på  

 samme måde har betydning for borgerne, f.eks. om sagers behandling, straf  

 m.v., vil det ofte være hensigtsmæssigt at placere reglerne om borgernes  

 rettigheder og pligter før de andre regler.
 34. Skal bekendtgørelsen indeholde en regel om, at den  

 ikke gælder for Færøerne eller Grønland, indsættes denne regel om territorial  

 gyldighed som den sidste paragraf i bekendtgørelsen.
 35. Regler om bekendtgørelsens ikrafttræden, om  

 ophævelse af andre bekendtgørelser og overgangsbestemmelser placeres sidst i  

 bekendtgørelsen, eller, hvis bekendtgørelsen indeholder en paragraf som nævnt  

 under pkt. 34, umiddelbart før denne paragraf.
Opstilling 36. Indeholder bekendtgørelsen mere end 15-20  

 paragraffer, vil det ofte af hensyn til overskueligheden være hensigtsmæssigt  

 at inddele den i kapitler, der forsynes med overskrifter.
En kapitelinddeling  

 uden overskrifter bør undgås, da den ikke bidrager til overskueligheden.  

 Endvidere bør man i videst muligt omfang undgå intetsigende overskrifter, som  

 f.eks. »Indledende bestemmelser«, »Almindelige  

 bestemmelser«, »Særlige bestemmelser« eller »Afsluttende  

 bestemmelser«.
37. Ved formuleringen af overskrifterne skal man være  

 opmærksom på, at overskriften kan få karakter af fortolkningsbidrag, navnlig  

 når anvendelsesområdet for reglerne i kapitlet skal fastlægges.
Samtidig skal  

 overskrifterne være dækkende for indholdet af kapitlet, jf. iøvrigt pkt. 8-12  

 om titler til bekendtgørelser.
Disse krav til overskrifterne skal man også  

 være opmærksom på ved senere ændringer af bekendtgørelsen, hvor det således  

 kan være nødvendigt at foretage ændringer i overskrifterne.
38. Ved kapitelinddeling anvendes arabertal.  

 Kapitelbetegnelsen og overskriften anbringes på hver sin linie.
Overskriften  

 kursiveres.
Eks:
39. Hvis der inden for et kapitel er behov for en  

 yderligere opdeling, kan den enkelte paragraf eller gruppe af paragraffer  

 forsynes med overskrift.
Også disse overskrifter skal formuleres under hensyn  

 til, at de har fortolkningsmæssig betydning og til, at de skal være dækkende  

 for de regler, der følger efter overskriften og indtil næste overskrift.
Også  

 disse overskrifter kursiveres.
 40. Overskrifter over enkelte paragraffer eller  

 grupper af paragraffer kan også anvendes i stedet for kapiteloverskrifter i  

 bekendtgørelsen, hvor der på den ene side er behov for en opdeling af stoffet  

 af hensyn til overskueligheden, men hvor antallet af paragraffer, der kan  

 samles under den enkelte overskrift, er for lille til, at en kapitelinddeling  

 forekommer hensigtsmæssig.
41. Er bekendtgørelsen omfattende og indholdet så  

 forskelligartet, at inddeling i kapitler og yderligere inddeling ved  

 overskrifter inden for det enkelte kapitel ikke giver den nødvendige  

 overskuelighed, kan kapitlerne samles i afsnit.
Her anvendes romertal og fed  

 sats.
Eks:
Paragraffer, stykker, punktummer 42. Den grundlæggende inddeling af stoffet sker i  

 øvrigt i paragraffer, stykker og punktummer.
Paragrafbetegnelser skal være  

 fortløbende gennem hele bekendtgørelsen, uanset om den er opdelt i kapitler  

 og i afsnit.
Man bør ikke, som det f.eks. er sket i den grønlandske  

 retsplejelov, lovbekendtgørelse nr. 99 af 21. marts 1984, lade hvert kapitel  

 begynde med § 1, da det forringer overskueligheden og vanskeliggør en sikker  

 citering.
Inddeling efter et decimalsystem bør også i almindelighed undgås.  

 Kun i omfattende og meget teknisk prægede forskrifter, kan en sådan inddeling  

 være hensigtsmæssig.
Som eksempler kan nævnes bekendtgørelse nr. 664 af 16.  

 december 1982 af reglement om miljøbeskyttelse.
Der kan være grund til at understrege, at anvendelse af decimalsystemet  

 ikke medfører en ændring af de krav, der må stilles til formulering af  

 reglerne, f.eks. i henseende til sproglig affattelse, præcision og opdeling  

 af stoffet i korte regler.
Det skal således fortsat være muligt at kunne  

 henvise og præcist betegne bestemte regler i en sådan forskrift.
Det gælder i  

 særlig grad i forbindelse med angivelsen i straffebestemmelser af de regler i  

 forskriften, der skal være strafbelagte.
Opdeling 43. Bekendtgørelsens tekst bør opdeles i så mange  

 paragraffer og stykker som muligt, da det letter tilegnelsen og overblikket.
44. Paragrafbetegnelsen anføres ud for første stykke i  

 pa ragraffen.
Ud for følgende stykker anføres stk-betegnelsen.
Liniebrud i et  

 stykke må ikke forekomme bortset fra tilfælde, hvor der anvendes en  

 nummereret opregning.
Se pkt. 45-47.
45. En opregning, f.eks. af betingelser eller af  

 tilfældegrupper, bliver ofte mere overskuelig, hvis den nummereres.
I den  

 nummererede opregning må ikke medtages betingelser af forskellig karakter,  

 f.eks. materielle betingelser sammen med processuelle betingelser.  

 Nummereringen bør i øvrigt ske med arabertal efterfulgt af en halvparentes  

 for at adskille numrerne fra stykkerne.
Halvparentesen medtages derimod ikke,  

 når der i andre regler eller skrivelser henvises til nummeret.
I henvisningen  

 bruges i øvrigt betegnelsen »nr.« og ikke »pkt.«, der er  

 den sædvanlige forkortelse for et punktum i et stykke. (Eks.  

 »Industriministeren kan fravige betingelsen i § 3, stk. 2, nr. 4«).  

 Der bør i almindelighed ikke tilføjes nogen tekst efter sidste nummer i en  

 opregning, da det ofte kan give anledning til tvivl, om tilføjelsen vedrører  

 det sidste nummer eller hele opregningen.
46. En opregning kan udformes som een sætningskæde, se  

 f.eks. pkt. 59. Som eksemplet viser, kan der i indledningen anføres det, der  

 er fælles for numrene i opregningen, selvom man herved »tager hul«  

 på den sætning, der fortsættes i opregningen.
Indledningen kan afsluttes med  

 et kolon, selvom der efter almindelige regler om tegnsætning, bortset fra  

 opregningen, skulle have været komma eller ikke have været noget tegn.
De enkelte numre begynder med lille bogstav og adskilles med komma.
Efter  

 næstsidste nummer sluttes med ordet »og« eller ordet  

 »eller«.
 I en opregning, der er udformet som en sætningskæde, må der ikke i det  

 enkelte nummer indsættes selvstændige opregninger eller punktummer, da man  

 herved vil vanskeliggøre overblikket og citeringen.
47. Indeholder opregningen ikke en sætningskæde, se  

 f.eks. pkt. 60, afsluttes indledningen altid med kolon.
I hvert nummer  

 anvendes stort begyndelsesbogstav, og der afsluttes med punktum.
I sådanne opregninger kan der i det enkelte nummer indsættes selvstændige  

 punktummer eller en ny opregning, hvis det ikke forringer overblikket i  

 væsentlig grad.
Indsættes selvstændige opregninger, anvendes små bogstaver  

 efterfulgt af en halvparentes, se f.eks. pkt. 61. Ved henvisninger i andre  

 bestemmelser og i skrivelser m.v. til et led i en sådan opregning medtages  

 halvparentesen ikke.
I øvrigt betegnes et sådant led »litra«. (Eks:  

 »Undervisningsministeren kan give tilladelse, hvis betingelsen i § 4,  

 stk. 3, nr. 2, litra b, er opfyldt«.) 48. Opregning ved brug af vandrette streger og  

 linieopdeling, således som de f.eks. bruges i EF-forskrifter, må ikke  

 anvendes.
Herved mistes overblikket, og det gøres vanskeligt at angive en  

 præcis henvisning i f.eks. ændringsforskrifter.
Sprog og tegnsætning 49. Der anvendes den retskrivning, som er fastlagt af  

 Dansk Sprognævn i Retskrivningsordbogen, 1986. Opmærksomheden henledes på, at  

 efter den nye Retskrivningsordbog skal navne på offentlige institutioner  

 skrives med stort, f.eks.
Ministeriet for Kulturelle Anliggender.
Om sproget kan man generelt sige, at der bør tilstræbes et sprog, der er  

 enkelt og jævnt med hensyn til såvel ordvalg som sprogstil.
Kancelliudtryk og  

 fremmedord bør så vidt muligt undgås.
Det samme gælder flertydige og  

 overflødige ord.
Endvidere bør tekniske ord og fagudtryk, dvs. ord og udtryk,  

 som er udviklet og overvejende anvendes inden for en snævrere fagkreds, ikke  

 - eller i alt fald ikke uden nærmere forklaring - bruges i forskrifter, der  

 henvender sig til personer uden for den pågældende kreds.
I øvrigt kan der  

 henvises til vejledning nr. 224 af 15. oktober 1969 om sproget i love og  

 andre retsforskrifter.
Der anvendes den tegnsætning, som er angivet i Retskrivningsordbogen.
Der  

 bør i administrative forskrifter anvendes den kommateringsmåde, som er  

 angivet i Retskrivningsordbogens paragraf 46-52 (grammatisk komma).
Tankestreger virker meget iøjnefaldende i en trykt tekst.
De henleder  

 opmærksomheden særligt på det indskud, som de omgiver, hvad der normalt ikke  

 er hensigten i retsforskrifter, og de bryder sammenhængen i sætningskæden.
Er  

 der tale om et kort indskud i en ret enkelt opbygget sætningskæde, kan  

 indskuddet i stedet afgrænses ved komma.
Er sætningskæden så kompliceret, at  

 tankestregerne er nødvendige for forståelsen, er der al mulig grund til at  

 søge kæden opdelt i flere.
 Semikolon bør ikke anvendes, da det ved citering kan forveksles med et  

 punktum.
Formen »og/eller« må ikke anvendes.
Den kan i forskrifter altid  

 erstattes med eet af ordene.
Kommunale myndigheder 50. Når der i en forskrift skal tillægges en kommune  

 forvaltningskompetence, bør den kompetente myndighed betegnes som  

 »kommunalbestyrelsen« eller »amtsrådet« og ikke  

 »kommunen«, »teknisk forvaltning« eller  

 »undervisnings- og kulturudvalget«.
Dette gælder dog ikke, hvis der i lovgivningen er udtrykkelig hjemmel til  

 at gøre indgreb i den kommunale enhedsforvaltning, f.eks. ved at kompetencen  

 henlægges endeligt til et udvalg.
Om formuleringen i straffebestemmelserne se  

 dog pkt. 76 og 83.
Kønsneutrale betegnelser 51. Anvendelse af hankønsform, der var almindelig  

 indtil for få år siden, bør normalt undgås.
Det bør i stedet tilstræbes at  

 anvende kønsneutrale betegnelser for personer, såfremt dette kan lade sig  

 gøre på en sproglig hensigtsmæssig måde.
Dette er bl.a. fastsat i  

 Statsministeriets skrivelse af 5. december 1980 til samtlige ministerier.
 Der kan ikke gives noget entydigt svar på, hvorledes regler bedst kan  

 formuleres kønsneutralt.
Undertiden kan reglen udformes således, at man så vidt muligt angiver  

 personen med betegnelsen for den funktion, som har betydning i den pågældende  

 forskrift.
F.eks. kan sætningen »Hvis en advokat får ......, skal han  

 ...« erstattes af »Hvis en advokat får ...., skal advokaten  

 ....«.
Denne udformning kan dog i nogle tilfælde virke sproglig tung.  

 Det vil derfor undertiden være bedre at erstatte een hovedsætning og en eller  

 flere bisætninger med flere hovedsætninger og i samtlige hovedsætninger  

 anvende betegnelsen for personen.
En sådan opdeling i flere hovedsætninger  

 letter i øvrigt også normalt tilegnelsen af retsreglens indhold.
I vejledning nr. 224 af 15. oktober 1969 om sproget i love og andre  

 retsforskrifter er det nævnt i afsnit IV, pkt. 5, at man ofte med fordel kan  

 erstatte ordene »pågældende« og »vedkommende« med mere  

 præcise ord eller udtryk.
Kravet om, at der skal anvendes kønsneutrale  

 betegnelser, kan imidlertid gøre det nødvendigt at anvende disse udtryk.
I så  

 fald skal man imidlertid sikre sig, at der ikke hos læseren af forskriften  

 kan opstå tvivl om, hvem udtrykkene henviser til.
Kan der opstå en sådan  

 tvivl, skal reglen formuleres uden anvendelse af disse udtryk.
Tjenesteforskrifter i bekendtgørelser 52. Som anført i pkt. 5, kan tjenstlige forskrifter og  

 vejledende udtalelser undtagelsesvis optages i en bekendtgørelse, hvis  

 omfanget af dette stof er så ringe, at det forekommer urimeligt at udfærdige  

 et selvstændigt cirkulære eller vejledning.
Placeringen af dette stof i en bekendtgørelse stiller imidlertid visse  

 krav til den sproglige formulering, idet stoffets særlige karakter på grund  

 af dets placering i en bekendtgørelse skal fremhæves for at undgå  

 misforståelser.
Navnlig er det ikke tilstrækkeligt at angive vejledende stofs  

 særlige karakter ved anvendelse af »bør«, da dette ord i en  

 bindende retsforskrift undertiden (om end uheldigt) kan udtrykke en bindende  

 regel, typisk en hovedregel, der kan fraviges under særlige omstændigheder.  

 Stoffets vejledende karakter bør fremhæves på anden måde, f.eks. ved  

 anvendelse af »kan« eller »det vil (kan) ofte være  

 hensigtsmæssigt ....«.
 Derimod er der naturligvis ikke noget til hinder for at anvende  

 »bør« i en selvstændig vejledning.
Definitioner 53. Undertiden optages der definitionsbestemmelser i  

 love og andre forskrifter, herunder bekendtgørelser.
Formålet med en  

 definitionsbestemmelse vil oftest være at lette den sproglige udformning ved  

 at anvende det definerede udtryk i samtlige regler frem for en måske længere  

 beskrivelse.
Formålet kan også være at præcisere et udtryk, der ikke i  

 forvejen har et tilstrækkeligt præcist indhold.
 Definitionsbestemmelsen bør i givet fald placeres i en af de første  

 paragraffer og formuleres således: »Ved .... forstås i denne  

 bekendtgørelse ......«.
Definitionsbestemmelser kan ofte give en forskrift et fremmedartet og  

 noget teknisk præg.
Definition bør derfor alene anvendes, når det findes at  

 være klart nødvendigt.
Det bør så vidt muligt undgås i en »definition« at fastlægge  

 forståelsen af et ord, der er forskellig fra den sædvanlige betydning af  

 ordet.
Det gælder i særlig grad med hensyn til dagligdags ord og begreber.  

 Til illustration heraf kan nævnes:
 Lov nr. 199 af 18. maj 1977 om statstilskud m.v. til zoologiske haver  

 fastsætter i § 1, at der ved en zoologisk have »i denne lov (forstås) en  

 virksomhed, der med henblik på forevisning i et anlæg holder en alsidig  

 samling af vilde dyr under forhold, der afviger fra naturtilstanden«.
 Udtrykket »zoologisk have« er almindelig kendt, og definitionen  

 virker fremmedartet og derfor uheldig, uanset hvor præcis den i øvrigt måtte  

 være.
 Formålet med den detaljerede definition kunne være opnået ved i lovens  

 tekst at angive de særlige krav, der skal være opfyldt for, at en zoologisk  

 have kan opnå tilskud efter lovens regler.
Lov nr. 163 af 12. maj 1965 om slagtning, forhandling, udførsel og  

 indførsel af kaniner fastsætter i § 1: »Ved kaniner i denne lov forstås  

 tamkaniner«.
I lovens øvrige bestemmelse tales der blot om  

 »kaniner«.
 Denne definition kunne man have undgået uden at gøre den sproglige  

 fremstilling unødig tung ved at have talt om »tamkaniner« i de  

 enkelte bestemmelser eller ved at have afgrænset lovens anvendelsesområde til  

 kun at omfatte tamkaniner.
 Færdselslovens § 11 fastsætter, at som »gående anses også den, der  

 løber på ski, skøjter, rulleskøjter eller lignende ....«.
 Den lidt uheldige definition kunne have været undgået ved at indsætte  

 bestemmelser om, at lovens regler om gående finder anvendelse på ... .
 I mange tilfælde er det under internationale forhandlinger nødvendigt at  

 »definere« sig ud af en forskellig forståelse af det samme udtryk i  

 de enkelte lande.
Selvom en konventionstekst eller en direktivtekst derfor definerer en  

 (lang) række begreber, er det ikke sikkert, at det er nødvendigt at overføre  

 alle definitionerne til den danske gennemførelsesforskrift.
Hvis der i  

 gennemførelsesforskriften ønskes givet en definition, er det vigtigt, at  

 definitionen ikke er snævrere end den, der er fastlagt i direktivet eller  

 konventionen.
54. Er der ikke i sproget et udtryk, der  

 tilstrækkeligt præcist angiver det, som reglerne skal vedrøre, må man  

 overveje, om man skal udforme en definitionsbestemmelse, eller om man skal  

 optage definitionens beskrivelse i den enkelte regel.
Bliver den sidste  

 fremgangsmåde for sproglig tung, er det ofte hensigtsmæssigt at udforme  

 definitionen på den måde, at man i den første bestemmelse, hvor der er brug  

 for beskrivelsen, angiver denne fuldt ud og i en parentes tilføjer det  

 udtryk, der anvendes i de efterfølgende bestemmelser i stedet for  

 beskrivelsen.
Denne fremgangsmåde er f.eks. anvendt i lov nr. 293 af 8. juni  

 1978 om private registre m.v., der i § 8 fastsætter: »Den, som ønsker at  

 drive virksomhed med registrering af oplysninger til bedømmelse af økonomisk  

 soliditet og kreditværdighed med henblik på videregivelse  

 (kreditoplysningsbureau), skal ...«.
I de følgende paragraffer tales  

 blot om »kreditoplysningsbureau«.
Bilag 55. Hvis bekendtgørelsen skal indeholde materiale, der  

 ikke eller kun vanskeligt kan indpasses i en paragrafinddeling (f.eks.  

 blanketformularer, tegninger og tekniske specifikationer), er det ofte  

 praktisk at udskille dette materiale til et bilag til bekendtgørelsen, som  

 der henvises til i bekendtgørelsens tekst.
Bilaget vil være en bestanddel af  

 bekendtgørelsen og kan således kun ændres ved en ny bekendtgørelse.
Underskrift 56. Bekendtgørelser, der udstedes af et ministeriums  

 departement, underskrives normalt af ministeren og paraferes af en  

 embedsmand.
Der gælder dog ingen faste regler herom.
Der er således ikke  

 noget retligt til hinder for, at ministeren overlader det til en embedsmand  

 at underskrive bekendtgørelsen.
En sådan bekendtgørelse underskrives P.M.V.  

 eller P.M.V., E.B.
 Udstedes en bekendtgørelse af en anden institution (direktorat, styrelser  

 m.v.), underskrives den normalt af chefen for institutionen og paraferes af  

 en medarbejder.
Underskriften anbringes efter bekendtgørelsens tekst og før eventuelle  

 bilag.
Bekendtgørelsen bør kundgøres umiddelbart efter underskriften, selvom  

 underskriften finder sted i god tid før ikrafttrædelsen.
Bl.a. af den grund  

 bør underskrivelsen først finde sted, når den sidste korrektur foreligger.
Markering i særtryk af ændringer 57. I særtryk af bekendtgørelser, der afløser  

 tidligere bekendtgørelser, vil det ofte af hensyn til dem, der administrerer  

 reglerne, være hensigtsmæssigt at markere de senest foretagne ændringer med  

 en lodret streg i marginen.
På særtrykkets første side bør man henlede  

 opmærksomheden herpå ved at anføre i en fodnote: »Ændringer, der er  

 foretaget siden udfærdigelsen af ... (hidtil seneste ændring) ... er markeret  

 ved en lodret streg i marginen«.
Særtryk af »regelsamlinger« 58. Ofte finder administrationen af et regelsæt sted  

 på grundlag af særtryk.
For dem, der varetager administrationen, er det en  

 lettelse, at hele regelsættet, dvs. loven, eventuelle bekendtgørelser,  

 cirkulærer og vejledninger, er samlet på eet sted.
Dette har undertiden ført  

 til, at man har udarbejdet et cirkulære, der gengiver bestemmelser i love og  

 bekendtgørelser, og som i øvrigt indeholder regler, der kun er bindende for  

 andre myndigheder, og rent vejledende stof.
Denne fremgangsmåde er uheldig af flere grunde.
For det første vil det  

 ofte være vanskeligt at skelne mellem, hvad der er tjenestebefalinger, og  

 hvad der blot skal opfattes som vejledende stof.
Dertil kommer, at en  

 indsættelse af bestemmelser fra love og bekendtgørelser i cirkulæret er  

 udtryk for unødig regelproduktion.
Gentages reglerne ikke ordret, frembyder  

 forholdet endvidere principielle betænkeligheder.
I stedet for at samle reglerne i et cirkulære bør man imødekomme behovet  

 for et samlet regelsæt ved at udarbejde et cirkulære, der kun indeholder  

 tjenesteforskrifterne og en vejledning, der kun indeholder de vejledende  

 bemærkninger.
Som bilag til særtryk af vejledningen kan man herefter optage  

 cirkulæret, loven og bekendtgørelsen eller dele heraf.
Herved opnår man en  

 klar adskillelse af de tjenstlige forskrifter og de vejledende udtalelser.  

 Samtidig vil behovet for at gengive bestemmelser fra loven og bekendtgørelsen  

 i vejledningen og cirkulæret være mindre, idet man i vidt omfang i stedet kan  

 henvise til bestemmelserne.
Eksempler på opregninger 59. Eksempler på opregninger der indeholder en  

 sætningskæde:
»Ret til at få tilladelse har enhver, der (Eller: Enhver har ret til  

 at få tilladelse, hvis den pågældende) Eller: »Ægteskabssag kan anlægges her i riget, såfremt(:) Bekendtgørelsens hjemmel 62. Forskrifter, der skal have retlig bindende  

 virkning for borgere, virksomheder m.v., skal som hovedregel have hjemmel i  

 lov.
Der findes dog nogle mere generelle forskrifter, der uden at have  

 hjemmel i lov er af bindende karakter for borgerens benyttelse af offentlige  

 institutioner, så som f.eks. sygehuse.
Disse såkaldte anstaltsanordninger vil  

 ikke blive behandlet i det følgende, men opmærksomheden henleder på, at der  

 er snævre grænser for, hvilke forskrifter der kan fastsættes i en  

 anstaltsanordning uden yderligere hjemmel.
 En bekendtgørelse bør som hovedregel alene indeholde de bestemmelser, som  

 fastsættes med hjemmel i bemyndigelsesbestemmelsen og som retter sig mod  

 borgerne, jf. herom pkt. 4-5.
Hvilken regulering der kan udfærdiges med en bestemt hjemmel, må afgøres  

 ved almindelig lovfortolkning.
I den forbindelse skal der særligt peges på,  

 at jo mere indgribende reglerne er, des sikrere må hjemmelen være.  

 Bestemmelser af særligt indgribende karakter kan således alene udstedes,  

 såfremt hjemmelsloven indeholder en udtrykkelig bemyndigelse hertil.
Der må  

 således i almindelighed kræves udtrykkelig hjemmel til at fastsætte  

 bestemmelser om f.eks. straf og bebyrdende regler med tilbagevirkende kraft.  

 Det kræver endvidere særlige holdepunkter i loven eller dens forarbejder at  

 fastsætte bestemmelser, der fraviger andre lovbestemmelser eller fraviger  

 almindeligt anerkendte retsgrundsætninger.
Som eksempel herpå kan nævnes, at  

 der må kræves lovhjemmel for, at den almindelige ulovbestemte rekurs kan  

 fraviges.
På tilsvarende måde er det almindeligt antaget, at offentlig  

 myndighedsudøvelse, f.eks. meddelelse af tilladelser eller udførelse af  

 kontrolforanstaltninger, sker uden betaling.
En fravigelse heraf kræver  

 lovhjemmel.
Derimod kræver det i almindelighed ikke lovhjemmel, at en minister  

 overlader den adgang, ministeren har efter loven til at træffe konkrete  

 afgørelser eller fastsætte generelle forskrifter, til en myndighed, der står  

 i et underordnelsesforhold til ministeren.
En sådan delegation er kun  

 afskåret, hvis der i hjemmelsloven eller dens forarbejder er holdepunkter  

 herfor.
Overladelse af beføjelser til myndigheder, der ikke er i et  

 underordnelsesforhold, eller til private, herunder interesseog  

 brancheorganisationer, kan derimod normalt ikke ske uden særlig lovhjemmel.
63. Regler, der har hjemmel i forskellige love, kan  

 samles i een bekendtgørelse, hvis det er hensigtsmæssigt som følge af  

 reglernes indbyrdes sammenhæng.
Er der forskel på de bestemmelser i  

 hjemmelslovene, der får betydning ved anvendelsen af bekendtgørelsen,  

 herunder især lovenes straffebestemmelser og bestemmelser om administrativ  

 klage, må det klart angives, hvilke love de enkelte bestemmelser i  

 bekendtgørelsen skal ses i sammenhæng med (se f.eks. bekendtgørelse nr. 74 af  

 14. marts 1968 om forbud mod afsætning af fisk fanget i Lundåkrabukten i  

 Øresund og bekendtgørelse nr. 269 af 2. juli 1968 om tilvirkning, indførsel  

 og forhandling af konsumis m.v.) 64. En bekendtgørelse bør ikke indeholde overflødigt  

 stof.
Lovregler bør derfor kun gengives i bekendtgørelsen, hvis det er  

 nødvendigt for at udforme bekendtgørelsen på en forståelig måde.
For at undgå  

 retsusikkerhed, skal gengivelsen af en lovbestemmelse så vidt muligt være  

 ordret og ske med henvisning til lovbestemmelsen.
Eks. »Efter § 3 i lov  

 nr. ... af ... om ... skal .....« Giver det ikke anledning til tvivl, hvilken lov der henvises til, kan  

 følgende formulering anvendes: »Efter § 3 i loven om ..... skal ....
Dispensation fra regler i bekendtgørelser 65. Den myndighed, der har udstedt en bekendtgørelse,  

 antages i almindelighed at kunne dispensere fra reglerne heri, selvom  

 bekendtgørelsen ikke indeholder en bestemmelse herom.
Det er naturligvis en  

 forudsætning, at den pågældende dispensation falder inden for den  

 bemyndigelse i loven, der danner grundlag for bekendtgørelsen.
Selvom en  

 udtrykkelig bestemmelse om dispensation således ud fra en strengt retlig  

 betragtning kan siges at være overflødig, bør der medtages en udtrykkelig  

 bestemmelse om dispensation i selve bekendtgørelsen, hvis det må antages, at  

 der kan opstå behov for dispensation.
I modsat fald vil borgerne ofte ikke  

 være bekendt med dispensationsmuligheden.
Udvikler der sig en mere almindelig  

 praksis for at give dispensation fra en bekendtgørelse, der ikke har en regel  

 herom, bør der under alle omstændigheder indsættes en dispensationsregel.
Straffebestemmelser i bekendtgørelser Hjemmel 66. I ældre love, dvs. love fra før omkring 1960, er  

 der normalt i selve loven fastsat straf for overtrædelse af de forskrifter,  

 der udfærdiges i henhold til loven.
Lovens straffebestemmelser omfatter i  

 sådanne tilfælde alle bestemmelser i de udstedte bekendtgørelser, og der er  

 ingen særskilt hjemmel til administrativt at fastsætte bestemmelser om straf.  

 Det er derfor retligt set overflødigt at indsætte nogen straffebestemmelse i  

 bekendtgørelsen.
Af hensyn til det ønskelige i at give borgerne den bedst  

 mulige oplysning om deres retsstilling bør der dog i bekendtgørelsen optages  

 en henvisning til lovens straffebestemmelse med en gengivelse af dennes  

 indhold, se pkt. 79.
67. I nyere lovgivning vil hjemlen for straf for  

 overtrædelse af administrative forskrifter normalt findes i en bestemmelse,  

 der er formuleret således: »I forskrifter, der udfærdiges efter loven,  

 kan der fastsættes straf af bøde for overtrædelse af bestemmelser i  

 forskrifterne«.
I sådanne tilfælde skal straffebestemmelserne i  

 bekendtgørelsen formuleres efter samme retningslinier som dem, der anvendes  

 ved udformning af straffebestemmelser i love.
Dette indebærer, at det for hver enkelt bestemmelse i bekendtgørelsen må  

 overvejes, om det er påkrævet at pålægge strafansvar for overtrædelse af  

 bestemmelsen.
Straffebestemmelsen skal iøvrigt formuleres således, at det  

 angives, at overtrædelse af nærmere opregnede regler i bekendtgørelsen  

 straffes med bøde, se pkt. 80. Såfremt det findes mere hensigtsmæssigt, kan  

 straffebestemmelsen i bekendtgørelsen dog i stedet formuleres efter det  

 princip, der er anvendt i straffeloven, dvs. at den strafbare handling  

 beskrives i selve straffebestemmelsen, se pkt. 81. Der er ikke noget til  

 hinder for, at samme bekendtgørelse indeholder nogle straffebestemmelser, der  

 er udformet efter den ene metode, og andre, der er udformet efter den anden.  

 Reglerne kan opdeles i flere selvstændige paragraffer eller optages i een  

 paragraf med flere stykker afhængigt af, hvad der er mest hensigtsmæssigt.  

 Pkt. 82 viser, hvorledes reglerne kan optages i een paragraf.
 68. I indledningen til en bekendtgørelse, der  

 indeholder regler om straf, skal den eller de bestemmelser i loven, der giver  

 hjemmel til straffebestemmelserne i bekendtgørelsen, angives, jf. pkt. 14.
Tilregnelse 69. Efter straffelovens § 19 er straffebestemmelser i  

 særlovgivningen anvendelige, også når lovovertrædelsen er begået af  

 uagtsomhed, medmindre det modsatte har særlig hjemmel.
Dette står i  

 modsætning til, hvad der efter samme bestemmelse gælder ved overtrædelser af  

 straffeloven, idet straffelovsovertrædelser som hovedregel kun er strafbare i  

 den forsætlige form.
Muligheden for at pålægge straf også for (simpelt) uagtsomme overtrædelser  

 af særlovgivningen kan undertiden indebære resultater, som kan forekomme  

 stødende.
Det er generelt ønskeligt, at man i forbindelse med udformningen af  

 såvel love som bekendtgørelser nøje overvejer, om ikke man kan begrænse  

 strafansvaret til tilfælde, hvor der foreligger forsæt eller grov uagtsomhed,  

 således at straf ikke kan pålægges ved overtrædelser, som alene kan tilregnes  

 gerningsmanden som simpelt uagtsomme.
 Selv om lovhjemlen, i henhold til hvilken straffebestemmelsen i  

 bekendtgørelsen fastsættes, ikke selv nævner en sådan begrænsning til  

 forsætlige eller groft uagtsomme forhold, er der intet til hinder for at  

 begrænse strafansvaret på denne måde i den pågældende bekendtgørelse.
Strafferammer 70. Undertiden giver lovbestemmelsen mulighed for, at  

 der i de administrative forskrifter fastsættes regler om frihedsstraf.  

 Lovbestemmelsen kan f.eks. være udformet således: »I forskrifter, der  

 udfærdiges efter loven, kan der fastsættes straf af bøde, hæfte eller fængsel  

 indtil 6 måneder for overtrædelse af bestemmelser i forskrifterne«.  

 Lovbestemmelsen kan også være udformet således: »I forskrifter, der  

 udfærdiges efter loven, kan der fastsættes straf af bøde eller af bøde eller  

 hæfte eller af bøde, hæfte eller fængsel indtil 1 år for overtrædelse af  

 bestemmelser i forskrifterne«.
 Den sidste formulering angiver, at der med hensyn til hver enkelt  

 bestemmelse i bekendtgørelsen skal foretages en vurdering af, om overtrædelse  

 af den pågældende bestemmelse i bekendtgørelsen alene skal være sanktioneret  

 med bøde, eller om der tillige skal være mulighed for at pålægge  

 frihedsstraf, og i bekræftende fald om frihedsstraffen kun skal være hæfte,  

 eller om der tillige skal kunne fastsættes fængselsstraf.
 71. Det er ikke muligt at fastsætte et højere  

 strafmaksimum end det, som den pågældende lovbestemmelse hjemler.
 Der er derimod intet til hinder for i bekendtgørelser at fastsætte et  

 lavere strafmaksimum end det, som lovhjemlen giver mulighed for.
 Det må således antages, at også lovbestemmelser, hvorefter der kan  

 fastsættes straf af »bøde, hæfte eller fængsel indtil ...«, i  

 almindelighed åbner mulighed for, at der kan fastsættes straf udelukkende af  

 bøde eller af bøde eller hæfte i bekendtgørelsen.
72. Ved den nærmere udformning af den strafferamme,  

 som skal fastsættes i en bekendtgørelse, er udgangspunktet, at straffen alene  

 er bøde.
Frihedsstraf må kun medtages i strafferammen, såfremt der er  

 realistisk udsigt til, at denne strafart faktisk vil blive anvendt i  

 domstolenes strafudmålingspraksis, og muligheden for anvendelse af  

 frihedsstraf bør normalt forudsætte, at forholdet er begået med forsæt.
Hvis der på baggrund af en vurdering som den netop omtalte er grundlag for  

 at åbne mulighed for anvendelse af frihedsstraf, bør man i den pågældende  

 straffebestemmelse begrænse muligheden for anvendelse af frihedsstraf til de  

 tilfælde, hvor den kan forventes anvendt i praksis.
Som eksempler på  

 anvendelsen af denne nyere måde at udforme straffebestemmelser på kan  

 henvises til straffebestemmelserne i ophavsretslovens §§ 55-55 d, som  

 affattet ved lov nr. 274 af 6. juni 1985. Her er normalstraffen alene bøde.  

 Straffen kan imidlertid stige til hæfte eller fængsel indtil 1 år, men  

 frihedsstraf kan kun anvendes, såfremt forholdet er begået med forsæt, og der  

 foreligger særligt skærpende omstændigheder, der i øvrigt i et vist omfang  

 specificeres nærmere i lovteksten.
73. Hvis overtrædelser af bekendtgørelsen kan falde  

 ind under en bestemmelse i loven, der fastsætter højere straf end  

 bekendtgørelsen, bør opmærksomheden henledes herpå i bekendtgørelsen.
Om  

 formuleringen se pkt. 84.
 Straf for overtrædelse af vilkår m.v.
 74. Undertiden indeholder loven hjemmel til, at der i  

 de administrative forskrifter kan fastsættes straf for overtrædelse af f.eks.  

 vilkår, pålæg og forbud, der er meddelt efter de administrative bestemmelser.  

 Selv om loven ikke indeholder en sådan udtrykkelig hjemmel, men blot en  

 hjemmel til at fastsætte straf »for overtrædelse af bestemmelser i«  

 de administrative forskrifter, må det i almindelighed antages, at der er en  

 tilsvarende adgang til at fastsætte straf for overtrædelse af vilkår m.v.,  

 der meddeles efter forskrifterne.
Forsøg 75. Efter straffelovens § 21, stk. 3, straffes forsøg  

 kun, når der for overtrædelsen er foreskrevet højere straf end hæfte.
Straf  

 for forsøg forudsætter, at der foreligger forsæt hos gerningsmanden. § 21,  

 stk. 3, indebærer, at forsøg på overtrædelse af bestemmelser, hvor straffen  

 (alene) er bøde eller hæfte, ikke straffes, medmindre der er særlig hjemmel  

 hertil, jf. f.eks. straffelovens § 287, stk. 2. Om der i en bekendtgørelse  

 kan indsættes en bestemmelse om straf for forsøg, hvor straffen i øvrigt kun  

 er bøde eller hæfte, afhænger af, om der er den fornødne hjemmel hertil.
Da  

 en sådan bestemmelse fraviger straffelovens § 21, stk. 3, må en sådan  

 fravigelse kræve udtrykkelig og klar hjemmel i den pågældende lov.
En  

 sædvanlig bestemmelse om, at der kan fastsættes straf for overtrædelse af  

 bestemmelser i forskrifterne, er ikke tilstrækkelig hjemmel.
Strafansvar for kollektive enheder 76. I mange love er der optaget en bestemmelse om, at  

 der for »overtrædelser, der begås af et aktieselskab, anpartsselskab,  

 andelsselskab eller lignende, kan pålægges selskabet som sådant  

 bødeansvar« (kollektivt ansvar). I ny lovgivning vil der ofte tillige  

 være medtaget en bestemmelse om strafansvar for kommuner og kommunale  

 fællesskaber, hvis de pågældende bestemmelser efter deres indhold kan  

 overtrædes af en kommune eller et kommunalt fællesskab på samme måde som en  

 privat person.
I almindelighed vil straffebestemmelsen i loven være udformet på en sådan  

 måde, at en sådan bestemmelse om kollektivt bødeansvar også finder anvendelse  

 på overtrædelser af de administrative bestemmelser, der udfærdiges efter  

 loven, hvorfor det kan forekomme retligt overflødigt at optage en bestemmelse  

 herom i bekendtgørelsen.
Retsstillingen bør dog understreges ved, at der  

 optages en bestemmelse i bekendtgørelsen, der gengiver lovens regel, se pkt.  

 83.
Objektivt individualansvar 77. Findes der - undtagelsesvis - en bestemmelse i  

 hjemmelsloven om, at »der kan pålægges en virksomheds indehaver  

 bødeansvar, selv om overtrædelserne ikke kan tilregnes ham som forsætlige  

 eller uagtsomme« (objektivt individualansvar), kan denne bestemmelse  

 ikke anvendes på overtrædelser af administrative forskrifter, der er  

 udfærdiget efter loven, medmindre der er udtrykkelig og klar lovhjemmel  

 herfor.
Der bør heller ikke fastsættes regler i en bekendtgørelse om, at der  

 skal kunne pålægges objektivt strafansvar, medmindre der i loven er  

 udtrykkelig og klar hjemmel hertil.
En sædvanligt formuleret bemyndigelse til  

 at fastsætte straf i de administrative forskrifter for overtrædelse af  

 bestemmelser i forskrifterne er ikke tilstrækkelig hjemmel, medmindre der er  

 klare holdepunkter i forarbejderne for, at der i de administrative regler kan  

 fastsættes objektivt strafansvar.
Er der hjemmel til at pålægge et objektivt  

 strafansvar, bør det i bekendtgørelsen nævnes, at »for bødeansvaret  

 fastsættes ingen forvandlingsstraf«.
Andre retsfølger 78. Hvis loven - undtagelsesvis - indeholder adgang  

 til at anvende sanktioner af usædvanlig karakter ved overtrædelse af  

 bestemmelser i bekendtgørelsen eller på anden måde fraviger almindelige  

 straffe- og retsplejemæssige principper (f.eks. regler om adgang for  

 administrationen til at fastsætte tvangsbøder, til at tilbagekalde  

 tilladelser uden for tilfælde af vilkårsovertrædelse, eller til selv at lade  

 påbudte handlinger foretage på lovovertræderens bekostning), bør  

 opmærksomheden henledes herpå i bekendtgørelsen ved en regel, der gengiver  

 lovens regel, se pkt. 85.
Eksempler på straffebestemmelser 79. § x.
Efter § ... i lov om ..., straffes  

 overtrædelse af bekendtgørelsen med ...
80. § x.
Med bøde straffes den, der overtræder §§ 3-7,  

 § 8, stk. 2, §§ 10-13, § 14, stk. 3, 2. pkt. ... og § 27.
81. § x.
Med bøde straffes den, der uden tilladelse  

 importerer varer, som er omfattet af § ....
82. § x.
Med bøde straffes den, der 83. § x.
Er en overtrædelse begået af et aktieselskab,  

 anpartsselskab, andelsselskab eller lignende, kan der efter § ... i lov nr.  

 ... af ... om ... (Eller: efter § ... i lov om ...) pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, der er omfattet af § 60 i lov om kommunernes styrelse, kan der  

 efter samme bestemmelse pålægges kommunen eller det kommunale fællesskab som  

 sådant bødeansvar.
84. § x.
Overtrædelse af § ... straffes med bøde,  

 medmindre højere straf er forskyldt efter § ... i lov nr. ... af ... om ...  

 (Eller: § ... i lov om ....
85. § x.
Efter § .... i lov nr. ... af ... om ...  

 (Eller: § ... i lov om ....) kan ... ministeren .....
 Udstedelse af bekendtgørelser i tilknytning  

 til EF-regler.
Anvendelse af forordninger 86. EF-forordninger er umiddelbart gældende i Danmark  

 og hverken skal eller må gennemføres ved bindende danske retsakter.  

 Undertiden vedrører en forordning alene en del af et retsområde, således at  

 området i øvrigt kan reguleres ved bekendtgørelse, der har sædvanlig  

 lovhjemmel.
I en sådan situation kan forordningens bestemmelser optages i  

 bekendtgørelsen, men det skal i en note oplyses, at bekendtgørelsen  

 indeholder bestemmelser fra en forordning, og at gengivelsen udelukkende er  

 begrundet i praktiske hensyn.
Fodnoten kan formuleres som ved bekendtgørelse  

 nr. 20 af 18. januar 1984 om ophold i Danmark for udlændinge, der er omfattet  

 af De europæiske Fællesskabers regler:
»I bekendtgørelsen er medtaget visse bestemmelser fra Rådets  

 forordning nr. 1612/68/EØF af 15. oktober 1968 om arbejdskraftens frie  

 bevægelighed inden for Fællesskabet og Kommissionens forordning nr.  

 1251/70/EØF af 29. juni 1970 om lønmodtagernes ret til at blive boende på en  

 medlemsstats territorium efter at have haft beskæftigelse der.
Ifølge artikel  

 189 i EØF-traktaten gælder en forordning umiddelbart i hver medlemsstat.  

 Gengivelsen af disse bestemmelser i bekendtgørelsen er således udelukkende  

 begrundet i praktiske hensyn og berører ikke de nævnte forordningers  

 umiddelbare gyldighed i Danmark.« Hvis bekendtgørelsen alene indeholder supplerende bestemmelser, f.eks. om  

 fremgangsmåde ved ansøgning, udnyttelse af eventuelle valgfrie bestemmelser i  

 forordningen, straf m.v., kan forordningen med senere ændringer og  

 tilføjelser optages som bilag til bekendtgørelsen, se f.eks. bekendtgørelse  

 nr. 403 af 26. august 1985 om handel med æg.
87. Forordninger indeholder ikke selv  

 straffebestemmelser.
En bemyndigelse i en lov til at fastsætte straf for  

 overtrædelse af regler, udfærdiget i medfør af loven, kan ikke tjene som  

 hjemmel til fastsættelse af straf for overtrædelse af bestemmelser i en  

 forordning.
Hvis forordningen er udstedt på et område, hvor ændringer hyppigt  

 vil være nødvendige, kan straffebestemmelsen optages i en lov, f.eks. en  

 særlig administrationslov, og formuleres som en generel henvisning til de til  

 enhver tid gældende forordninger, jf. f.eks. lov nr. 109 af 28. marts 1984 om  

 anvendelsen af visse af De europæiske Fællesskabers retsakter om ind- og  

 udførsel af varer. § 1, stk. 1, og § 2, stk. 3, har følgende ordlyd:
 »§ 1.  Industriministeren kan fastsætte  

 bestemmelser, der er nødvendige for anvendelsen her i landet af Det  

 europæiske økonomiske Fællesskabs forordninger efter artikel 113 om ind- og  

 udførsel af varer og Det europæiske Kul- og Stålfællesskabs beslutninger om  

 ind- og udførsel af kul og stål. ......
 § 2  ......
Stk. 3.  Den, der udfører eller indfører varer i strid  

 med et udførsels- eller indførselsforbud, der er indeholdt i eller udstedt i  

 medfør af de retsakter, der er nævnt i § 1, uden at være i besiddelse af en  

 tilladelse, som kræves i henhold til disse retsakter, straffes med  

 bøde.« Hvis man ud fra et ønske om at knytte straffebestemmelsen til nogle  

 nærmere konkretiserede forordninger foretager en opregning af disse i  

 bekendtgørelsen, vil denne hurtigt forældes, idet de opregnede forordninger  

 er blevet ændret eller ophævet.
I praksis vil det imidlertid være  

 uoverkommeligt at ændre bekendtgørelsen hver gang, forordningerne ændres, og  

 gøre det samtidig med, at disse træder i kraft.
Som eksempel på en sådan  

 bekendtgørelse kan nævnes bekendtgørelse nr. 615 af 14. december 1977, der er  

 ophævet ved bek. nr. 165 af 25. april 1985.
Forordninger fortrænger love og bekendtgørelser 88. Af ordensmæssige grunde og for ikke at give de  

 rets anvendende myndigheder og borgerne en urigtig opfattelse af indholdet af  

 gældende ret, bør love og bekendtgørelser, der er fortrængt af en forordning,  

 formelt ophæves.
Hvis dette ikke sker, og forordningen senere selv ophæves,  

 vil loven eller bekendtgørelsen typisk ikke på ny få retskraft.
Hvis en lov  

 må anses for fortrængt af en forordning, skal den ændres ved en ny lov.
Den  

 pågældende bestemmelse kan ikke uden videre fjernes ved at udelade den af en  

 lovbekendtgørelse.
Gennemførelse af direktiver 89. Direktiver skal gennemføres, også selv om de er så  

 præcise, at de må anses for at være umiddelbart anvende lige, dvs. at de  

 giver borgerne rettigheder, der kan gøres gældende ved de nationale domstole.  

 Det er ikke tilstrækkeligt i tilfælde, hvor myndighederne i deres  

 administration kan udøve et skøn, at ændre praksis, så den bliver forenelig  

 med direktivets krav.
Da spørgsmålet om fortolkningen af et direktiv kan  

 forelægges for EF-domstolen, selv om direktivet er gennemført ved en  

 bekendtgørelse, og da fortolkningen af direktivet i givet fald vil slå  

 igennem over for en afvigende formulering af en bekendtgørelse, bør det  

 tilstræbes, at gennemførelsesreglerne så vidt muligt anvender de samme  

 formuleringer som direktivet.
Af EF-domstolens praksis fremgår, at det ikke altid vil være  

 tilstrækkeligt at regulere et spørgsmål, der er fastsat i et direktiv, ved en  

 bemærkning i motiverne til et lovforslag.
Hvis det ikke skønnes muligt at  

 medtage bestemmelsen i selve loven, bør der tilvejebringes hjemmel til at  

 udfærdige en bekendtgørelse, der gennemfører den retstilstand, som direktivet  

 kræver.
Hvis direktivet vedrører et retsområde, der må antages fortrinsvis at  

 vedrøre offentlige myndigheder eller en begrænset kreds af borgere, og hvis  

 reglerne er rimeligt præcise, bør det overvejes at begrænse  

 gennemførelsesbekendtgørelsen til ganske få bestemmelser og optage direktivet  

 som bilag.
Se som eksempel bekendtgørelse nr. 94 af 15. marts 1979 om  

 EF-advokaters virksomhed her i landet, bekendtgørelse nr. 727 af 22. december  

 1982 om EF-statsborgeres adgang til udøvelse af virksomhed som jordemoder i  

 Danmark, og bekendtgørelse nr. 482 af 21. september 1984 om interregional  

 ruteflyvning mellem medlemsstaterne i Fællesskabet.
Forhåndstransformation 90. Hvis et retsområde må forventes at blive reguleret  

 ved flere direktiver, eller hvis direktiver må påregnes ofte at blive ændret  

 eller tilpasset til den tekniske udvikling, bør det overvejes, om  

 retstilstanden kan indrettes, så direktiverne uden videre kan anvendes.
Dette  

 er sket ved bekendtgørelse nr. 451 af 1. august 1973 om EF-direktiver om  

 motorkøretøjer og påhængskøretøjer hertil.
 Bekendtgørelsen indeholder en forhåndstransformation af de mange  

 motorkøretøjsdirektiver og bestemmer, at en fabriksny bil skal godkendes,  

 hvis den opfylder kravene i et EFdirektiv, uanset om bilen opfylder de danske  

 regler om bilers indretning og udstyr.
Denne fremgangsmåde kan udelukkende anvendes, når direktiverne tillægger  

 borgerne rettigheder, f.eks. fordi de fraviger krav, der følger af  

 eksisterende nationale regler.
På området fjernelse af tekniske  

 handelshindringer vil det således være tilfældet, hvor EF-direktiverne alene  

 indeholder en optionel harmonisering, dvs. at staterne kan opretholde et  

 parallelt nationalt regelsæt, således at importøren kan vælge, hvilket af de  

 to han vil rette sig efter.
Hvis direktiverne derimod indeholder en total  

 harmonisering, eller hvis staten ikke ønsker at fastholde det parallelle  

 nationale system, kan forhåndstransformation ikke anvendes.
Det vil her være  

 nødvendigt at foreskrive borgerne pligt til at efterleve direktivernes  

 bestemmelser, og det må gøres efterfølgende.
Direktiver kan efter  

 EF-domstolens praksis ikke være umiddelbart anvendelige i den forstand, at de  

 giver borgerne pligter.
Disse pligter må skabes ved nationale regler, der  

 kundgøres på sædvanlig måde.
Notifikation 91. En bekendtgørelse, der gennemfører et direktiv,  

 skal normalt notificeres for EF-kommissionen.
Dette sker gennem  

 Udenrigsministeriet.
Ved fremsendelsen til Udenrigsministeriet skal det  

 fremhæves, hvilke bestemmelser der er tilsigtet gennemført, og hvilken  

 bestemmelse i direktivet der foreskriver notifikationen.
Hvis notifikationen  

 er mangelfuld, risikerer man, at Kommissionen ikke registrerer direktivet som  

 gennemført, hvilket senere vil medføre, at der påbegyndes en  

 traktatbrudsprocedure.
Bestemmelser om ikrafttræden og ophævelse Ikrafttræden 92. Det er en betingelse for, at bekendtgørelser kan  

 håndhæves, at de er kundgjort efter lovtidendeloven, jf. lovbekendtgørelse  

 nr. 617 af 15. september 1986. Efter § 3 i denne lov træder forskrifter,  

 herunder bekendtgørelser, i kraft ugedagen efter den dag, da det nummer af  

 Lovtidende, hvori de er bekendtgjort, er udgivet.
Det betyder, at en  

 forskrift, der er optaget i et nummer af Lovtidende, der udkommer f.eks. en  

 tirsdag, træder i kraft den næste tirsdag.
 Efter lovtidendelovens § 3 finder den nævnte regel om ikrafttræden dog  

 ikke anvendelse på forskrifter, der indeholder afvigende regler om  

 ikrafttræden.
 Som anført i § 1 i cirkulære nr. 4 af 10. januar 1966 om ikrafttræden og  

 kundgørelse af love og anordninger bør det i almindelighed foretrækkes, at  

 der i love og anordninger, herunder bekendtgørelser, angives en bestemt dato  

 for ikrafttræden.
Der er flere grunde til, at forskrifter, herunder bekendtgørelser, bør  

 angive ikrafttrædelsestidspunktet.
De færreste har kendskab til  

 lovtidendelovens regel om ikrafttræden, hvorfor en bekendtgørelse, der ikke  

 indeholder en regel om ikrafttræden, kan give anledning til usikkerhed.  

 Hertil kommer, at administrationen af reglerne ofte finder sted på grundlag  

 af særtryk, der ikke som Lovtidende indeholder oplysning om  

 udgivelsestidspunktet for det nummer af Lovtidende, som bekendtgørelsen er  

 optaget i.
 Om formulering af en bestemmelse om ikrafttræden, se pkt. 102.
I nogle tilfælde kan det være af betydning at præcisere, hvilke faktiske  

 omstændigheder der skal være indtrådt efter ikrafttrædelsestidspunktet, for  

 at bekendtgørelsen finder anvendelse på det pågældende forhold.
Se pkt. 103.
93. I love kan det angives, at »loven træder i  

 kraft dagen efter bekendtgørelsen i Lovtidende« eller i helt særlige  

 tilfælde »ved bekendtgørelsen i Lovtidende«.
Det bør dog kun ske  

 undtagelsesvis, og kun hvis det er absolut påkrævet, at ikrafttræden sker  

 umiddelbart efter kundgørelsen.
Mens denne formulering efter omstændighederne kan være nødvendig ved love,  

 hvor man på grund af behandlingen i Folketinget ikke kender tidspunktet for  

 udgivelse af Lovtidende, vil man ved bekendtgørelser i almindelighed kunne  

 aftale et udgivelsestidspunkt med redaktionen af Lovtidende, hvorfor det  

 sjældent vil være nødvendigt at anvende en tilsvarende formulering i  

 bekendtgørelser.
Der bør i stedet angives en dato.
Af hensyn til  

 produktionstiden for Lovtidende bør man rette henvendelse til Sekretariatet  

 for Retsinformation på et så tidligt tidspunkt som muligt.
 Om formuleringen i ekstraordinære tilfælde, hvor ikrafttræden skal ske  

 umiddelbart efter kundgørelse i Lovtidende, se pkt. 105 og 106.
94. I visse bekendtgørelser er det overflødigt at  

 optage en særlig regel om ikrafttrædelsestidspunktet.
Det gælder f.eks.  

 bekendtgørelser om, at en lov træder i kraft.
En sådan bekendtgørelse kan  

 affattes som vist i pkt. 107.
 En bekendtgørelse, der blot fastsætter, at en ældre bekendtgørelse eller  

 bestemmelser heri ophæves, behøver ikke at indeholde en særlig paragraf om  

 ikrafttræden, se pkt. 108 og 109.
Også i andre tilfælde, hvor ikrafttrædelsestidspunktet fremgår umiddelbart  

 af forskriftens eget indhold, er en særlig paragraf om ikrafttræden  

 overflødig, se f.eks.
Anordning nr. 636 af 9. november 1984 om fastsættelse  

 af sommertid for året 1985, hvor det i § 1 fastsættes: »Fra den 31.  

 marts 1985 kl. 02.00 indføres en særlig tidsregning ....«.
Ophævelse 95. En bekendtgørelse kan kun ophæves ved en ny  

 bekendtgørelse (eller evt. ved en kgl. anordning eller en lov). I  

 bestemmelser om ophævelse skal det som vist i bl.a. pkt. 102 og 104 præcist  

 angives, hvilke regler der ophæves.
Det er ikke tilstrækkeligt at angive det  

 ved emne , f.eks. »Reglerne om ... (emneangivelse) .... i bekendtgørelse  

 nr. .... ophæves«.
I bestemmelser om ophævelse anføres den oprindelige bekendtgørelses nr.,  

 dato og titel.
Derimod er det overflødigt at omtale senere  

 ændringsbekendtgørelser, hvis hele bekendtgørelsen ophæves.
Formuleringen i  

 pkt. 102 skal således anvendes, selv om den bekendtgørelse, der ophæves,  

 senere er ændret.
 I regler der fastsætter, at enkelte bestemmelser i ældre bekendtgørelser  

 ophæves, skal man derimod nævne ændringsbekendtgørelser, der berører de  

 bestemmelser, der ophæves, se pkt. 104.
 96. Ophæver en bekendtgørelse flere bekendtgørelser,  

 fremmer det overskueligheden at anføre dette i en nummereret opregning, se  

 pkt. 110. Se også pkt. 111.
 97. Skal ældre regler ophæves, samtidig med at den  

 bekendtgørelse, der indeholder ophævelsesbestemmelsen, træder i kraft, er det  

 overflødigt at angive ophævelsestidspunktet, se pkt. 102, 110 og 111. Derimod  

 skal ophævelsestidspunktet naturligvis angives, hvis det adskiller sig fra  

 ikrafttrædelsestidspunktet for den bekendtgørelse, som ophævelsesbestemmelsen  

 optages i.
I bekendtgørelser, der udelukkende ophæver en ældre bekendtgørelse eller  

 bestemmelser heri, angives ophævelsestidspunktet.
Derimod indsættes der ikke  

 noget tidspunkt for ikrafttræden af den nye bekendtgørelse, se ovenfor pkt.  

 94 og pkt. 108 og 109.
Ophævelse af hjemmelsloven 98. Ophæves den lov, der danner hjemmel for en  

 bekendtgørelse, bortfalder bekendtgørelsen.
Det er derfor retligt overflødigt  

 at foretage en formel ophævelse af bekendtgørelsen.
Bekendtgørelsen  

 bortfalder dog ikke, hvis loven afløses af en ny lov, der udelukkende eller i  

 det væsentlige har karakter af en forlængelse af den tidligere lov.
Skal en  

 bekendtgørelse fortsat have gyldighed efter gennemførelsen af en ny lov, er  

 det således ikke altid retligt nødvendigt at optage en bestemmelse herom.
Imidlertid vil spørgsmålet ofte kunne give anledning til tvivl, og  

 hensynet til at skabe klarhed taler for, at man i sådanne tilfælde indsætter  

 en bestemmelse i loven herom, hvis ældre bekendtgørelser fortsat skal have  

 gyldighed.
Der skal altid indsættes en bestemmelse i loven om straf for  

 overtrædelse af ældre bekendtgørelser, hvis den hidtidige  

 sanktionsbestemmelse er indeholdt i den lov, der ophæves, jf. ovenfor pkt.  

 66, om straffebestemmelser i ældre love.
Er der ikke optaget en bestemmelse i loven om bekendtgørelsens forsatte  

 gyldighed, og er det meningen, at den gældende bekendtgørelse skal  

 opretholdes, bør tvivlen afklares ved en ny bekendtgørelse.
Det kan f.eks.  

 ske i den form, at der udfærdiges en ændringsbekendtgørelse, der indskrænker  

 sig til at ændre angivelsen af hjemmelsloven i indledningen, se pkt. 19 og  

 pkt. 27. Herved opnår man også, at angivelsen af hjemmelsloven opfylder de  

 krav, der må stilles hertil.
 99. Udstedes der en ny bekendtgørelse om et emne, der  

 tidligere har været reguleret i en bekendtgørelse, der er bortfaldet på grund  

 af en lovændring, bør bortfaldet præciseres, se pkt. 112. Træder den nye  

 bekendtgørelse i kraft på et senere tidspunkt end bortfaldet af den gamle,  

 bør tidspunktet for bortfaldet også angives i den nye bekendtgørelse, se pkt.  

 113.
Overgangsregler 100. Ved udarbejdelse af bekendtgørelser bør det altid  

 som ved udarbejdelse af love nøje overvejes, om gennemførelsen af de nye  

 regler indebærer overgangsproblemer, der skal løses ved særlige  

 overgangsregler.
Om overgangsregler er nødvendige afhænger af  

 bekendtgørelsernes indhold, hvorfor det ikke er muligt at anføre noget  

 generelt herom.
Territorial afgrænsning 101. Ved udarbejdelse af en bekendtgørelse skal man  

 være opmærksom på, at bekendtgørelsen vil få samme geografiske  

 anvendelsesområde som loven, medmindre der optages en særlig regel herom.  

 Gælder hjemmelsloven således for Færøerne og Grønland, må der indsættes en  

 særlig bestemmelse i bekendtgørelsen, hvis den ikke skal have et tilsvarende  

 anvendelsesområde.
Denne bestemmelse formuleres således »Bekendtgørelsen  

 gælder ikke for Færøerne og Grønland« og placeres som den sidste  

 paragraf i bekendtgørelsen, jf. pkt. 34.
Om de særlige spørgsmål, der opstår i forbindelse med udarbejdelse af  

 regler, der (bl.a.) skal gælde for Færøerne, henvises i første række til lov  

 nr. 137 af 23. marts 1948 om Færøernes hjemmestyre og Statsministeriets  

 vejledning nr. 24 af 1. marts 1985 om behandling af sager vedrørende  

 Færøerne.
Tilsvarende henvises for så vidt angår Grønland i første række til  

 lov nr. 577 af 29. november 1978 om Grønlands hjemmestyre og til  

 Statsministeriets cirkulære nr. 166 af 18. august 1981 om sager vedrørende  

 Grønland.
Eksempler på ikrafttrædelses- og ophævelsesbestemmelser 102. § x.
Bekendtgørelsen træder i kraft den ... .
 Stk. 2.  Bekendtgørelse nr. ... af ... om ... ophæves.
103. § x.
Bekendtgørelsen træder i kraft den ... og  

 har virkning for ...., der er indtrådt efter dette tidspunkt.
104. § x.
Bekendtgørelsen træder i kraft den ... .
 Stk. 2.  § 4 i bekendtgørelse nr. ... af ... om ... som  

 ændret ved bekendtgørelse nr. ... af .... ophæves. (Eller: »Stk. 2.  

 Samtidig ophæves § 4 i bekendtgørelse nr. .. af ... som ændret ved  

 bekendtgørelse nr. ... af ....«).
105. § x.
Bekendtgørelsen træder i kraft dagen efter  

 offentliggørelsen i Lovtidende.
106. § x.
Bekendtgørelsen træder i kraft ved  

 offentliggørelsen i Lovtidende.
 107. Bekendtgørelse om ikrafttræden af lov om ....
 I medfør af § .. i lov nr. ... af ... om ... bestemmes, at loven træder i  

 kraft den ... .
 108. Bekendtgørelse om ophævelse af bekendtgørelse  

 om....
 Bekendtgørelse nr. ... af ... om ... ophæves den ... .
 109. Bekendtgørelse om ændring af bekendtgørelse om  

 .....
 I bekendtgørelse nr. ... af ... om ... ophæves § ... den ... .
110. § x.
Bekendtgørelsen træder i kraft den ... .
 Stk. 2.  Følgende bekendtgørelser ophæves:
111. § x.
Bekendtgørelsen træder i kraft den ... .
 Stk. 2.  Følgende regler ophæves:
112. § x.
Bekendtgørelsen træder i kraft den ...
 Stk. 2.  Samtidig bortfalder bekendtgørelse nr. ... af  

 ... om ...
113. § x.
Bekendtgørelsen træder i kraft den ...
 Stk. 2.  Bekendtgørelse nr. .... af ... om ... bortfaldt  

 den .....
Kundgørelse af bekendtgørelser 114. Reglerne om kundgørelse af bekendtgørelser findes  

 i lovtidendeloven, jf. lovbekendtgørelse nr. 617 af 15. september 1986. Efter  

 denne lov er offentliggørelse i Lovtidende en betingelse for en  

 bekendtgørelses ikrafttræden og dermed en betingelse for, at den kan  

 håndhæves.
Bekendtgørelsen skal, ligesom andre administrative forskrifter og  

 love, straks indlægges i Retsinformation.
Denne indlægning har imidlertid  

 ikke noget med kundgørelsen at gøre.
Kravet om optagelse i Lovtidende gælder  

 dog ikke, hvis der i selve hjemmelsloven er fastsat særlige regler om  

 kundgørelse af bekendtgørelser, eller hvis det ved kgl. anordning efter  

 lovtidendelovens § 2 er bestemt, at bekendtgørelsen ikke skal optages i 115. Lovtidendeloven angiver ikke, hvilke  

 bekendtgørelser der med rimelighed kan undtages fra kundgørelse i Lovtidende.  

 Udgangspunktet må imidlertid være, at bekendtgørelser kundgøres ved optagelse  

 i Lovtidende.
Det hindrer naturligvis ikke, at særligt interesserede tillige  

 bør gøres opmærksom på bekendtgørelser på anden måde.
Spørgsmålet om at  

 undtage bekendtgørelser fra kundgørelse i Lovtidende kan navnlig overvejes  

 med hensyn til bekendtgørelser, der har et meget væsentligt omfang, og som er  

 af rent teknisk karakter, eller som kun har betydning for en meget begrænset  

 del af befolkningen eller et erhverv med et lille antal erhvervsudøvere.
I  

 forbindelse med overvejelserne bør der også lægges vægt på mulighederne for  

 at informere den berørte personkreds om reglernes eksistens på anden måde,  

 f.eks. gennem fagtidsskrifter eller ved direkte udsendelse.
Den hidtidige  

 praksis med hensyn til at undtage bekendtgørelser for optagelse i Lovtidende  

 kan ses i den fortegnelse over kgl. anordninger herom, der optages i hver  

 årgang af Lovtidende.
116. Efter lovtidendeloven er det overladt til  

 vedkommende minister at bestemme, hvorledes bekendtgørelser, der undtages fra  

 Lovtidende, skal kundgøres.
Lovtidendeloven lægger således op til, at der  

 udfærdiges dels en kgl. anordning, der undtager bekendtgørelserne fra  

 kundgørelse i Lovtidende, og dels en bekendtgørelse, der fastsætter regler  

 for, hvorledes kundgørelse sker.
I praksis har man også i vidt omfang fulgt  

 denne fremgangsmåde, se f.eks. anordning nr. 79 af 2. marts 1984, om, at Den  

 europæiske konvention om international transport af farligt gods ad vej (ADR)  

 ikke indføres i Lovtidende, og bekendtgørelse nr. 96 af 21. marts 1984 om  

 international transport af farligt gods ad vej, § 2.
Det kan imidlertid forekomme unødigt besværligt at udfærdige to  

 forskrifter for at undtage bekendtgørelser fra Lovtidende, og lovtidendeloven  

 kan ikke antages at være til hinder for, at også bestemmelser om, hvorledes  

 kundgørelser skal ske, optages i den kgl. anordning.
Der er da også i praksis  

 eksempler på, at alle bestemmelser er samlet i den kgl. anordning, se således  

 anordning nr. 160 af 27. april 1977 om, at bekendtgørelser om  

 detailforskrifter for køretøjers indretning og udstyr ikke indføres i  

 Lovtidende.
 Ved valget mellem de nævnte fremgangsmåder skal man være opmærksom på, at  

 en senere ændring af reglerne om kundgørelse skal ske ved kgl. anordning,  

 hvis den oprindelige regel er indsat i den kgl. anordning.
117. Lovtidendeloven angiver ikke, hvorledes  

 bekendtgørelser, der ikke optages i Lovtidende, skal kundgøres.
Af hensyn til  

 borgernes mulighed for at kunne skaffe sig oplysninger om reglerne bør der  

 under alle omstændigheder i den kgl. anordning eller en særlig  

 bekendtgørelse, der optages i Lovtidende, jf. ovenfor under pkt. 116, være en  

 bestemmelse om, hvor interesserede kan skaffe sig eksemplarer af den  

 officielle bekendtgørelse, se f.eks. anordning nr. 12 af 7. januar 1975 om,  

 at forskrifter og påbud m.v., som udfærdiges af direktøren for  

 Arbejdstilsynet, ikke indføres i Lovtidende.
Det er ikke tilstrækkeligt at  

 angive, at »bekendtgørelserne kundgøres ved .... x's ....  

 foranstaltning«.
 Om det er nødvendigt at træffe andre foranstaltninger beror på en  

 vurdering i det enkelte tilfælde af behovet herfor.
 118. For bekendtgørelser, der kun retter sig til en  

 afgrænset kreds af fagfolk, vil der ofte ikke være anledning til at træffe  

 yderligere foranstaltninger end nævnt ovenfor, da en sådan personkreds i  

 almindelighed vil få underretning om nye regler gennem omtale i fagpressen.
119. For bekendtgørelser, der retter sig til en lidt  

 videre kreds, kan der være behov for at indrykke meddelelser om ændringerne i  

 Lovtidende eller eventuelt Statstidende, se f.eks. bekendtgørelse nr. 403 af  

 5. september 1972 om toldtariffen som brugstarif.
Undertiden er det i  

 anordningen fastsat, at kundgørelser sker ved, at selve bekendtgørelsen  

 indrykkes i Statstidende, se f.eks. § 2, stk. 2 i anordning nr. 387 af 19.  

 juli 1984 om, at visse bekendtgørelser udstedt af landbrugsministeren ikke  

 skal optages i Lovtidende.
Denne fremgangsmåde er ikke hensigtsmæssig, da der  

 ikke opnås nogen lettelse ved at indrykke bekendtgørelsen heri frem for i  

 Lovtidende, og fordi Statstidende ikke har register og typisk ikke gemmes i  

 længere tid.
120. Retter bekendtgørelserne inden for et givet  

 område sig kun til en kendt og begrænset kreds, kan det overvejes at  

 fastsætte, at bekendtgørelsen sendes direkte til de pågældende, jf. § 2, stk.  

 1 og 4, i anordning nr. 387 af 19. juli 1984 om, at visse bekendtgørelser  

 udstedt af landbrugsministeren ikke skal optages i Lovtidende.
Fremgangsmåden  

 forudsætter imidlertid, at myndigheden har og vil fortsætte med at have et  

 udtømmende kendskab til kredsen af berørte.
121. I forbindelse med arbejdet med at udfærdige  

 bekendtgørelser skal man være opmærksom på, at gennemførelse af nye regler  

 ofte kan betyde et tidskrævende arbejde for dem, der skal administrere  

 reglerne.
Navnlig fra kommunal side er der ved flere lejligheder peget på, at  

 nye forskrifter ofte kundgøres og udsendes i særtryk så kort tid før deres  

 ikrafttræden, at personalet ikke har den fornødne tid til at sætte sig ind i  

 reglerne og tilrettelægge administrationen.
For borgerne, herunder advokater  

 og andre, der i særlig grad arbejder med reglerne, har det også væsentlig  

 betydning, at der er den fornødne tid til at indrette sig på den nye  

 retstilstand.
Man bør derfor ved tilrettelæggelsen af arbejdet med  

 bekendtgørelser lægge megen vægt på, at bekendtgørelserne kan kundgøres og  

 udsendes i særtryk i god tid, før de træder i kraft.
122. Ved ny lovgivning, der skal træde i kraft kort  

 tid efter vedtagelsen, kan det ofte være vanskeligt at færdiggøre de  

 nødvendige bekendtgørelser i tilstrækkelig god tid.
Disse særlige problemer  

 kan i vidt omfang imødegås ved, at udkast til bekendtgørelser søges  

 udarbejdet samtidig med lovforslaget, således at bekendtgørelser kan  

 kundgøres samtidig med loven.
Ganske vist kan en ændring af lovforslaget  

 under behandlingen i Folketinget betyde, at udkastet til bekendtgørelse skal  

 ændres, men det merarbejde, som sådanne ændringer giver anledning til, vil  

 erfaringsmæssigt i det lange løb være begrænset.
Som nævnt ovenfor under pkt. 62 kræver visse indgreb udtrykkelig  

 lovhjemmel eller særlige holdepunkter i hjemmelsloven.
Behovet for lovhjemmel  

 til disse indgreb viser sig ofte først i forbindelse med den detaljerede  

 bearbejdning af stoffet, der finder sted under udarbejdelsen af  

 bekendtgørelsen.
Ved at udarbejde udkast til bekendtgørelse samtidig med  

 lovforslaget opnår man således, at de mere præcise behov for lovhjemmel  

 afdækkes, før lovforslaget fremsættes for Folketinget.
 123. Selv om hjemmelsloven ikke er trådt i kraft, er  

 der i almindelighed ikke noget til hinder for, at en bekendtgørelse  

 underskrives og kundgøres samtidig med, at hjemmelsloven kundgøres, blot  

 bekendtgørelsen ikke træder i kraft før hjemmelsloven.
Kundgørelse på Færøerne 124. Om kundgørelse af bekendtgørelser på Færøerne  

 gælder lov nr. 51 af 1. april 1896 om kundgørelse af love og anordninger på  

 Færøerne.
Iøvrigt henvises der til Statsministeriets vejledning nr. 24 af 1.  

 marts 1985 om behandling af sager vedrørende Færøerne.
Kundgørelse i Grønland 125. I henhold til bekendtgørelse nr. 31 af 11.  

 februar 1958 optages der i den Grønlandske Lovsamling (Nalunaerutit) love,  

 bekendtgørelser m.v., der (også) vedrører Grønland.
Optagelsen heri sker ved  

 Ministeriet for Grønlands foranstaltning og er iøvrigt uden betydning for  

 spørgsmålet om ikrafttræden af forskrifterne på Grønland.
For Grønlands  

 vedkommende er kundgørelse i Lovtidende afgørende for  

 ikrafttrædelsesspørgsmålet på samme måde som i den øvrige del af riget  

 (bortset fra Færøerne).
 Af hensyn til optagelsen i Nalunaerutit bør man, samtidig med at en  

 forskrift, der (også) gælder for Grønland, sendes til Lovtidende, sende et  

 eksemplar til Nalunaerutit, adresse: Ministeriet for Grønland.
Ændringsbekendtgørelser 126. Skal en bekendtgørelse ændres, må der tages  

 stilling til, om ændringen skal gennemføres ved udstedelse af en helt ny  

 bekendtgørelse eller ved en bekendtgørelse om ændring af den eksisterende  

 bekendtgørelse.
Dette valg må i første række bero på karakteren og omfanget af de  

 ændringer, der skal gennemføres.
Er der tale om mere principielle ændringer,  

 vil der ofte være behov for at gennemarbejde hele bekendtgørelsen i lyset af  

 de nye principper, hvilket taler for, at der udarbejdes en helt ny  

 bekendtgørelse.
Et regelsæt, der består af den oprindelige bekendtgørelse og en eller  

 flere ændringsbekendtgørelser, er ofte uoverskueligt og derfor vanskeligt at  

 arbejde med.
Ved anvendelse af ændringslove imødegås disse vanskeligheder  

 ofte ved, at der udarbejdes en lovbekendtgørelse.
En tilsvarende mulighed  

 foreligger ikke med hensyn til bekendtgørelser, hvorfor man bør være meget  

 mere tilbageholdende med at udfærdige ændringsbekendtgørelser end  

 ændringslove.
Herfor taler også, at der i Retsinformation ikke udarbejdes  

 datasammenskrivninger af bekendtgørelser, således som det er tilfældet med  

 love.
Udgangspunktet må være, at der skal udarbejdes en helt ny bekendtgørelse,  

 hvis de ændringer, der skal foretages, betyder, at et ikke helt ringe antal  

 bestemmelser i bekendtgørelsen skal ændres.
Hvis ændringerne imidlertid  

 udelukkende eller i overvejende grad vedrører bestemmelser i et eller enkelte  

 kapitler, kan det dog være forsvarligt at affatte disse kapitler på ny i en  

 ændringsbekendtgørelse i stedet for at udfærdige en helt ny bekendtgørelse.
127. Ændringsbekendtgørelser skal, på samme måde som  

 ændringslove, udfærdiges således, at de angiver de formelle ændringer, der  

 skal ske i den eksisterende tekst.
Vejledning nr. 242 af 18. november 1969 om  

 affattelse af forslag til ændringslove m.v. bør således også anvendes ved  

 udformning af ændringsbekendtgørelser.
Om titler henvises til pkt. 10 ovenfor.
Om indledningen og angivelsen af  

 lovhjemmel henvises til pkt. 18 og 19.
128. I praksis forekommer det i et vist omfang, at der  

 ved en lov (samlelov) foretages ændringer i flere love. Årsagen til, at  

 samlelove anvendes, er i første række et ønske om at sikre, at ensartede  

 ændringer i flere love behandles samlet i Folketinget.
Disse samlelove kan ud  

 fra ordensmæssige synspunkter være mindre hensigtsmæssige, navnlig fordi der  

 er en risiko for, at ændringerne i den enkelte berørte lov kan blive overset.  

 Disse betænkeligheder kan dog i vidt omfang imødegås ved, at der straks  

 udarbejdes lovbekendtgørelser for de berørte love eller ved, at alle de love,  

 der berøres af samleloven, nævnes i dens titel.
For bekendtgørelsers vedkommende foreligger der ikke et tilsvarende hensyn  

 til Folketingets behandling af sagen.
Hertil kommer, at der ikke er de samme  

 muligheder for at imødegå betænkelighederne, da  

 »lovbekendtgørelser« ikke kendes inden for dette område.
Man bør  

 derfor afstå fra at udfærdige ændringsbekendtgørelser, der indeholder  

 ændringer i flere bekendtgørelser, og i stedet udarbejde en  

 ændringsbekendtgørelse for hver bekendtgørelse, der skal ændres.
Kgl. anordninger 129. Kgl. anordninger anvendes som nævnt i pkt. 3 kun,  

 hvis hjemmelsloven eller en førkonstitutionel sædvane foreskriver det.
Kgl.  

 anordninger udfærdiges efter de samme retningslinier, som er anført ovenfor  

 om bekendtgørelser, bortset fra titlen, indledningen og underskriften.
En  

 anordning kan herefter affattes som vist i pkt. 133.
Lovens ikraftsættelse på Færøerne og i Grønland 130. Som nævnt under pkt. 3 stilles der i  

 lovgivningspraksis næsten undtagelsesfrit krav om anvendelse af kgl.  

 anordning i bestemmelser om bemyndigelse til at sætte en lov i kraft for  

 Færøerne og Grønland.
Lovens bemyndigelsesbestemmelse vil typisk være  

 formuleret således: »Loven gælder ikke for Færøerne og Grønland, men kan  

 ved kgl. anordning sættes i kraft for disse landsdele med de afvigelser  

 (eller: »ændringer«), som de særlige færøske og grønlandske forhold  

 tilsiger'.
Den sproglige formulering »særlige ... forhold tilsiger« viser,  

 at de afvigelser, der kan foretages, skal være begrundet i forhold på  

 Færøerne eller i Grønland, der adskiller sig fra forholdene i den øvrige del  

 af riget.
I almindelighed forudsætter bestemmelsen ikke, at reglerne for  

 Færøerne og Grønland skal være ens.
Rækkevidden af bemyndigelsen må iøvrigt  

 fastlægges ved fortolkning i det enkelte tilfælde.
 Ved formulering af straffebestemmelser skal man være opmærksom på, at der  

 for Grønland gælder en særlig kriminallov, der indeholder andre sanktioner  

 end straf af bøde, hæfte eller fængsel.
131. I titlen til en anordning om ikrafttræden for  

 Færøerne eller Grønland af en lov angives lovens titel, men ikke dens nr. og  

 dato.
Se pkt. 134. Hvorledes anordninger iøvrigt skal affattes afhænger af,  

 hvor omfattende afvigelser der skal gennemføres.
Har afvigelserne et  

 begrænset omfang, angives lovens ikrafttræden og afvigelser i § 1 efter de  

 samme retningslinier, som anvendes ved udarbejdelse af ændringslove, se pkt.  

 134. Eventuelle overgangsregler indsættes i den eller de sidste paragraffer  

 og udformes iøvrigt efter de retningslinier, der anvendes ved udformning af  

 overgangsregler i ændringslove.
 Skal der gennemføres så mange ændringer i loven, at reglerne efter disse  

 retningslinier bliver mindre overskuelige, bør man udforme anordningen  

 således, at den på samme måde som en lovbekendtgørelse gengiver de regler,  

 der skal gælde for Færøerne eller Grønland, se pkt. 135.
Bekendtgørelsers ikraftsættelse på Færøerne og i Grønland 132. Det kan undertiden give anledning til tvivl, om  

 de administrative bestemmelser, der er udstedt efter den lov, der sættes i  

 kraft for Færøerne eller Grønland, også skal gælde for Færøerne eller  

 Grønland efter lovens ikrafttræden der.
Man skal derfor altid tage stilling  

 til dette spørgsmål ved en udtrykkelig bestemmelse i den kgl. anordning.  

 Bestemmelsen kan udformes som vist i pkt. 134 og 135.
Skal en bekendtgørelse finde anvendelse med ændringer, kan ændringerne  

 indarbejdes i den kgl. anordning efter samme retningslinier, som gælder for  

 ændringslove, jf. pkt. 134. Denne fremgangsmåde kan være forsvarlig, hvis  

 ændringerne har et begrænset omfang.
Ved mere omfattende ændringer bør det i  

 den kgl. anordning angives, at bekendtgørelsen ikke gælder for Færøerne eller  

 Grønland.
Samtidig udstedes der en særlig bekendtgørelse for Færøerne eller  

 Grønland.
Eksempler § x.  Loven træder i kraft den ....
§ y.
De forskrifter, der er udstedt efter loven, gælder ikke for .... Dog  

 gælder følgende også for .....:
 § z. (Overgangsregler).
Cirkulærer 136. Som anført i pkt. 6 anvendes cirkulæreformen for  

 generelle tjenestebefalinger, dvs. bindende generelle forskrifter, der alene  

 retter sig til myndigheder eller ansatte.
Cirkulærer må ikke indeholde  

 forskrifter, der retter sig til borgerne, og i almindelighed ikke vejledende  

 stof.
Mens love, anordninger og bekendtgørelser skal kundgøres efter reglerne  

 i lovtidendeloven for at kunne håndhæves, gælder der ikke tilsvarende regler  

 om kundgørelse af cirkulærer.
Et cirkulære bliver bindende, når myndigheden  

 får det meddelt.
Navnlig har optagelse i Ministerialtidende i almindelighed  

 ikke betydning for, om et cirkulære er bindende.
 137. En overordnet myndighed kan udstede cirkulærer  

 uden lovhjemmel, hvis det retter sig til en underordnet myndighed.  

 Over/underordnelsesforholdet er tilstrækkelig hjemmel.
Derimod forudsætter det lovhjemmel at udstede cirkulærer til myndigheder,  

 der ikke er underordnet den udstedende myndighed.
F.eks. kræver det  

 lovhjemmel for en minister at udstede et cirkulære, der er rettet til  

 kommunalbestyrelserne.
Kan det give anledning til tvivl, om reglerne efter  

 deres karakter også vil kunne få umiddelbare retsvirkninger for borgere eller  

 virksomheder, bør bekendtgørelsesformen foretrækkes.
 138. Titlen til et cirkulære indledes altid med  

 »Cirkulære om ...« Om udformning af titlen kan der i øvrigt  

 henvises til pkt. 8 og 10-12.
Et cirkulære er kun bindende for de myndigheder, som cirkulæret retter sig  

 til.
Cirkulærets adressater bør derfor klart fremgå af cirkulæret.
Dette  

 gøres bedst ved, at der under titlen i parentes angives, hvem cirkulæret er  

 rettet til.
Eks.: »(Til alle kommunalbestyrelser og politimestre)».
139. Cirkulærer, der udstedes i henhold til en  

 lovbestemmelse, bør indeholde en angivelse af hjemmelen.
Dette kan bedst ske  

 ved at affatte en indledning til cirkulæret efter samme retningslinier som  

 nævnt i pkt. 13-19 om indledning til bekendtgørelser.
Hermed opnår man også,  

 at det på en fremtrædende plads i cirkulæret angives, hvilken lovgivning  

 cirkulæret knytter sig til.
Dette kan betyde en lettelse, når cirkulæret skal  

 fordeles internt i den myndighed, det retter sig til, og en lettelse i  

 forbindelse med eventuel indplacering af cirkulæret i regelsamlinger og  

 lignende.
Cirkulærer, der udstedes i kraft af et over/underordnelsesforhold, kan  

 ikke indeholde en tilsvarende indledning.
Disse cirkulærer bør derfor i den  

 første eller i hvert fald i en af de første paragraffer angive, hvilken  

 lovgivning de knytter sig til, hvis det ikke tydeligt fremgår af titlen.
140. Cirkulærer indeholder bindende retsregler,  

 hvorefter det forekommer naturligt at opdele cirkulærer i paragraffer og i  

 øvrigt i videst muligt omfang at udforme cirkulærer efter de retningslinier,  

 der er nævnt ovenfor i kapitel 4 om opstilling, systematik og sprog.
På  

 tilsvarende måde bør de retningslinier, der er anført i kapitel 8 om  

 ikrafttræden og ophævelse og i kapitel 10 om ændringsbekendtgørelser,  

 anvendes i videst muligt omfang ved udarbejdelse af cirkulærer.
141. Kundgørelse af cirkulærer finder som nævnt i pkt.  

 136 sted ved, at de, som cirkulæret retter sig til, får meddelelse herom.  

 Efter lovtidendelovens § 5 skal et cirkulære endvidere optages i  

 Ministerialtidende, hvis det »kunne have almindelig interesse«.  

 Cirkulæret bør således optages i Ministerialtidende, hvis det indeholder  

 regler, som kan have interesse for en videre kreds af befolkningen.
Det vil  

 også ofte være hensigtsmæssigt at optage cirkulærer i Ministerialtidende, der  

 kun har interesse for en mere begrænset kreds, hvis det ikke er muligt at  

 orientere denne kreds på andre måder, f.eks. gennem fagpressen.
I tilfælde, hvor et cirkulære har udtømt sine retsvirkninger, eller hvor  

 den udstedende myndighed ikke længere finder, at cirkulæret skal anvendes,  

 bør myndigheden ophæve dette.
Hvis den bagved liggende lovgivning er ændret  

 eller ophævet bør myndigheden give meddelelse om cirkulærets bortfald.  

 Ophævelsen eller meddelelsen kan eventuelt ske i form af en  

 cirkulæreskrivelse til det oprindelige cirkulæres adressater.
Er det  

 oprindelige cirkulære optaget i Ministerialtidende, kan det være  

 hensigtsmæssigt, at ophævelsen eller meddelelse herom også optages i  

 Ministerialtidende.
Endvidere skal man sørge for, at cirkulæret flyttes fra  

 den aktuelle base i Retsinformation til den historiske base.
 Cirkulærer, der også har betydning for Grønland, kan optages i  

 Nalunaerutit, se herom pkt. 125. Optagelsen er ikke en betingelse for, at  

 cirkulæret er bindende.
Vejledninger 142. Vejledningsformen anvendes som nævnt i pkt. 7 ved  

 orienterende meddelelser i modsætning til tilfælde, hvor der skal fastsættes  

 bindende retsregler.
I vejledninger må der således aldrig fastsættes bindende  

 forskrifter, men blot gives orientering om f.eks. reglers indhold,  

 fortolkning, herunder om praksis, om reglernes baggrund og andre oplysninger,  

 der kan have betydning for forståelsen af reglerne og deres anvendelse.
De følgende bemærkninger retter sig først og fremmest imod de  

 vejledninger, der udsendes med henblik på at give oplysning om forståelsen og  

 anvendelsen af retsforskrifter.
Vejledninger, pjecer, foldere og lignende,  

 der udsendes af offentlige myndigheder med henblik på at informere  

 befolkningen om forskellige samfundsforhold, bør naturligvis udarbejdes med  

 den opsætning og typografi, der ud fra rent informative synspunkter findes  

 bedst egnet under hensyn til det pågældende emne, målgruppen for  

 informationen osv.
143. Det vil altid bero på en vurdering i det enkelte  

 tilfælde, om der er behov for at udstede en vejledning.
Erfaringsmæssigt er  

 behovet særlig stort, når der gennemføres nye regler, der skal administreres  

 af decentrale myndigheder, f.eks. kommuner.
Medarbejderne ved disse  

 myndigheder vil ofte ikke have et mere indgående kendskab til de  

 overvejelser, der har fundet sted i forbindelse med udarbejdelsen af de nye  

 regler, og vil således have behov for en orientering om reglernes indhold og  

 betydning og for den sammenhæng, hvori reglerne indgår.
Endvidere vil det  

 ofte være værdifuldt for disse medarbejdere at få nærmere oplysninger om,  

 hvorledes administrationen af reglerne mest hensigtsmæssigt kan  

 tilrettelægges.
Ved orientering om nye regler har det ofte væsentlig betydning, at  

 vejledningen udsendes i god tid, før reglerne træder i kraft.
Om dette  

 spørgsmål kan der henvises til de synspunkter, der er anført under pkt. 121.
 Når en lovgivning har fungeret i en periode, vil der også ofte kunne være  

 behov for at udsende en vejledning eller en ny vejledning, hvor der  

 orienteres om de hidtidige erfaringer med lovgivningen, herunder om den  

 praksis der anvendes ved administration af reglerne.
144. Da vejledninger ikke er bindende, kan de udstedes  

 uden lovhjemmel.
Den myndighed, der er ansvarlig for et lovgivningsområde,  

 kan altid i kraft af sin stilling udsende en vejledning om området.
Retningslinier 145. Undertiden indeholder lovgivningen en bestemmelse  

 om, at en minister kan »fastsætte retningslinier for ....« En sådan  

 formulering giver anledning til tvivl om, hvorvidt den indeholder hjemmel til  

 at fastsætte regler, der er eller kan være bindende, eller om bestemmelsen  

 blot er en - overflødig - regel om udstedelse af en vejledning.
I love, hvor  

 en sådan bestemmelse er optaget, må bestemmelsens betydning fastlægges ved  

 konkret fortolkning.
I nye love bør der på grund af denne usikkerhed aldrig  

 optages en bestemmelse med det angivne indhold.
 Er det meningen, at der skal være hjemmel til at fastsætte bindende  

 regler, udformes bemyndigelsesbestemmelsen således, at dette klart fremgår,  

 f.eks. »X-ministeren (kan) fastsætte(r) regler (eller  

 »bestemmelser« eller »forskrifter«) om ...
Er det meningen, at ministeren blot skal udfærdige en vejledning, udformes  

 lovbestemmelsen således, at forpligtelsen hertil klart fremgår, samtidig med  

 at den vejledende karakter af de udstedte forskrifter fremhæves, f.eks.  

 »X-ministeren (skal) udstede(r) vejledende retningslinier for ...« En bestemmelse i loven om, at ministeren kan udstede vejledende  

 retningslinier for et område, er i almindelighed overflødig og bør derfor  

 ikke optages i loven.
 Vejledningens titel, indhold og systematik m.v.
146. Titlen til en vejledning bør altid indledes med  

 »Vejledning om .....«.
I øvrigt kan der med hensyn til titlen  

 henvises til pkt. 8 og 10-12.
 147. Knytter vejledningen sig til en bestemt  

 lovgivning, bør oplysning herom optages i vejledningens første punkt eller i  

 et af de første punkter.
 Er der behov for at give en orientering om årsagen til vejledningens  

 udsendelse, bør orienteringen placeres i et af de første punkter.
148. Da en vejledning ikke indeholder bindende regler,  

 bør den ikke inddeles i paragraffer.
Derimod vil det i almindelighed være  

 hensigtsmæssigt at opdele den i punkter eller numre, f.eks. efter  

 decimalsystemet.
Herved lettes overskueligheden.
Endvidere bliver det muligt  

 at foretage en præcis henvisning til vejledningen, f.eks. i forbindelse med  

 senere ændringer af vejledningen.
 I øvrigt kan de synspunkter, der er nævnt ovenfor i kapitel 4 om  

 systematik, opstilling og sprog, i vidt omfang anvendes ved udformning af  

 vejledningen.
149. Der bør vises tilbageholdenhed med at gengive  

 lovbestemmelser m.v. i vejledningen, da en sådan gengivelse er udtryk for en  

 overflødig regelproduktion.
I pkt. 58 er det nævnt, at man i vidt omfang kan  

 undgå at gengive regler ved at optage reglerne som bilag til et særtryk af  

 vejledningen.
Er det nødvendigt at gengive en bindende regel i en vejledning, bør den  

 bindende karakter af stoffet præciseres.
Dette kan f.eks. ske ved, at reglen  

 gengives så vidt muligt ordret, samtidig med at der henvises til reglen,  

 f.eks. »Efter x-lovens § 4, stk. 3, kan pension udbetales til personer,  

 der ...«.
Ved egentlige citater af bestemmelser kan stoffets særlige  

 karakter endvidere fremhæves typografisk, f.eks. ved at det kursiveres.
Eks.:
 X-lovens § 43 fastsætter:
»§ 43.  Personer, der er fyldt 67 år, kan  

 .....« 150. Forarbejder til love og principielle afgørelser  

 fra domstolene eller andre myndigheder, f.eks. et ankenævn, kan have bindende  

 betydning, hvorfor dette stofs særlige karakter bør fremgå af vejledningen.  

 Spørgsmålet om, hvorvidt og i hvilket omfang dette stof er bindende, kan  

 imidlertid ofte give anledning til tvivl, hvorfor man ikke bør markere  

 stoffet med en særlig typografi.
Stoffets særlige karakter bør derimod  

 angives i en sproglig form, f.eks. således:
»Af lovens forarbejder fremgår ....« eller »Det er x-ministeriets opfattelse, at lovbestemmelsen sammenholdt med  

 forarbejderne skal forstås således, at ...« eller »Det følger efter x-ministeriets opfattelse af lovens forarbejder, at  

 ...« 151. Da vejledninger ikke fastsætter bindende  

 forskrifter, er der ikke behov for at indsætte bestemmelser om ikrafttræden  

 for vejledningen.
Vedrører vejledningen nye regler, vil det derimod ofte være  

 naturligt at omtale ikrafttrædelsestidspunktet for reglerne i selve  

 vejledningens tekst.
På tilsvarende måde vil der kunne være anledning til i  

 teksten at omtale, hvorvidt reglerne anvendes på Færøerne og i Grønland.
Ændring af vejledning 152. Skal en vejledning ændres, herunder suppleres,  

 opstår der på tilsvarende måde, som når en bekendtgørelse eller et cirkulære  

 skal ændres, spørgsmål om, hvorvidt der skal udarbejdes en helt ny  

 vejledning, eller om ændringerne skal indarbejdes i den eksisterende  

 vejledning.
Dette spørgsmål må afgøres ud fra synspunkter, der svarer til  

 dem, der er nævnt i kapitel 10.
Skal der herefter udarbejdes en ny vejledning, kan ændringerne markeres på  

 samme måde som nævnt i pkt. 57. Endvidere angives det i sidste pkt., at den  

 tidligere vejledning bortfalder.
Dette kan ske således:
»Vejledning (nr. ...) af ... om ... bortfalder.« 153. Skal der i stedet blot foretages ændringer i  

 vejledningen, bør ændringerne af hensyn til overskueligheden indarbejdes i  

 den eksisterende vejledning.
De retningslinier, der anvendes ved udformning  

 af ændringslove og ved ændringer af bekendtgørelser og cirkulærer, vil ikke  

 kunne anvendes direkte her, da de forudsætter, at forskrifterne er opdelt i  

 paragraffer og stykker.
I et vist omfang vil man dog kunne angive ændringerne  

 på en tilsvarende præcis måde.
I øvrigt vil man altid kunne gennemføre  

 ændringerne ved at affatte enkelte punkter eller kapitler i vejledningen på  

 ny.
Optagelse i Ministerialtidende 154. Om optagelse af vejledningen i Ministerialtidende  

 kan der henvises til de synspunkter, der er nævnt i pkt. 141.
Forskrifter for udarbejdelse af  

 administrative forskrifter 155. Der er ikke ved lov eller i andre bindende  

 forskrifter fastsat regler, der udtømmende regulerer, hvordan den enkelte  

 myndighed skal udarbejde administrative forskrifter.
156. Der findes forskellige steder i lovgivningen  

 udtrykkelige bestemmelser om, at en myndighed skal indhente udtalelser eller  

 forelægge udkast til administrative forskrifter for andre, herunder f.eks. et  

 folketingsudvalg, en anden offentlig myndighed eller bestemte  

 interesseorganisationer.
Det følger endvidere i nogle tilfælde af en lovs  

 forarbejder, at en myndighed er forpligtet til at høre, forhandle eller  

 forelægge udkast til retsforskrifter for andre, inden retsforskrifterne  

 udstedes.
157. Selv uden udtrykkeligt foreskrevne høringsregler  

 må det antages, at det normalt følger af god forvaltningsskik, at myndigheden  

 i sit forberedende arbejde inddrager andre myndigheder og  

 interesseorganisationer, der har viden på det pågældende område, eller for  

 hvem forskrifterne må antages at få betydning.
Herved sikres det bedst mulige  

 grundlag for udformningen af retsforskrifterne.
158. Det følger endvidere af cirkulære nr. 124 af 25.  

 juli 1983 fra Statsministeriet om udgiftspolitisk samordning og administrativ  

 bedømmelse af love m.v., at udkast til administrative forskrifter, herunder  

 bekendtgørelser, der gennemfører EF-retsakter, som har væsentlige økonomiske  

 konsekvenser for staten eller kommunerne, forinden udsendelsen skal  

 forelægges for Budgetdepartementet.
Endvidere skal administrative  

 forskrifter, der har væsentlige administrative konsekvenser, forinden  

 udsendelsen forelægges for Administrationsdepartementet.
Endelig skal forskrifter, der indeholder tekniske standarder eller krav,  

 der kan virke som en handelshindring, tilsendes EF-kommissionen, når udkastet  

 er ved at tage fast form.
Forskriften kan ikke gennemføres før tre måneder  

 efter, at udkastet er fremsendt til Kommissionen.
De nævnte regler er fastsat  

 i Industriministeriets cirkulære nr. 86 af 28. juni 1984. En lignende  

 forelæggelsespligt er fastsat vedrørende forskrifter, der indeholder regler  

 om konkurrencepåvirkende statsstøtte, jf.
EØF-traktatens artikel 92-93.  

 Forelæggelse sker her gennem Udenrigsministeriet.
Udkast til administrative forskrifter skal derimod ikke forelægges for  

 Justitsministeriet til lovteknisk gennemgang.
Justitsministeriet påtager sig  

 ikke at foretage en generel lovteknisk gennemgang af administrative  

 forskrifter.
Enkeltstående tvivlsspørgsmål, der opstår i forbindelse med  

 udarbejdelsen af administrative forskrifter, f.eks. om lovhjemmel og  

 lignende, kan dog altid drøftes med Justitsministeriet.
 159. Vejledning nr. 80 af 9. april 1973 om  

 udarbejdelse af bekendtgørelser bortfalder.
Indholdsfortegnelse Skrivelse om vejledning om udarbejdelse af administrative forskrifter (Til samtlige ministerier) På et møde den 14. september 1982 besluttede regeringen at igangsætte en  

 forenkling af bekendtgørelser og andre forskrifter til kommunerne,  

 erhvervslivet og den enkelte borger.
Formålet med arbejdet var bl.a. at gøre  

 de gældende regler mere overskuelige for borgere og virksomheder, og arbejdet  

 tog sigte på en begrænsning af den eksisterende mængde af forskrifter, en  

 begrænsning i udsendelser af nye forskrifter og en systematisering og  

 forenkling af den tilbageværende mængde af cirkulærer m.v.
I forbindelse med dette arbejde har Justitsministeriet foretaget en  

 kritisk gennemgang af sin hidtidige vejledning fra 1973 om udarbejdelse af  

 bekendtgørelser i lyset af senere erfaringer, herunder udtalelser fra  

 Folketingets Ombudsmand.
Et udkast til en ny vejledning har været sendt til  

 høring hos alle ministerier i slutningen af 1986.
 På denne baggrund har Justitsministeriet udarbejdet en samlet vejledning  

 om udarbejdelse af administrative forskrifter.
Idet der i øvrigt henvises til de enkelte kapitler i vejledningen, der  

 vedlægges i et antal eksemplarer, henledes opmærksomheden særlig på  

 vigtigheden af, at administrative forskrifter, der tilsigter at regulere  

 borgernes og erhvervslivets forhold, alene udstedes i form af  

 bekendtgørelser.
Hensynet til reglernes overskuelighed taler med betydelig  

 vægt for, at bekendtgørelsesstof, tjenestebefalinger og vejledninger  

 udskilles, så der er overensstemmelse mellem forskriftens form og indhold.
En  

 sådan opdeling er også nødvendig af hensyn til stoffets korrekte placering i  

 regeldatabasen.
