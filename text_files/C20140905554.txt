Skrivelse om orientering om nye bekendtgørelser på dagtilbudsområdet Til alle kommuner m.fl.
Den 1. februar 2014 er der udstedt to nye bekendtgørelser på dagtilbudsområdet;  Bekendtgørelse nr. 108 af 27. januar 2014 om dagtilbud  Bekendtgørelse nr. 99 af 27. januar 2014 om opkrævning og regulering af forældrebetaling for en plads i dag-, fritids- og klubtilbud mv. til børn og unge.
 De to nye bekendtgørelser er vedhæftet.
Baggrund for ændringen Ved kongelig resolution af 9. august 2013 er ressortansvaret for dagtilbud og private pasningsordninger for børn indtil skolestart overført fra Undervisningsministeriet til Social-, Børne- og Integrationsministeriet - nu Ministeriet for Børn, Ligestilling, Integration og Sociale Forhold.
 Ressortansvaret for fritidshjem og klubtilbud varetages som hidtil af Undervisningsministeriet.
 Bekendtgørelse nr. 868 af 24. juni 2011 om dag-, fritids- og klubtilbud mv. har hidtil omfattet bestemmelser om både dagtilbud, fritidshjem og klubtilbud.
 Som følge af ressortflytningen udskilles bestemmelser om dagtilbud i en selvstændig bekendtgørelse; Bekendtgørelse om dagtilbud.
 Herudover udskilles bestemmelser om opkrævning og regulering af forældrebetaling for en plads i dagtilbud, fritidshjem og klubtilbud i en selvstændig bekendtgørelse; Bekendtgørelse om opkrævning og regulering af forældrebetaling for en plads i dag-, fritidshjem og klubtilbud mv. til børn og unge.
Ændring af bekendtgørelse nr. 868 af 24. juni 2011 om dag-, fritids- og klubtilbud mv. til børn og unge Som følge heraf ophæves bestemmelser om dagtilbud samt bestemmelser om opkrævning og regulering af forældrebetaling for en plads i dagtilbud, fritidshjem og klubtilbud i bekendtgørelse nr. 868 af 24. juni 2011 om dag-, fritids- og klubtilbud mv. til børn og unge.
 Fra den 1. februar 2014 fastsætter denne bekendtgørelse således alene regler vedrørende fritidshjem og klubtilbud.
 Ændringsbekendtgørelsen (bekendtgørelse nr. 111 af 27. januar 2014) vedrørende ændring af bekendtgørelse om dag-, fritids- og klubtilbud m.v. til børn og unge er vedhæftet til orientering.
Bekendtgørelse om dagtilbud Bekendtgørelse om dagtilbud omfatter de bestemmelser om dagtilbud, som hidtil har fremgået af bekendtgørelse nr. 868 af 24. juni 2011 om dag-, fritids- og klubtilbud mv. til børn og unge.
 Ministeriet henleder herudover opmærksomheden på bekendtgørelsens § 17, stk. 4 og 5, om bygningstilskud til privatinstitutioner, som oprindelige er oprettet af det tyske mindretal som en selvejende daginstitution.
 I forbindelse med vedtagelse af lov om private leverandører af dagtilbud i 2005 blev de to bestemmelser indsat i dagtilbudsbekendtgørelsen.
 Ved en efterfølgende gennemgang har det vist sig, at reglerne om bygningstilskud fejlagtigt er faldet ud af bekendtgørelsen i forbindelse med udarbejdelse af en ny bekendtgørelse i august 2007. Bestemmelser om bygningstilskud til privatinstitutioner, som oprindelig er oprettet af det tyske mindretal som selvejende daginstitutioner, har således ikke fremgået af bekendtgørelsen siden 2007.
 Herudover er det konstateret, at bestemmelsen om bygningstilskud, jf. bekendtgørelsens § 17, stk. 4, i tidligere bekendtgørelse har været formuleret, så denne giver alle privatinstitutioner oprettet af det tyske mindretal ret til et bygningstilskud, og ikke - som det var tilsigtet med loven - alene privatinstitutioner, som oprindelig har været oprettet af det tyske mindretal som selvejende daginstitutioner.
 På den baggrund er reglerne om bygningstilskud til privatinstitutioner, som oprindelig er oprettet af det tyske mindretal som selvejende daginstitutioner, indsat i bekendtgørelsen på ny samt formuleret som tilsigtet herunder med sproglige ændringer.
 Udover bekendtgørelsens § 17, stk. 4 og 5, er der ingen materielle ændringer af reglerne om dagtilbud.
 Bekendtgørelse om opkrævning og regulering af forældrebetaling for en plads i dag-, fritids- og klubtilbud m.v. til børn og unge.
 Bekendtgørelsen omfatter de bestemmelser om opkrævning og regulering af forældrebetaling for en plads i dagtilbud, fritidshjem og klubtilbud, som hidtil har fremgået af bekendtgørelse nr. 868 af 24. juni 2011 om dag-, fritids- og klubtilbud mv. til børn og unge.
 Der er således ikke foretaget materielle ændringer af reglerne.
 For god ordens skyld gøres opmærksom på, at bekendtgørelsen således fastsætter regler for opkrævning og forældrebetaling for en plads i både dagtilbud, fritidshjem og klubtilbud.
Spørgsmål Hvis du har spørgsmål til ovenstående, er du velkommen til at kontakte Ministeriet for Børn, Ligestilling, Integration og Sociale Forhold, Kontoret for Dagtilbud, telefon: 3392 9300 mellem kl. 10.00 -14.00.
