 Advokatudgifter i forbindelse med en skattesag i Grønland om indkomst  

 der, kunne ikke fradrages i den danske indkomst, selv om udgifterne først  

 blev afholdt efter tilbageflytning til Danmark.
Gårdejer A klagede for indkomståret 1983 over, at de stedlige  

 skattemyndigheder ikke havde godkendt hans fradrag på 23.224 kr. for udgifter  

 til advokat vedrørende skatteansættelser for indkomstårene 1975 og 1976. Det  

 fremgik af sagen, at klageren i årene 1965 til 1978 havde drevet selvstændig  

 virksomhed i Grønland.
For indkomstårene 1975 og 1976 havde  

 ligningskommissionen i X ansat hans skattepligtige indkomster i  

 overensstemmelse med de selvangivne indkomster.
Ved en af skatterådet i  

 Grønland i 1978 foretaget revision var ansættelserne forhøjet væsentligt.  

 Efter at de foretagne forhøjelser var påklagede, blev ansættelserne  

 underkastet andenbehandling i skatterådet i Grønland, og i 1981 blev  

 skatterådets oprindelige kendelser af december 1978 stadfæstede.
Klageren  

 anlagde herefter sag ved Grønlands Landsret mod Ministeriet for Grønland.
Ved  

 sagens førelse var klageren repræsenteret af sin danske advokat, og der blev  

 afholdt udgifter til advokathjælp med 23.224 kr.
Domsforhandling havde fundet  

 sted i 1983. I henhold til en i december 1983 fremsendt faktura, dækkede  

 advokatudgifterne'»sag om skatteansættelse for 1975 og 1976 og anden  

 bistand ved andenbehandlingen i Grønlands skatteråd«» samt  

 advokatens rejseudgifter i forbindelse med rejse til Grønland.
De stedlige  

 skattemyndigheder henviste til, at udgifter til advokatbistand alene er  

 fradragsberettigede, såfremt den ydede bistand vedrører erhvervelse af  

 indtægter, som skal medregnes eller afholdelse af udgifter, som skal  

 fradrages ved indkomstopgørelsen, således som dette er fastlagt i  

 statsskatteloven.
Da klageren i de omhandlede år ikke var skattepligtig til  

 Danmark, fandtes de afholdte udgifter til advokatbistand ikke omfattet af  

 fradragsretten.
Klagerens advokat påstod de foretagne fradrag godkendt, idet  

 der var tale om en driftsomkostning, som ikke relaterede sig til en anden  

 fradragsberettiget udgift, men alene forudsatte at udgiften var afholdt på et  

 tidspunkt, hvor klageren var skattepligtig i Danmark.
Han anførte, at  

 driftsomkostninger burde kunne fratrækkes, hvad enten der var tale om danske  

 eller udenlandske indtægter.
Dette måtte også omfatte driftsomkostninger, der  

 bestod i procesudgifter, og det måtte være uden betydning, hvorvidt  

 hovedsagen drejede sig om dansk eller udenlandsk skat.
Advokaten pegede  

 endvidere på det forhold, at ved en i forbindelse med overtrædelsen af den  

 grønlandske skattelov rejst straffesag mod klageren, havde den danske  

 anklagemyndighed og de danske domstole gået det grønlandske skattevæsen til  

 hånde ved at rejse tiltale for overtrædelse af den grønlandske skattelov,  

 respektive ved at pådømme sagen.
Dette burde atter indebære, at når man  

 anerkendte fællesskabet i kriminelle straffesager, måtte dette også gælde  

 civile skattesager.
Landsskatteretten fandt efter det oplyste, at ud fra en  

 driftsomkostningsbetragtning måtte det forudsættes, at den klagesag, som  

 havde nødvendiggjort advokatudgiften, vedrørte en ansættelse, som havde  

 indflydelse på størrelsen af den indkomst, klageren skulle beskattes af i  

 Danmark.
En driftsomkostning vedrørende en udenlandsk indkomst, der ikke  

 kunne eller skulle beskattes i Danmark, kunne ikke have indflydelse på  

 opgørelsen af den danske skattepligtige indkomst.
Da statsskattelovens § 6  

 alene vedrører fradrag i den skattepligtige indkomst for omkostninger, som er  

 afholdt for at erhverve, sikre eller vedligeholde en til Danmark  

 skattepligtig indkomst, var Landsskatteretten enig med de stedlige  

 skattemyndigheder i, at de afholdte udgifter til advokatbistand ikke var  

 fradragsberettigede for klageren.
Den påklagede ansættelse blev derfor  

 stadfæstet.
 LV 1987, F.4.
