Ligestillingsnævnets afgørelse J.nr.
E. 2.2.185 Nævnet kunne ikke behandle en klage over, at en gravid kvinde ikke blev ansat i en stilling som sygeplejerske, idet en afgørelse af sagen ville nødvendiggøre bevisførelse i form af parts- og vidneforklaringer, der ikke kan finde sted ved nævnet.
Klageren, en kvinde, søgte i januar 2006 en stilling som sygeplejerske hos indklagede, Rigshospitalet.
Klageren anførte i sin ansøgning, at hun var gravid.
Klageren blev inviteret til jobsamtale den 24. januar 2006. Der var tre ledige stillinger, hvortil der var indkaldt i alt seks ansøgere til samtale.
Efter samtalen fik klageren besked om, at hun ikke kunne forvente at blive ansat.
Da parternes forklaringer om forløbet under og efter jobsamtalen var præget af stærkt divergerende forklaringer om betydningen af klagerens graviditet, fandt Ligestillingsnævnet, at en afgørelse af sagen ville nødvendiggøre bevisførelse i form af parts- og vidneforklaringer, der ikke kan finde sted ved nævnet, men måtte finde sted ved domstolene.
Sagen afvistes herefter i medfør af ligestillingslovens § 20, stk. 1.
