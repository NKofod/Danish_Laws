 Ankenævnet stadfæstede direktoratets afgørelse, hvorefter indsiger  

 ikke fik medhold i, at »fremgangsmåde og apparat til en eentydig  

 orientering og afgivelse af tilfældigt sammenhobede emner« ikke adskilte  

 sig væsentligt fra kendt teknik.
År 1984, den 6. marts afsagde patentankenævnet (Beyer, Grønning-Nielsen,  

 Franck, Niordson, Terndrup Pedersen) følgende k e n d e l s e i sagen j.nr.
P. 32/80:
Klage fra AB Wicanders Korkfabriker, Sverige, v/patentbureau Chas.
Hude over patentdirektoratets afgørelse af 28. august 1980 af patentansøgning nr.  

 470/67 fra American Flange & Manufacturing Co., Inc., New York, USA v/patentbureau Budde, Schou & Co.
Den 22. maj 1978 fremlagdes under nr. 137.853 en den 26. januar 1967 til  

 patentdirektoratet indleveret ansøgning om patent på »fremgangsmåde og  

 apparat til eentydig orientering og afgivelse af tilfældigt sammenhobede  

 emner, navnlig kapsler med en radial trækkeflig«.
De fremlagte 2 krav  

 lød således:
 »1. Fremgangsmåde til eentydig orientering og afgivelse af tilfældigt  

 sammenhobede emner med en skiveformet overdel, der har et aksialt nedadrettet  

 skørt med et forneden radialt udragende fremspring, og navnlig kapsler med en  

 radial trækkeflig, ved hvilken fremgangsmåde emnerne udtømmes centralt på en  

 i et vandret plan roterende drejeskive og føres ved centrifugalkraft radialt  

 udad med det radiale fremspring pegende bagud i retning mod drejeskivens  

 centrum, k e n d e t e g n e t ved, at korrekt orienterede emner, dvs. på  

 deres skiveformede overdel hvilende emner, føres uhindret frem til anlæg mod  

 en cirkulær styreskinne ved drejeskivens omkreds, hvorfra de successivt  

 udblæses i en bortførselskanal gennem en i styreskinnen udformet åbning og  

 med det radiale fremspring bagud i transportretningen, medens ukorrekt  

 orienterede emner, dvs. på det nedadrettede skørts frie kant hvilende emner,  

 opbremses i en forud fastsat radialafstand fra styreskinnen og kastes ved en  

 kraftpåvirkning i en bue radialt indad på drejeskiven under en samtidig  

 vending af emnet, og at emner, der ikke kan udtømmes via åbningen i  

 styreskinnen, opsamles og føres tilbage til de tilfældigt sammenhobede emner  

 for atter at blive udtømt centralt på den roterende drejeskive.
2. Apparat til udøvelse af fremgangsmåden ifølge krav 1 og omfattende en  

 cirkulær drejeskive, der er indrettet til at kunne rotere omkring en lodret  

 akse gennem dens centrum og forsynet med en overflade, der tjener til at  

 modtage og fremføre de emner, som via en fødeindretning, f.eks. en slidsk, er  

 udtømt centralt på drejeskiven, samt en cirkulær styreskinne, der ved  

 drejeskivens omkreds i forening med dennes overflade afgrænser en radialt  

 indadtil åben, langs en væsentlig del af drejeskivens omkreds forløbende  

 kanal, som har en højde, der er lidt større end højden af emnets nedadrettede  

 skørt, k e n d e t e g n e t ved, at der i drejeskivens (28) overflade (29)  

 er udformet mindst een rundtgående rille (291), som er anbragt under  

 styreskinnen (37), at der ved en i styreskinnen udformet bortførselsåbning  

 (44) er anbragt et første luftstrålerør (58), der er således indstillet, at  

 det sender en i emnernes (100) bortførselsretning pegende luftstråle mod et  

 ud for åbningen liggende, korrekt orienteret emne (100), at der ved samme  

 åbning er anbragt et andet luftstrålerør (64), der er således indstillet, at  

 det sender en radialt indad- og opadrettet luftstråle ind mod et ukorrekt  

 orienteret emnes udadpegende skørtdel, og at styreskinnen (37) er ført uden  

 for drejeskivens omkreds og ud omkring et opsamlingsrør (81) langs en mindre  

 del af drejeskivens omkreds.« Klageren i denne sag nedlagde ved skrivelse af 22. august 1978 påstand om  

 principalt, at ansøgningen blev afslået i sin helhed, subsidiært at  

 ansøgningen begrænsedes svarende til den tilsvarende tyske patentansøgning,  

 der har resulteret i tysk patent nr. 1.296.091, idet klageren henviste til,  

 at i det tyske patent er opfindelsen i hovedkravet karakteriseret ved hjælp  

 af en kombination af tre i og for sig kendte kendetegn.
Begrundelsen for  

 patenterbarheden er af ansøgeren givet i beskrivelsesindledningen til det  

 tyske patentskrift, hvor teknikkens standpunkt og opfindelsens formål er  

 forklaret.
Klageren anførte endvidere:
 »Ifølge det tyske patentskrift nr. 1.199.187 kendes der indretninger  

 til en orientering af parketstave, hvilke indretninger arbejder med et  

 roterende bord og et periodisk manøvreret fødeorgan, ved hjælp af hvilket  

 parketstavene liggende bagved hinanden tilføres en fødeindretning.
Det er også kendt at orientere kontaktklemmer, dvs. genstande, som har fra  

 en cylindrisk del udragende aksiale flanger og efter orienteringen flytte  

 disse til en yderligere bearbejdning.
Hertil anvendes også roterende bord,  

 hvorved genstandene opfanges af en ringformet liste, som stemmer overens med  

 genstandenes dimensioner på en sådan måde, at genstandene under indflydelse  

 af centrifugalkraften støder imod den nævnte liste med sin cylindriske del og  

 ved den radiale udragende del modtager en tilsvarende orientering for siden  

 at blive afleveret fra indretningen i denne orienterede stilling. (Dette  

 fremgår eksempelvis fra en artikel i »Machinery«.). Endvidere har  

 man til det foreliggende formål også anvendt vibrerende borde, jf.
U.S.A.  

 patentskrifterne nr. 2.872.019, 2.725.971 og 3.012.651, hvorved man ved hjælp  

 af blæseluftmundstykker har opnået en orientering af genstandene.
 Endvidere har man foreslået ved sådanne kendte orienteringsindretninger at  

 sortere lette kapsler af den ifølge den fremlagte ansøgning foreslåede slags  

 og på denne måde at aflevere orienterede kapsler ved hjælp af et  

 blæsemundstykke.
Herudover er det kendt, at man får en udsortering og orientering og  

 tilbagekastning af genstande ved indretninger af den pågældende art, dvs.  

 roterende bord etc. har anvendt blæseluftmundstykker, jf.
U.S.A.  

 patentskrifterne nr. 3.101.832, 3.143.201 og 2.904.162.
Med hensyn til U.S.A. patentskrift nr. 3.147.843 åbenbarer dette også en  

 opsamlingsliste, som er indrettet ved bordets omkreds, og hvor listens  

 underside befinder sig i en sådan afstand fra bordets overflade, at man opnår  

 nøjagtig samme opsamlingsforløb som ved genstanden for den fremlagte  

 ansøgning.
Her kan man nemlig også tale om, at de genstande, som skal  

 sorteres, har en radialt udadragende flig.
Ved sorteringen kommer disse  

 genstande til at ligge an mod listekanten, således at genstandenes lave del  

 passerer den foreliggende spalte, dvs., at kun sådanne genstande udvælges,  

 hvis cylindriske del er orienteret på den ønskede måde.
Herved skal også  

 bemærkes, at genstande, hvis cylindriske del skal ligge nedad, ikke skal  

 kunne indtræde på ønsket måde i den mellem listen og bordet dannede spalte.
 Endelig henvises der også til det britiske patentskrift nr. 463.086, der  

 også viser en sorteringsindretning, der har store ligheder med den  

 patentansøgte indretning.
Hvis man under hensyn til det foregående betragter det i den fremlagte  

 ansøgning anførte hovedkrav, som er rettet på en fremgangsmåde, er  

 opfindelsen kendetegnet ved a) at korrekt orienterede emner, dvs. på deres skiveformede overdel  

 hvilende emner uhindret føres frem til anlæg mod en cirkulær styreskinne ved  

 den roterende skives omkreds - dette træk er helt klart foregrebet i de anførte patentskrifter b) hvorfra de successivt udblæses fra en afleveringskanal gennem en i  

 styreskinnen udformet åbning og med den radialt udragende flig pegende bagud  

 i transportretningen - heller ikke dette fremgangsmådetræk kan anses for at være nyt i forhold  

 til den i det foregående omtalte kendte teknik - c) medens ukorrekt orienterede emner opbremses i en forudbestemt afstand  

 fra styreskinnen og ved en kraftpåvirkning kastes tilbage radialt indad imod  

 den roterende skive under en samtidig vending af emnet - eftersom en anvendelse af blæsemundstykker i sorteringsindretninger er  

 velkendt turde ej heller dette træk indebære noget nyt og patenterbart d) og at emner, som ikke kan afledes gennem åbningen i styreskinnen  

 opsamles og føres tilbage for senere atter at blive anbragt centralt på den  

 roterende skive - heller ikke dette træk indebærer noget nyt, men kan kun anses for en  

 nærliggende foranstaltning for en fagmand.' Ansøgeren imødegik indsigelsen i skrivelse af 28. februar 1979 og  

 indleverede samtidig - for at tydeliggøre ansøgningen - 5 nye krav, hvor de  

 for opfindelsen overflødige detaljer var udeladt, og hvor det var præciseret,  

 at fremgangsmåden er bestemt til ordning eller sortering af kapselemner med  

 en radial trækkeflig.
Efter et yderligere indlæg fra klageren og betænkning  

 af 6. august 1979 fra patentdirektoratet erklærede ansøgeren sig i skrivelse  

 af 6. februar 1980 for indforstået med, at ansøgningen blev viderebehandlet  

 på grundlag af de til fremlæggelse godkendte krav.
 Ved skrivelse af 28. august 1980 besluttede patentdirektoratet at meddele  

 ansøgeren patent, idet indsigelsen blev afvist med følgende begrundelse:
»Den i ansøgningen omhandlede fremgangsmåde og apparat er, jfr. krav  

 1's indledning indrettet til eentydig orientering og afgivelse af tilfældigt  

 sammenhobede emner, der består af en skiveformet overdel med et aksialt  

 nedadrettet skørt, som forneden har et radialt udragende fremspring, og  

 navnlig kapsler med en radial trækkeflig.
Hverken det ved indsigelsen anførte  

 USA patentskrift nr. 3.147.843, der viser et apparat til orientering af  

 polklemmer, der består af en skiveformet del med en aksialt forløbende  

 cylindrisk del og med en fra den skiveformede del radialt udragende flig,  

 eller de øvrige ved indsigelsen anførte skrifter, nemlig beskrivelserne til  

 USA patenter nr. 2.725.971, nr. 2.872.019, nr. 2.904.162, nr. 3.101.832 og  

 nr. 3.143.201, tyske patenter nr. 291.419 og nr. 1.199.187 og britisk patent  

 nr. 463.086, viser apparater til orientering af emner af den i krav 1's  

 indledning angivne udformning og navnlig kapsler med en radial trækkeflig.
 Derudover viser ingen af de ovennævnte ved indsigelsen anførte  

 patentskrifter apparater, der foruden at kunne afgive emner af den i krav 1's  

 indledning angivne art som værende korrekt orienterede, når de hviler på  

 drejeskiven på deres skiveformede del og dermed med deres radialt udragende  

 fremspring vendende væk fra drejeskiven, også kan opbremse ukorrekt  

 orienterede emner i en forud fastsat afstand fra styreskinnen og ved en  

 kraftpåvirkning kaste dem i en bue radialt indad på drejeskiven under en  

 samtidig vending af emnet, og samtidig opsamle emner, der ikke er udtømt via  

 åbningen i styreskinnen, og føre dem tilbage til de tilfældigt sammenhobede  

 emner for atter at udtømme dem centralt på den roterende drejeskive.
Den i krav 1 omhandlede fremgangsmåde ses derfor ikke alene at være ny,  

 men også at adskille sig væsentligt fra, hvad der kendes fra de ovennævnte  

 ved indsigelsen anførte patentskrifter.« Denne afgørelse har klageren ved skrivelse af 28. oktober 1980 indbragt  

 for patentankenævnet.
 I skrivelse af 23. december 1980 har klageren nedlagt påstand om:
principalt: at ansøgningen afslås i sin helhed, subsidiært: at ansøgningen begrænses svarende til den tilsvarende tyske  

 patentansøgning, som er resulteret i tysk patent nr. 1.296.091.
Klageren har herved navnlig anført, at hvis opfindelsen skal indeholde  

 noget patenterbart nyt, måtte dette ligge i tilbagekastningen af ukorrekt  

 orienterede kapsler ved hjælp af en luftstråle, således at de kastes i en bue  

 radialt indad under samtidig vendig af emnet.
Hovedkravets kendetegnende del  

 burde derfor være begrænset til alene at angive denne foranstaltning.
Det er  

 imidlertid også kendt at tvinge ukorrekt orienterede emner tilbage mod midten  

 af en drejeskive, og endvidere er det kendt at vende emnerne under denne  

 tilbageføring ved hjælp af en styreplade.
 Klageren har videre anført, at det må anses for at være en nærliggende  

 foranstaltning for en fagmand at undgå problemer med kødannelse under  

 kapslernes passage ud igennem en smal åbning.
 Ansøgeren har heroverfor gjort gældende, at der ikke er identitet mellem  

 det i det modholdte USA patentskrift nr. 3.147.843 omhandlede emner og de af  

 ansøgningen omfattede, ligesom de førstnævnte ikke kan betragtes som  

 tilfældigt sammenhobede emner i den betydning, ansøgningen anvender begrebet.
Om spørgsmålet om tilbagekastning af ukorrekt orienterede emner har  

 ansøgeren særligt anført, »at dette så langt fra at være udtryk for ren  

 og skær ønsketænkning tværtimod er en i høj grad praktisk realisabel  

 foranstaltning.
Det er heller ikke rigtigt, at kapslen kan ligge forkert på  

 mange forskellige måder, altså forskellige fra den i fremlæggelsesskriftets  

 illustrerede« ....
»Derimod er det naturligvis rigtigt, at det er umuligt altid at få  

 kapslerne til at vende sig på den ønskede måde ved hjælp af en enkelt  

 kraftpåvirkning.
Det har imidlertid vist sig, at man ved den omhandlede  

 foranstaltning kan opnå den tilsigtede omvending for størstedelen af  

 kapslerne, og selv om de faldt tilbage på drejebordet med en statistisk  

 tilfældig orientering, ville man dog have opnået, at halvdelen af kapslerne  

 var blevet vendt rigtigt, og formålet med foranstaltningen ville også i så  

 fald være opnået, idet de så ville have samme fordeling mellem rigtigt og  

 forkert vendende kapsler som hos de frisk tilførte kapsler, således at der  

 ikke ville opstå nogen ophobning af forkert vendende kapsler.« Med hensyn til klagerens subsidiære påstand har ansøgeren anført, at  

 ansøgningen indeholder såvel et apparat- som et fremgangsmådekrav, og at en  

 begrænsning til de tyske krav ville medføre en udvidelse af det ansøgte  

 beskyttelsesomfang.
 Sagen har været behandlet i nævnets møde den 6. februar 1984.
 For klageren mødte ingeniør Thierry-Carstensen.
 For ansøgeren mødte ingeniør Overgaard Rasmusen.
 Klageren har særligt anført, at den skiveformede del af emnerne er uden  

 betydning, hvorfor det modholdte USA patentskrift er relevant.
 Ansøgeren har gjort gældende, at der allerede i benævnelsen er sket en  

 afgrænsning i forhold overfor USA patentskriftet, hvor alle emnerne er vendt  

 på samme måde, ligesom dette ikke anviste flere måder at orientere  

 forskelligt vendende emner på.
 En anden tænkelig kraftpåvirkning kunne være indføring i et magnetfelt.
 Ansøgeren har på nævnets forespørgsel erklæret sig enig i at erstatte  

 ordet »eentydig« med »ensartet«.
 Nævnet skal udtale:
Under hensyn til opfindelsens art findes det af ansøgeren opstillede krav  

 1 i henseende til udtrykket kraftpåvirkning for omfattende, og med  

 bemærkning, at det modholdte ikke ses til hinder for, at der meddeles patent  

 på et apparatkrav til behandling af emner af den beskrevne form bestemmes:
 Ansøgningen bør af direktoratet optages til fortsat behandling på grundlag  

 af det fremsatte krav 2 og de fremlagte tegninger.
