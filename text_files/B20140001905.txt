Bekendtgørelse om obligatorisk digital indberetning af visse oplysninger til Danmarks Statistik I medfør af § 3 b, stk. 1 og 2, § 3 c, stk. 1 og 2, og § 3 d, stk. 1 og 2, i lov om Danmarks Statistik, jf. lovbekendtgørelse nr. 599 af 22. juni 2000, som ændret ved lov nr. 1231 af 18. december 2012, og efter forhandling med styrelsen for Danmarks Statistik, fastsættes:
Kapitel 1 Anvendelsesområde § 1. Bekendtgørelsen finder anvendelse på indberetningspligtige til Danmarks Statistik.
 Stk. 2. Indberetningspligtige omfatter offentlige myndigheder og erhvervsdrivende, som anmodes om at indberette oplysninger til Danmarks Statistik, jf. §§ 6, 8, 9 a og 12 i lov om Danmarks Statistik.
 Stk. 3. Bekendtgørelsen omfatter indberetninger om:
 1) Arkitektvirksomhed.
 2) Beskæftigede ved bygge og anlæg.
 3) Biblioteker.
 4) Bilhandlens omsætning fordelt på varegrupper.
 5) Bogføring, revision og skatterådgivning.
 6) Byggeriets køb af varer og tjenester.
 7) Detailhandlens omsætning fordelt på varegrupper.
 8) Detailomsætningen af økologiske fødevarer.
 9) Engroshandlens omsætning fordelt på varegrupper.
 10) Feriehusudlejning.
 11) Formaling af korn.
 12) Forskning, udvikling og innovation i erhvervslivet.
 13) Fragt- og krydstogtsskibe på mindre havne.
 14) Fragt- og krydstogtsskibe på større havne.
 15) Fravær.
 16) Frugttræsplantager.
 17) Grøntsager og jordbær på friland.
 18) Handel med patenter og andre IP-rettigheder.
 19) Hugsten i skove og plantager.
 20) Høsten af korn, raps og bælgsæd.
 21) Industriens køb af varer og tjenester.
 22) Industriens og engroshandlens lagre.
 23) Industriens produktion og omsætning.
 24) Industriens salg af varer.
 25) It-anvendelse i virksomheder.
 26) It-servicevirksomhed.
 27) It-udgifter i virksomheder.
 28) Juridisk bistand.
 29) Kapitelstakster.
 30) Køb af varer og tjenester  andre brancher.
 31) Lagerbeholdning af korn  landmænd.
 32) Lagerbeholdning af korn  kornhandlere.
 33) Landbrug og gartneri.
 34) Ledige stillinger og antal ansatte.
 35) Løn.
 36) Markedsanalyse og offentlig meningsmåling.
 37) Miljøbeskyttelsesudgifter.
 38) Musikskoler.
 39) Månedlig omsætning i detailhandlen.
 40) Månedspriser på korn og foderstoffer.
 41) Overnatninger på campingpladser.
 42) Overnatninger på hoteller.
 43) Passager- og færgefart på danske havne.
 44) Produktion af bær og stenfrugt.
 45) Produktion af foderblandinger.
 46) Regnskaber for private byerhverv.
 47) Reklamevirksomhed.
 48) Rådgivende ingeniørvirksomhed og anden teknisk rådgivning.
 49) Svinebestanden.
 50) Teknisk afprøvning og analyse.
 51) Udenrigshandel med tjenester.
 52) Udenrigshandel med økologiske varer.
 53) Varehandel med de øvrige EU-lande (Intrastat).
 54) Vikarbureauer.
 55) Virksomhedsrådgivning.
 56) Øvrige arbejdsomkostninger.
Kapitel 2 Krav om digital indberetning § 2. Danmarks Statistik udvælger et antal indberetningspligtige, som anmodes om digitalt at indberette oplysninger til Danmarks Statistik, jf. § 1. I anmodningen angives indberetningspligt, indberetningsmulighed og en tidsfrist for afgivelse af oplysninger.
Anmodning fremsendes til den indberetningspligtige senest 14 dage forud for indberetningsfristen; dog fremsendes første anmodning om indberetning til en ny statistik senest 28 dage før indberetningsfristen.
 Stk. 2. Oplysninger efter stk. 1 skal indberettes digitalt via et spørgeskema, medmindre der er opnået fritagelse, jf. kapitel 4. Spørgeskema er tilgængeligt på den offentlige indberetningsplatform www.virk.dk og www.dst.dk/virk.
Stk. 3. Indberetning foretages via www.virk.dk eller www.dst.dk/virk.
Indberetning om fravær, løn, overnatninger på campingpladser, overnatninger på hoteller, regnskaber for private byerhverv samt om svinebestanden kan endvidere foretages via en af Danmarks Statistik godkendt system-til-system løsning.
Yderligere kan indberetning om månedlig omsætning i detailhandlen samt om ledige stillinger og antal ansatte foretages via en af Danmarks Statistik godkendt telefonindtastningsløsning.
 Stk. 4. I anmodning om indberetning og på Danmarks Statistiks hjemmeside www.dst.dk/indberetning er krav til og muligheder for anvendelse af indberetningsløsninger angivet.
Stk. 5. En digital indberetning anses for rettidigt modtaget, når den er registreret i modtagelsessystemet hos Danmarks Statistik senest kl. 24.00 på den fristdag, som er anført i anmodningen til den indberetningspligtige samt i spørgeskemaet.
Kan modtagelsestidspunktet ikke fastlægges som følge af problemer i det digitale indberetningssystem, anses indberetningen for at være kommet frem på det tidspunkt, hvor indberetningen blev afsendt, hvis der kan fremskaffes oplysninger om afsendelsestidspunktet.
§ 3. Indberetning foretaget via www.virk.dk eller www.dst.dk/virk sker med anvendelse af digital medarbejdersignatur eller med NemID medarbejdersignatur.
For personligt ejede erhvervsvirksomheder kan indberetning foretages med anvendelse af personlig NemID.
Kapitel 3 Kommunikation § 4. Skriftlig kommunikation fra Danmarks Statistik til den indberetningspligtige sker digitalt via offentlig digital post eller en e-mail adresse.
Indberetningspligtige kontaktes indtil 1. januar 2015 via brev, i det omfang de ikke kan kontaktes digitalt.
Første anmodning om indberetning, jf. § 2, stk. 1, 3. pkt., fremsendes via offentlig digital post eller indtil 1. januar 2015 via brev med almindelig post.
Efter 1. januar 2015 vil skriftlig kommunikation ske via offentlig digital post eller en af den indberetningspligtige specificeret e-mail adresse.
 Stk. 2. Der kan indtil 1. januar 2015 fremsendes anbefalet brev med krav om indberetning, såfremt den indberetningspligtige ikke har indberettet de pålagte oplysninger til en statistik inden for den angivne tidsfrist, og der er fremsendt to påmindelser til den indberetningspligtige.
Stk. 3. Den indberetningspligtige skal for hver statistik meddele Danmarks Statistik, hvorvidt den pågældende ønsker, at skriftlig kommunikation sker via offentlig digital post eller en specificeret e-mail adresse.
Den valgte adresse anvendes ved efterfølgende digital kommunikation.
 § 5. Danmarks Statistik kan udstede følgende typer af dokumenter uden underskrift eller med maskinelt gengivet underskrift eller på tilsvarende måde:
 1) Generel information.
 2) Anmodning om indberetning.
 3) Påmindelser.
 4) Spørgeskema til brug ved indberetninger.
 5) Kvittering.
 6) Øvrig orientering, for eksempel om indberetningsfrister.
 Stk. 2. De i stk. 1 angivne dokumenter sidestilles i retlig henseende med dokumenter med personlig underskrift.
Kapitel 4 Fritagelse for digital indberetning § 6. Afgrænsede grupper af indberetningspligtige, jf. stk. 2-6, er fritaget for krav om digital indberetning.
Ved fritagelse kan indberetning ske via almindelig post.
 Stk. 2. Indberetningspligtige er fritaget første gang, vedkommende er pålagt indberetning til en statistik, såfremt anmodning om indberetning er den indberetningspligtige i hænde senere end 21 dage før indberetningsfristen.
Stk. 3. Indberetningspligtige med en omsætning på mindre end 1.000.000 kr. er fritaget.
Fastlæggelse af fritagne indberetningspligtige er baseret på de registeroplysninger, der danner udgangspunkt for udvælgelsen til undersøgelsen.
 Stk. 4. Indberetningspligtige i regnskabsklasse A og B er indtil 1. januar 2015 fritaget for kravet om digital indberetning af regnskaber for byerhverv, såfremt der indsendes et internt regnskab med de nødvendige oplysninger til Danmarks Statistik.
 Stk. 5. Indberetningspligtige er fritaget for kravet om digital indberetning, hvis en repræsentant for den indberetningspligtige afgiver en underskrevet erklæring om, at det ikke er muligt at få en internetforbindelse med en beregnet downstreamhastighed på mindst 512 kbit/s på almindelige vilkår på den indberetningspligtiges hjemstedsadresse.
 Stk. 6. Indberetningspligtige, der ikke har mulighed for at få et CVR-nummer, er fritaget, medmindre indberetningen kan foretages uden brug af digital medarbejdersignatur eller NemID medarbejdersignatur.
Stk. 7. Indberetningspligtige, der er fritaget, skal indberette oplysninger på det papirspørgeskema, som sendes til den indberetningspligtige sammen med anmodning om indsendelse af statistikoplysninger.
Spørgeskemaet returneres til Danmarks Statistik med almindelig post inden for den angivne frist.
Den indberetningspligtige kan i stedet vælge at indberette oplysningerne digitalt efter reglerne i § 2.
 § 7. Danmarks Statistik kan fritage indberetningspligtige, såfremt der foreligger væsentlige grunde, der forhindrer eller unødigt vanskeliggør digital indberetning.
 Stk. 2. Indberetningspligtige, der ønsker fritagelse i henhold til stk. 1, skal indsende en begrundet skriftlig ansøgning herom til Danmarks Statistik senest 14 dage før udløbet af fristen for indberetning.
Stk. 3. Danmarks Statistiks afgørelse fremsendes til den indberetningspligtige senest 7 dage efter modtagelsen af ansøgningen.
Såfremt denne imødekommes, fremsendes afgørelsen og et papirspørgeskema til brug for indberetningen.
Danmarks Statistik kan samtidig beslutte at forlænge indberetningsfristen.
 Stk. 4. Fritagelse er gældende i 2 år og omfatter samtlige statistikker, hvortil den indberetningspligtige anmodes om at indberette oplysninger.
Stk. 5. Den indberetningspligtige kan søge om fornyet fritagelse.
Ansøgningen skal fremsendes til Danmarks Statistik senest en måned før udløbet af den bevilgede fritagelse.
 Stk. 6. Danmarks Statistik kan frem til og med den 31. december 2015 bestemme, at indberetninger, der fremsendes på papir, og som opfylder kravene til besvarelse, herunder angivelse af afsender, fritages for digital indberetningspligt i det konkrete tilfælde.
 § 8. Danmarks Statistik fører et register over fritagelser, som er bevilget i henhold til § 7.
 § 9. Danmarks Statistiks afslag på ansøgninger om fritagelse for digital indberetning efter § 7 kan ikke indbringes for anden administrativ myndighed.
Kapitel 5 Manglende indberetning § 10. For erhvervsdrivende, der undlader rettidigt at meddele de oplysninger, der kræves efter regler fastsat i medfør af § 3 a i lov om Danmarks Statistik, efter §§ 8-12 a i lov om Danmarks Statistik eller efter retsakter om indhentning og bearbejdning af statistiske oplysninger vedtaget af De Europæiske Fællesskaber, eller som forsætligt eller ved grov uagtsomhed afgiver urigtige oplysninger, finder § 13 i lov om Danmarks Statistik anvendelse.
Kapitel 6 Ikrafttræden § 11. Bekendtgørelsen træder i kraft den 15. januar 2014.
 Stk. 2. For indberetninger omfattet af bekendtgørelsen finder kravet om digital indberetning anvendelse på anmodninger om indberetninger, der udsendes af Danmarks Statistik fra og med den 15. januar 2014, jf. dog stk. 3-6.
 Stk. 3. For indberetninger om månedspriser på korn og foderstoffer og overnatninger på hoteller finder kravet om digital indberetning anvendelse på anmodninger om indberetninger, der udsendes af Danmarks Statistik fra og med den 1. september 2014.
 Stk. 4. For indberetninger om passager- og færgefart på danske havne finder kravet om digital indberetning anvendelse på anmodninger om indberetninger, der udsendes af Danmarks Statistik fra og med den 1. oktober 2014.
 Stk. 5. For indberetninger om løn og fravær finder kravet om digital indberetning anvendelse på anmodninger om opsamling af data til brug for indberetning, der udsendes af Danmarks Statistik fra og med den 1. oktober 2014.
 Stk. 6. For indberetninger om fragt- og krydstogtsskibe på mindre havne og fragt- og krydstogtsskibe på større havne finder kravet om digital indberetning anvendelse på anmodninger om indberetninger, der udsendes af Danmarks Statistik fra og med den 1. november 2014.
 Stk. 7. Bekendtgørelse nr. 145 af 12. februar 2013 om obligatorisk digital indberetning af visse oplysninger til Danmarks Statistik ophæves.
