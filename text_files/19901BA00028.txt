Nr BSF 28 Forslag til folketingsbeslutning om reallønssikring gennem lettelser til  

 børnefamilier og lettelser for mellem- og lavindkomstgrupper samt styrkelse  

 af virksomhedernes konkurrenceevne Fremsat af Svend Auken (S) Erling Christensen (S) Pia Gjellerup (S) J.K.  

 Hansen (S) Klaus Hækkerup (S) Lykketoft (S) Lone Møller (S) Stavad (S)  

 Trøjborg (S) den 15. november 1990 Folketinget opfordrer regeringen til at fremsætte forslag, der sikrer reallønnen for lav- og mellemindkomstgrupperne og med særlig vægt på lettelser for børnefamilier.
 Forud for de kommende overenskomstforhandlinger sikres reallønnen gennem  

 skattelettelser og nedsatte takster og kontingenter, samtidig med at  

 konkurrenceevnen forbedres.
 Der gennemføres indgreb over for skattetænkning og omgåelser, der kan  

 finansiere både de foreslåede lettelser og en aktiv erhvervspolitik samt føre  

 til en nedsættelse af statens budgetunderskud.
 Der skabes finansiel dækning for, at følgende lettelser gennemføres:
 1) 6 pct.-skatten afskaffes fra 1991 for alle indkomster under 200.000 kr.
2) Fra 1992 afskaffes 6 pct.-skatten fuldstændig, samtidig med at 12  

 pct.-skatten forhøjes til 16 pct. og bundgrænsen for denne skat hæves til  

 240.000 kr. (1992-tal). Omlægningen er første led i en ændring af  

 skattesystemet med det formål at få lavere trækprocenter og at gennemføre en  

 begrænsning af fradragsværdierne.
Finansieringen af første led skaffes bl.a.  

 gennem en effektiv beskatning af store avancer på aktiesalg,  

 erhvervsejendomme og spekulation i værdipapirer samt gennem en effektiv  

 lignings- og kontrolindsats over for skatte- og afgiftsunddragelser.  

 Omlægningen gennemføres på en sådan måde, at også eenindkomstfamilier opnår  

 lettelser.
Skatteloftet sænkes til 66 pct.
 3) Reglerne for skat og modregning af indkomstbestemte ydelser ændres fra  

 1992, så der reelt indføres et »skatteloft« på 66 pct. også for  

 pensionister og børnefamilier.
 4) 3 pct.-fradraget (højst 3.700 kr.) forhøjes fra 1992 til 4 pct. (højst  

 4.300 kr.) til særlig gavn for pensionister, efterlønsmodtagere og andre  

 lavindkomstgrupper.
 5) Med start i 1991 gennemføres en gradvis lettelse og omlægning i  

 samordningsfradraget for tjenestemandspensionister.
 6) Børnefamilieydelsens værdi forhøjes ekstraordinært i to omgange, pr. 1.  

 januar 1991 og pr. 1. januar 1992, hver gang med 500 kr. pr. barn, og ydelsen  

 indregnes fra 1992 i forældrenes skattemæssige bundfradrag, der derved  

 forhøjes med 15.300 kr. for børn under 4 år og 13.300 kr. for børn over 4 år.
 7) Loftet for forældrebetaling i daginstitutioner sænkes, og der  

 gennemføres obligatorisk søskenderabat og forbedrede fripladsgrænser.
 8) A-kasse-kontingentet sænkes med 1.300 kr. om året, og de lediges  

 dagpengeret sikres mod forringelser.
 9) Der sker en nedsættelse af afgifter, der belaster grænsehandelen.
 10) Selskabs- og virksomhedsskatten nedsættes til 38 pct. i 1991 og 36  

 pct. i 1992, og reglerne for opgørelse af den erhvervsmæssige indkomst  

 forenkles.
Bemærkninger til forslaget + + jhs stat lovf - side Beslutningsforslaget indeholder de forslag, som er  

 nødvendige for at sikre lønmodtagernes realløn, samtidig med at  

 virksomhedernes konkurrenceevne forbedres.
 Lettelserne gives målrettet til lavindkomstmodtagere og  

 mellemindkomstgrupper med almindelige indkomster og høj skat.
For forslagsstillerne er det helt afgørende, at de foreslåede ændringer  

 ikke yderligere udhuler progressionen i det danske skattesystem.
Derfor er  

 det helt nødvendigt, at der gennemføres en effektiv beskatning af store  

 arbejdsfrie indkomster, som i dag er fuldstændig skattefri.
Udviklingen hen imod lavere marginalskatter i lande, vi sammenligner os  

 med, ledsages af en mere konsekvent beskatning af avancer og andre  

 kapitalindkomster som hovedfinansieringskilder.
Som eksempler kan nævnes  

 skattereformer i USA og Sverige.
 De lettelser, som gennemføres, må ikke efterlade en ubetalt regning, som  

 øger underskuddet på statsfinanserne, og som vil nødvendiggøre senere  

 efterregninger til befolkningen.
 Forslagets gennemførelse betyder, at marginalskatterne allerede i 1991  

 nedsættes med 6 pct. for ca. 800.000 skatteydere i forhold til 1990. I 1992  

 vil kun de ca. 500.000, som tjener mest, skulle betale en ekstraskat, i  

 forhold til de over 1,6 mio. skatteydere, som i 1990 er omfattet af  

 ekstraskatterne.
 Der er altså tale om betydelige nedsættelser af marginalskatterne for  

 meget store grupper af skatteydere, samtidig med at forslaget indeholder en  

 betydelig forenkling.
 Omlægningen af skattesystemet, som den her er foreslået, er første led i  

 en større skatteomlægning, der skal tilpasse det danske skattesystem til den  

 internationale udvikling.
Skatte- og afgiftspolitik i europæisk perspektiv En væsentlig del af den omstillingsproces, der skal lette erhvervslivets  

 vej til ny vækst og øget beskæftigelse, vedrører det danske skatte- og  

 afgiftssystem.
Med udviklingen af det indre marked og den almindelige  

 internationalisering af erhvervsliv og kapitalmarked er den tid forbi, hvor  

 det enkelte land kan vælge sin skatte- og afgiftspolitik uafhængigt af  

 omverdenen, uden at det koster i tabt valuta og beskæftigelse.
 Tilpasning til de andre lande, der har store arbejdsgiverafgifter og  

 sociale bidrag, betyder for Danmark først og fremmest, at udviklingen må gå i  

 retning af lavere marginalskatter, færre fradrag og mindre værdi af  

 fradragene og udvidet beskatningsgrundlag ved inddragelse af hidtil  

 ubeskattede eller lavtbeskattede områder.
Det haster med at få tilrettelagt omstillingerne på skatteområdet, fordi  

 der nødvendigvis må tages vidtgående hensyn til borgere og virksomheder, der  

 har disponeret i tillid til gældende regler.
Derfor er der brug for, at  

 omstillingen sker som en proces over en årrække, der skal starte nu, hvis  

 ikke Danmark skal tabe vigtige skridt i forhold til vore konkurrenter.
 Derfor skal der aftales retningslinier for en flerårig ændring af  

 skattesystemet.
 Omlægningen skal indeholde en samlet set rimelig fordelingsprofil, som  

 virker positivt på både erhvervslivet og statsfinanserne, samtidig med at de  

 ønskelige strukturtilpasninger iværksættes.
 Der gives for det første via lettelser i afgifter, takster og kontingenter  

 og ved særlige forbedringer for børnefamilierne en reallønsgaranti for  

 personer med jævne indkomster og stor forsørgerbyrde.
 For det andet omregnes børnefamilieydelsen fra 1992 til et særskilt  

 personfradrag til forældrene, så den udbetales i form af skattelettelse i  

 stedet for kontant udbetaling.
Ad nr. 1 I 1991 forhøjes bundfradraget for 6 pct.-skatten fra 155.100 kr. til  

 200.000 kr., dog således, at ægtepars samlede bundfradrag i kraft af  

 overførsel højst kan være 310.200 kr.
 I 1992 afskaffes 6 pct.-skatten, samtidig med at 12 pct.-skatten forhøjes  

 til 16 pct. og bundgrænsen for denne skat hæves til 240.000 kr. (1992-tal).
 68 pct.-skatteloftet nedsættes til 66 pct.
Ad nr. 2 Der sker en nedsættelse af lønmodtagernes a-kasse-kontingent med 1.300  

 kr., svarende til en skattelettelse pr. år på netto ca. 650 kr. til alle  

 arbejdsløshedsforsikrede.
Ad nr. 3 Der gennemføres obligatorisk søskenderabat (højst 2/3 af samlet takst ved  

 to børn), bedre fripladsregler og en gradvis reduktion af den maksimale  

 forældrebetalingsprocent.
Ad nr. 4 Der gennemføres et »marginalskatteloft« eller dertil svarende  

 foranstaltninger for pensionister og børnefamilier, som rammes af meget høje  

 »sammenlagte marginalskatter«, når skatten tillægges aftrapning af  

 indkomstbestemte ydelser.
Løsningen skal tage sit udgangspunkt i den  

 betænkning om samspilsproblemerne, som vil fremkomme i begyndelsen af 1991.  

 Målsætningen er, at der aldrig må tages mere end 66 pct. tilsammen i skat og  

 aftrapning ved en indkomstfremgang.
 Der iværksættes en gradvis lettelse og omlægning i samordningsfradraget  

 for tjenestemandspensionister med start i 1991.
Ad nr. 5 Børnefamilieydelsen forhøjes for alle børn under 18 år med 500 kr. i 1991  

 og med ekstra 500 kr. i 1992, men fra da af omregnet til et ekstra  

 personfradrag til forældrene på 15.300 kr. pr. barn under 4 år og 13.300 kr.  

 pr. barn over 4 år.
Ad nr. 6 Den nærmere udmøntning af fordelingen af rammen, der er afsat til  

 afgiftslettelser, afventer resultatet af forhandlingerne om reglerne for  

 grænsehandel, idet der sigtes på lettelser, der både mindsker  

 grænsehandelsproblemerne og har en klar social profil.
Der afsættes dog  

 forlods 100 mio. kr. til fortsat refusion til de regionale trafikselskaber  

 for dieselafgift.
Ad nr. 7 Standardfradraget hæves fra 1992 til 4 pct. og 4.300 kr. til særlig gavn  

 for de laveste indkomster, ikke mindst pensionister og efterlønsmodtagere.
Ad nr. 8 Selskabsskatten nedsættes for indkomståret 1991 til 38 pct. og for  

 indkomståret 1992 til 36 pct.
Det forudsættes endvidere, at selskabsskatten  

 fra og med 1993 nedsættes til 30 pct., men i princippet samtidig gøres til en  

 kildeskat.
Selskaberne kan indbetale a conto i det løbende indkomstår og  

 dermed nøjes med 30 pct. skat.
Ved sædvanlig betaling tillægges en  

 efter-skat-rente på 0,7 pct. pr. måned.
Derved skal den foreslåede 30  

 pct.-selskabsskat reelt sammenlignes med knap 34 pct. efter gældende regler.  

 Men de 30 pct. er direkte sammenlignelige med personskatteprocenterne, der  

 vedrører løbende betalt skat.
For at undgå spekulation i de lave  

 selskabsskatter er en effektiv avance- og likvidationsbeskatning nødvendig.
Ad nr. 9 Virksomhedsskatten nedsættes ligeledes gradvis til 30 pct.
Nedsættelsen  

 af virksomhedsskatten er kun acceptabel, hvis der opnås enighed om bedre styr  

 på reglerne om udtræk m.v.
Ad nr. 10 Den nuværende regel om kun 25 pct. saldoafskrivning for nyerhvervede  

 driftsmidler i anskaffelsesåret er en administrativ komplikation, der er  

 indført dels for at skaffe et provenu, dels for at undgå statuskøb.
Begge  

 hensyn vejer mindre tungt med en beskatningsprocent på 30. Reglen foreslås  

 derfor ophævet med betydelige forenklinger og lettelser for erhvervslivet til  

 følge.
Herefter vil afskrivningsprocenten for driftsmidler, maskiner m.v.  

 konsekvent være 30.
Kommentarer til finansieringselementerne Tegnene + og - ud for beløbene markerer tendens til stigende eller  

 faldende provenu de nærmest følgende år.
 For de med *) markerede elementer kommer en væsentlig del af indkomstårets  

 provenu først i statskassen det efterfølgende finansår.
 Men selskabsskattelettelsen belaster heller ikke de offentlige kassers  

 likviditet i 1991. Der er derfor i forhold til Budgetdepartementets seneste  

 skøn tale om en reel forbedring af statsfinanserne i 1991 med ca. 3 mia kr.
 De 500 mio. kr. vedrørende kredittid for cigaretter er en engangsindtægt,  

 og varelagernedskrivningerne holder op med at bidrage efter 1995. Andre  

 elementer som afskaffelse af indekseringen af afskrivningsgrundlaget samt  

 avancebeskatning af aktier, andre værdipapirer og erhvervsejendomme m.v. vil  

 imidlertid trække så meget opad, at fra et toppunkt på ca. 16 mia. kr. i 1995  

 kan der regnes med et lille fald til et niveau på knap 15 mia. kr. over det  

 nuværende niveau og derefter igen en svag stigning.
 Derfor hænger lettelser og finansiering statsfinansielt og finanspolitisk  

 godt sammen.
Vedrørende de enkelte finansieringselementer Ekstra indtægt af udbyttebeskatning opnås ved, at regeringens  

 lovforslag ændres, så den generelle udbytteskat forhøjes fra 25 til 30 pct.  

 og skatten på udbytteindtægt over 30.000 kr. fra 40 til 50 pct.
Derved er der  

 sikkerhed for, at camoufleret løn til hovedaktionærer ikke bliver et problem.
Skærpelser i kursgevinstloven sker ved begrænsning af  

 tabsfradragsret hos personer og indførelse af en værnsregel mod  

 lånefinansieret opkøb af blåstemplede papirer.
Allerede i Skattelovrådets  

 betænkning fra 1985 om kursgevinstbeskatning var der en anbefaling af, at  

 mindsterentereglen suppleres med en beskatning af kursgevinster på  

 fordringer, der erhverves for lånte midler (balanceoppustning).
Øvrige indgreb mod skatteflugt vedrører stop for sambeskatning med  

 udenlandske datterselskaber, i hvert fald uden for EF-området.
Desuden må der  

 skaffes hjemmel til at beskatte genvundne afskrivninger og ejendomsavancer,  

 når ejeren bor i udlandet m.v.
 Fuldstændig afskaffelse af investeringsfondsordningen sker i  

 sammenhæng med nedsættelse af virksomhedsskatten til efterhånden kun 30 pct.
Afskaffelse af 5 pct.-straksfradrag for bygninger er foreslået af  

 Skatteministeriets forenklingsudvalg.
Provenuet anvendes som delvis betaling  

 af lettelserne i selskabs- og virksomhedsbeskatningen.
 Nedsat refusion af erhvervslivets dieselafgift gennemføres som  

 foreslået, men med aflastning på 100 mio. kr. for de kollektive  

 trafikselskaber, således at takstforhøjelser på kollektiv personbefordring  

 undgås.
Aktieavancebeskatning gennemføres for storaktionærer med årlig  

 omsætning ud over 50.000 kr., mens hovedreglen om skattefrihed bevares for  

 småaktionærer.
Der gennemføres regler, som forhindrer spekulation i solvente  

 likvidationer af aktie- og anpartsselskaber.
Ejendomsavancer bliver bortset fra ejerboligsalg undergivet  

 beskatning af værdistigninger ud over 1. januar 1991. For  

 afskrivningsberettigede bygninger indføres samtidig saldoafskrivning med en  

 fælles afskrivningssats.
Det forudsættes, at ejendomsavancebeskatningen kan  

 udskydes ved geninvestering i fast ejendom, idet der opereres med kun to  

 saldi, een for afskrivningsberettigede ejendomme og een for ikke  

 afskrivningsberettigede ejendomme, hvor avancen er skattepligtig.
 Vedrørende frynsegoder kan opnås et stort enkeltbidrag ved  

 forenklet værdiansættelse af fri bil efter den model, der har været overvejet  

 i Skatteministeriets forenklingsudvalg.
Etableringskontoordningen afskaffes i overensstemmelse med  

 indstilllingen fra skatteministerens embedsmænd i forenklingsudvalget.
Over  

 halvdelen af midlerne genbeskattes, fordi der ikke sker nogen faktisk  

 etablering.
Det viser, at ordningen ikke længere lever op til sit formål.
Andre forslag fra forenklingudvalget vedrører justeringer i  

 reglerne om forskudsafskrivning, goodwill, nedskrivning på husdyrbesætninger  

 m.v. samt reglerne om kørsel mellem skiftende arbejdspladser.
Kendelser og  

 domme, som ikke er anket, har medført, at praksis og regelsæt er blevet  

 uholdbare.
Forbedret ligning af de »tunge« sager gennem oprettelse  

 af et eksperthold, der er både koordinerende og operativt, og som kan påtage  

 sig opgaver over hele landet i et samarbejde med de kommunale  

 skatteforvaltninger og de regionale told-/skattemyndigheder.
Der gennemføres  

 automatisk indberetning af a-kasse- og fagligt kontingent til  

 skattemyndighederne, hvorved ligningen forbedres og ca. 400.000 skatteydere  

 slipper for at indgive selvangivelse.
Der oprettes et af skatteministeren  

 uafhængigt nævn til at afgøre ankespørgsmål i principielle skattesager.
Bortfald af formueskatteloftet betyder i 1992 en merskat på 105  

 mio. kr.
Resten af merprovenuet fremkommer ved at afskaffe de forvridninger,  

 der følger af de nuværende nedslagsregler for visse erhvervsaktiver og de  

 særlig lempelige regler for værdiansættelse af unoterede aktier.
Kulbrinteskatten kan skærpes og modvirke virkningen af  

 selskabsskattenedsættelsen netop der, hvor det ny prishop på olie og gas har  

 skabt stærkt forbedret indtjening.
Der skal ske dels en forhøjelse af  

 kulbrinteskatteprocenten, dels en fremrykning af kulbrinteskattebetalingen.
Omlægning af fradrag og kapitalafkastbeskatning.
På lidt længere  

 sigt stiles der mod, at laveste indkomstskat og kapitalafkastbeskatning  

 ligesom selskabs- og virksomhedsskatten nedsættes til ca. 30 pct.
 For at få den personlige indkomstskat ned på dette niveau må den aflastes  

 meget væsentligt ved bruttobeskatning af samme karakter som andre landes  

 arbejdsgiverafgifter og sociale bidrag.
 Denne omlægning er ensbetydende med, at værdien af fradragene reduceres.
Imidlertid er der brug for en garanti for, at fradragsværdien ikke  

 forringes for allerede stiftede realkreditlån i ejerboliger.
Dette er  

 nødvendigt for at fjerne usikkerheden på ejerboligmarkedet, undgå de mange  

 tvangsauktioner og forhindre, at en kraftig generationsmæssig ulighed på  

 ejerboligmarkedet bliver yderligere forværret.
Trygheden er afgørende for at  

 redde hårdt belastede familiers økonomi og sikre hårdt belånte huses  

 omsættelighed.
 Derfor gennemføres følgende:
 - Den statslige 22 pct.-skat ændres gradvis fra 1992 til år 2001 fra at  

 blive beregnet på grundlag af den skattepligtige indkomst til at blive  

 beregnet af personlig indkomst (ligesom den nuværende 12 pct.-skat).
 - Overgangen gennemføres ved, at værdien af ligningsmæssige fradrag og  

 beskatningen (positiv/negativ) af kapitalindkomst gradvis fra og med 1992  

 nedsættes med 2 pct. pr. år, indtil der fra 2001 kun gives fradrag  

 henholdsvis beskattes med den procent, der gælder til kommune, amt og kirke  

 (dvs. i aktuelt niveau 29,5 pct.).
- For at friholde specielt realkreditlån i ejerboliger, der er optaget før  

 den 1. november 1990, for begrænsningen i fradragsværdien, indtil lånene er  

 afviklet, udbetales fra statskassen en rabat til låntagerne.
En sådan  

 særordning kan administreres ved mellemregning mellem staten og  

 realkreditinstitutionerne, der forpligtes til at nedsætte de særligt udpegede  

 låns ydelser med en skattefri rabat på en voksende procentdel af den til  

 enhver tid betalte renteudgift på lånet.
Rabatten skal være 2 pct. i 1992  

 voksende til 22 pct. fra og med år 2001 og indtil lånets udløb.
 - Merprovenuet fra ændring af fradragsværdi og kapitalafkastbeskatning  

 (med fradrag for rabatordningen for gamle realkreditlån) anvendes til i løbet  

 af overgangsperioden at opnå lavere marginalskat for alle.
1. Det nuværende standardfradrag (3 pct. af personlig indkomst, højst  

 3.700 kr. i 1991) forhøjes.
Målet efter overgangsperioden er, at fradraget  

 øges til 10 pct. af personlig indkomst, dog højst 10.000 kr.
 2. Den proportionale skat nedsættes mærkbart.
 3. Tillægsskatten sænkes gradvis fra 16 til 12 pct.
 Det er nødvendigt at følge den skitserede skatteomlægning op med ændringer  

 i udlignings- og tilskudssystemerne for kommunerne, således at forskelle i  

 skatteprocenter i kommuner og amtskommuner mere præcist end i dag kommer til  

 at afspejle forskelle i serviceniveau.
