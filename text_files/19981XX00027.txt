Skriftlig fremsættelse (8. oktober  

 1998) Justitsministeren (Frank Jensen):
 Herved tillader jeg mig for det høje Ting at  

 fremsætte:
Forslag til lov om ændring af straffeloven.  

 (Afkriminalisering af prostitution m.v. samt kriminalisering af kunder til  

 prostituerede under 18 år) (Lovforslag nr.
L  43 ) Lovforslaget har to hovedelementer.
For det første foreslås det at  

 afkriminalisere prostitution m.v. ved at ophæve bestemmelsen i  

 straffelovens § 199 om straf for den, der overtræder et påbud om  

 at søge lovligt erhverv.
I tilknytning hertil foreslås det, at  

 det ikke længere skal være strafbart at lade sig underholde af  

 eller dele bolig med en prostitueret kvinde, når der ikke er tale om  

 udnyttelse af den prostituerede.
Strafbestemmelsen i § 199 anvendes ikke længere i  

 praksis.
Den foreslåede afkriminalisering har alene til formål at  

 markere, at prostitution i sig selv ikke bør anses som en kriminel  

 aktivitet.
Prostitution er derimod både et udtryk for og årsag  

 til sociale problemer, som bedst løses i det socialpolitiske regi.
Den foreslåede ophævelse af strafbestemmelsen  

 skal ses som udtryk for et ændret syn på de enkelte  

 prostituerede, ikke på udbredelsen af prostitutionserhvervet.  

 Regeringen lægger vægt på, at bagmandsvirksomhed i  

 forbindelse med prostitution - rufferi og "aktivt" alfonseri - fortsat  

 bekæmpes med straf, og den foreslåede afkriminalisering  

 indebærer ikke, at prostitution i øvrigt bør anses som et  

 lovligt erhverv.
Det præciseres derfor i lovforslaget, at  

 afkriminaliseringen ikke ændrer ved de prostitueredes stilling i  

 henhold til anden lovgivning, herunder f.eks. arbejdsmarkedslovgivningen.
 Det er også vigtigt at udvikle den sociale indsats i  

 forhold til prostitutionsmiljøet, og dette arbejde er allerede i  

 gang.
Det kan bl.a. nævnes, at der i 1996 i flere kommuner  

 blev gennemført en række såkaldte sluseprojekter med  

 henblik på at skabe bedre kontakt mellem de prostituerede og de  

 kommunale sagsbehandlere.
I 1997 blev der som en forsøgsordning  

 oprettet et landsdækkende center for forebyggende og socialt arbejde  

 for kvindelige og mandlige prostituerede, det såkaldte PRO-Center.
En indvending mod at ophæve straffelovens § 199  

 kunne være, at prostitution som følge heraf måske vil  

 blive "markedsført" mere åbenlyst eller aggressivt.
Efter de  

 gældende bestemmelser i politivedtægten og straffelovens § 233  

 vil der imidlertid kunne gribes ind over for påtrængende former  

 for reklamering m.v.
For det andet foreslås det gjort strafbart at  

 være kunde til en mandlig eller kvindelig prostitueret under 18  

 år.
Dette forslag er et led i den bredspektrede indsats mod seksuelt  

 misbrug af mindreårige, som allerede er i gang både her i landet  

 og på internationalt plan.
 Efter regeringens opfattelse er der i forhold til de helt  

 unge prostituerede et særligt behov for at supplere den sociale indsats  

 med et strafferetligt værn, som ikke kun er rettet mod  

 bagmændene, men også mod dem, der køber de seksuelle  

 ydelser.
Det foreslås at indføre en ny bestemmelse i  

 straffeloven om straf for den, der som kunde har samleje eller anden  

 kønslig omgængelse end samleje med en mandlig eller kvindelig  

 prostitueret under 18 år.
Den foreslåede straffebestemmelse  

 omfatter også homoseksuel prostitution.
De foreslåede straffebestemmelser retter sig alene  

 mod kunder til piger og drenge under 18 år, der ernærer sig helt  

 eller delvis ved prostitution.
Det er uden betydning, om kunden er en mand  

 eller en kvinde.
Der skal være tale om, at den mindreåriges  

 seksuelle ydelse er leveret mod en form for betaling eller løfte om  

 betaling.
Uden for det strafbare område falder tilfælde, hvor en  

 mindreårig kun i enkeltstående tilfælde har modtaget  

 betaling for et samleje eller lignende.
 Det foreslås, at strafferammen for  

 overtrædelse af den nye bestemmelse bliver bøde, hæfte  

 eller fængsel indtil 2 år.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til det  

 høje Tings velvillige behandling.
