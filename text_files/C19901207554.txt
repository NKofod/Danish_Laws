 Skrivelsen indeholder en redegørelse for de uddannelsesmæssige  

 betingelser for ansættelse som præst i folkekirken, stillingsindholdet i en  

 præstestilling og folkekirkens forfatningsmæssige stilling.
 Kirkeministeriets skrivelse af 27. november 1990 til Erhvervs- og  

 Selskabsstyrelsen, Kampmannsgade 1, 1780 København V.
 Med henvisning til Erhvervs- og Selskabsstyrelsens skrivelse af 11.  

 oktober 1990, j.nr. 89-18.675 vedrørende implementering af direktiv 89/48/EØF  

 skal man herved ansøge kommissionen om, at få erhvervet som præst i den  

 danske folkekirke omfattet af reglerne i ovennævnte direktivs art. 10,  

 således at Danmark som værtsland vil træffe afgørelse om, hvorvidt  

 udenlandske ansøgere til de pågældende stillinger skal underkastes  

 egnethedsprøve eller prøvetid.
 I anledning heraf skal man derfor nærmere redegøre for de forhold, som  

 begrunder ministeriets ønske om at fravige reglerne i artikel 4.
 Som anført i ministeriets skrivelse af 6. august 1990 kan der i henhold  

 til § 1 i lov nr. 310 af 16. maj 1990 om ansættelse i stillinger i  

 folkekirken m.v. ansættes personer i præstestillinger, der har bestået  

 teologisk kandidateksamen fra et dansk universitet.
 I modsætning til de fleste andre trossamfund har den danske folkekirke  

 ikke sin egen teologiske grunduddannelse, idet eksamen fra det statslige  

 uddannelsessystem, teologisk kandidateksamen fra de danske universiteter,  

 hidtil har været benyttet som den altovervejende adgangsbetingelse for at  

 søge præstestilling.
 Efter bestået kandidateksamen skal en ansøger have gennemgået ca. 5 mdr.  

 undervisning i praktisk teologi på Pastoralseminariet, som er folkekirkens  

 egen uddannelsesinstitution for kommende præster, førend vedkommende er  

 berettiget til at søge præstestilling, jf. herved ansættelseslovens § 1, stk.  

 3.
 Denne undervisning er umiddelbart opbygget på grundlag af  

 universitetsuddannelsen i teologi, og er derved baseret på et kendt og  

 garanteret vidensniveau.
 Man går i denne forbindelse ud fra, at denne generelle  

 ansættelsesbetingelse ligeledes vil være gældende for ansøgere fra andre  

 EF-lande.
 Kun et mindretal af teologiske kandidater fra de danske universiteter får  

 ikke stilling som præst i folkekirken, og præstestillinger er den eneste  

 stillingskategori, som den teologiske kandidatuddannelse er speciel  

 adgangsgivende til.
Dette har derfor medført, at folkekirken, som langt den væsentligste  

 aftager af de teologiske kandidater, har haft en betydelig indflydelse på  

 selve udformningen af den teologiske universitetsuddannelse, således at  

 uddannelsen i høj grad er tilpasset folkekirkens behov.
Uddannelsen er senest  

 ændret i 1989 på grundlag af væsentlige ønsker fra folkekirkens side.
 Den teologiske kandidatuddannelse er 5-årig og består af følgende:
 1. del, normeret til 2 år:
 Indføring i de teologiske hoveddicipliner:
 1. Gammel Testamentes eksegese, herunder hebraisk.
 2. Ny Testamentes eksegese.
 3. Kirke og dogmehistorie.
 4. Dogmatik med symbolik.
 5. Etik og religionsfilosofi, herunder almen filosofi.
 2. del, normeret til 3 år:
 Udover videreførsel af hovedfagene, indgår faget praktisk teologi i  

 tilknytning til kirkehistorie og de systematiske fag (dogmatik, etik og  

 religionsfilosofi).
 I studiet indgår således en del fag, som er af udpræget national karakter,  

 idet flere af fagene indeholder væsentlige elementer, som alene vedrører  

 specielt danske kirkelige forhold.
Man kan således henvise til, at det er naturligt, at fx et enkelt lands  

 kirkehistorie studeres på national basis, og at et fag som kirkehistorie  

 tillige indeholder emner som fx fromhedslivets, salmesangens, gudstjenestens,  

 prædikens og de kirkelige vækkelsers historie.
Det er i dette tilfælde  

 specielt kendskabet til disse emners danske historie, der er afgørende for  

 forståelse af den religiøse tradition i den danske folkekirke.
 Lignende hensyn gør sig gældende for flere af de øvrige fag, og generelt  

 lægges der vægt på, at den teologiske kandidatuddannelse tager hensyn til, at  

 de studerende får et grundigt kendskab til dansk kirkehistorie, dansk åndsliv  

 og dansk kirkeliv.
 Såfremt sådanne discipliner ikke er indgået i en kommende præsts hidtidige  

 uddannelse, vil dette være til skade for den folkekirkelige forkyndelse og  

 dermed for folkekirkens betydning for kulturen i det danske samfund.
 Det vil således ikke kunne undgås, at der er væsentlige forskelle mellem  

 de kvalifikationer, som kræves for at bestå en dansk teologisk  

 kandidateksamen, og de kvalifikationer, som en ansøger med teologisk  

 kandidateksamen fra et andet EF-land kan fremlægge.
 Af hensyn til forståelse af, hvorfor ansættelse i et evangelisk-luthersk  

 kirkesamfund som den danske folkekirke er omfattet af reglerne om  

 lovreguleret erhverv, skal man kort redegøre for folkekirkens  

 forfatningsmæssige stilling.
 I henhold til grundlovens § 4 er den evangelisk-lutherske kirke den danske  

 folkekirke og understøttes som sådan af staten, og i henhold til grundlovens  

 § 66 ordnes folkekirkens forfatning ved lov.
 Dette medfører, at den danske folkekirke i sammenligning med andre  

 evangelisk-lutherske kirker indtager en særegen position i forvaltningsmæssig  

 henseende, idet folkekirkens øverste besluttende organer er Folketinget og  

 Regeringen, og at folkekirkens forhold ordnes ved lov.
Dette er baggrunden for, at adgangsbetingelserne og dermed  

 uddannelseskravene til præstestilling i den danske folkekirke, er  

 lovreguleret, jf. herved lov nr. 310/1990 om ansættelse i stillinger i  

 folkekirken m.v.
Som følge heraf falder ansættelsen som præst derfor ind  

 under reglerne i ovennævnte direktiv 89/48/EØF om lovreguleret erhverv,  

 hvilket formodentligt ikke er tilfældet for andre evangelisk-lutherske kirker  

 inden for EF.
 Ansættelsesmyndigheden for præster er en statslig myndighed,  

 Kirkeministeriet, men Kirkeministeriets ansættelseskompetance er begrænset,  

 fordi ansættelse alene kan ske på grundlag af indstilling fra et  

 menighedsråd, valgt af og blandt medlemmer af folkekirken i det pastorat,  

 hvor ansættelsen skal finde sted.
Det er endvidere en betingelse, at den stedlige biskop i forbindelse med  

 ordinationen af en præst er villig til at ville føre biskoppeligt tilsyn med  

 denne.
Dette tilsyn omfatter gejstligt tilsyn med prædikeembedet, præstens  

 forvaltning af sakramenterne og sjælesorgen i det hele.
Såfremt en biskop  

 nægter at påtage sig dette tilsyn, vil præsten ikke kunne blive indsat i sit  

 embede, og dermed ikke kunne fungere som præst i folkekirken, medmindre en  

 anden biskop er villig til at påtage sig det gejstlige tilsyn.
 Folkekirkens præsters særlige stilling illustreres yderligere ved, at de  

 ikke er ansat som statstjenestemænd, men som tjenestemænd i folkekirken.
I øvrigt afholdes folkekirkens udgifter, herunder lønningsudgifterne til  

 folkekirkens personale, fortrinsvis af folkekirkens egne midler,  

 kirkeskatten.
Denne kirkeskat opkræves udelukkende blandt de 90% af  

 befolkningen, der er medlemmer af folkekirken.
 Denne ansættelsesform er sandsynligvis helt særegen for den danske  

 folkekirke, da der inden for de fleste øvrige sammenlignelige  

 evangelisk-lutherske kirker utvivlsomt vil være tale om ansættelse i  

 kirkelige samfund, der er uafhængige og selvstændige i forhold til den  

 nationale stat.
 Med henblik på at tydeliggøre hvilke funktioner, der udføres af præster i  

 folkekirken, skal man kort angive de vigtigste dele af stillingsindholdet i  

 en præstestilling.
Forkyndelse af evangeliet ved afholdelse af gudstjenester m.v.
Foretagelse  

 af kirkelige handlinger: dåb, vielse og begravelse.
Udøvelse af sjælesorg.
Konfirmation.
Konfirmationsforberedelse og andre undervisningsopgaver.
 Frivilligt kirkeligt og socialt arbejde.
 Ministerialbogsfører og begravelsesmyndighed.
 Som fører af ministerialbøger (kirkebøger) og som begravelsesmyndighed  

 varetager sognepræsten den borgerlige personregistrering og udfører herved  

 funktioner som offentlig myndighed.
I henhold til lovgivningen registrerer sognepræsten fødsler,  

 forældreforhold, dødsfald og navngivelse samt kirkelige handlinger med  

 borgerlig gyldighed.
Sognepræsten udsteder attestation herom i  

 overensstemmelse med retsregler, der er fastsat af Kirkeministeriet.
 De attester, der udstedes af folkekirkens sognepræster har borgerlig  

 gyldighed, og indberetningerne fra sognepræsten til offentlige myndigheder  

 (folkeregistre, skifteret m.fl.) er grundlaget for offentlig administration.
 Som eksempel på sognepræstens funktion som offentlig myndighed kan man  

 henvise til, at den kirkelige vielse ligestilles med borgerlig vielse,  

 således at den kirkelige vielse umiddelbart har borgerlig gyldighed med de  

 dertil hørende retsvirkninger.
 I henhold til direktivets artikel 4, stk. 1 litra b, har en ansøger ret  

 til at vælge mellem at gennemgå prøvetid eller underkaste sig en  

 egnethedsprøve, såfremt der er væsentlige forskelle mellem de krævede  

 kvalifikationer, og de kvalifikationer som den pågældende ansøger kan  

 fremlægge.
 Det vil efter ministeriets opfattelse støde på meget store kirkelige  

 problemer, såfremt en ansøger ville vælge prøvetid i stedet for  

 egnethedsprøve.
 Man skal i denne forbindelse henvise til, at der ikke i henhold til  

 tjenestemandsloven er fastsat regler om prøvetid for præster.
 Ved udarbejdelse af forslag til lov om ansættelse i stillinger i  

 folkekirken overvejede man i 1989 i lighed med anden tjenestemandsansættelse  

 at indføre prøvetid i forbindelse med præsters tjenestemandsansættelse i  

 folkekirken.
 Dette forslag blev ikke gennemført, fordi indførelse af prøvetid bl.a.  

 blev anset for at være i strid med princippet om, at præster i deres  

 embedsførelse og forkyndelse er uafhængig af menighedsrådet.
 I tjenestemandsloven af 1969 er der fastsat særbestemmelser i kapitel 9 om  

 folkekirkens tjenestemænd.
 Særbestemmelserne er for folkekirkens tjenestemænd begrundet således i  

 bemærkningerne til lovforslaget:
»Efter nævnte bestemmelse kan første varige ansættelse i en  

 tjenestemandsstilling først ske efter ansættelse på prøve.
Undtagelser fra  

 denne bestemmelse vil inden for folkekirken i højere grad være begrundet i  

 den folkekirkelige ordning end i almindelige tjenestemandsprincipper.
Det vil  

 således være nødvendig som hidtil at undtage samtlige præstestillinger,  

 provstestillinger og bispestillinger fra reglen.
For præstestillingernes  

 vedkommende er dette begrundet i, at præsterne i deres embedsførelse er  

 uafhængig af menighedsrådet, jf. menighedsrådslovens § 26, stk. 2, og at  

 menighedsrådet derfor ikke kan føre tilsyn med præsten under prøveansættelsen  

 eller bør bedømme udfaldet af denne.
En sådan bedømmelse vil ej heller kunne  

 foretages af højere kirkelig myndighed, idet denne vil savne mulighed for det  

 fornødne daglige tilsyn, ligesom en sådan ordning vil indebære  

 konfliktmuligheder med bestemmelsen om menighedsrådets medvirken ved  

 embedernes besættelse og princippet om præsternes forkyndelsesfrihed.« Man kan i denne forbindelse henvise til at samme hensyn har gjort sig  

 gældende i forbindelse med vedtagelse af lov nr. 161 af 1978 om  

 ligebehandling af mænd og kvinder med hensyn til beskæftigelse m.v.
I henhold  

 til lovens enkeltbestemmelser skal mænd og kvinder behandles lige med hensyn  

 til ansættelse i stillinger m.v., men præstestillinger i folkekirken og  

 dertil svarende stillinger indenfor trossamfund er undtaget fra lovens  

 område, jfr. herved Kirkeministeriets bekendtgørelse af 10. juni 1978 om  

 fravigelse af lov om ligebehandling af mænd og kvinder med hensyn til  

 beskæftigelse m.v. for så vidt angår præstestillinger.
 Denne dispensationsbekendtgørelse blev til på Folketingets udtrykkelige  

 anmodning i forbindelse med lovforslagets behandling i tinget og var  

 begrundet i, at det af hensyn til grundlovens bestemmelser om trosfrihed  

 kunne være nødvendigt at give bestemte trossamfund mulighed for alene at  

 ansætte mandlige eller kvindelige præster.
 På grundlag af det ovenfor anførte må ministeriet derfor anse en  

 egnethedsprøve i overensstemmelse med de retningslinier, der er angivet i  

 direktivets artikel 10 som et absolut nødvendigt krav til ansøgere med  

 teologisk kandidateksamen fra andre EF-lande, idet man må lægge vægt på, at  

 det afgørende er, at der ved ansættelse af præster er tale om ansættelse i et  

 kirkesamfund, hvorfor hensynet til religionsudøvelsen må have afgørende vægt.
 Kravet om egnethedsprøve til ansøgere fra andre EF-lande vil på grund af  

 folkekirkens specielle forvaltningsmæssige stilling ikke have nogen generel  

 afsmittende virkning for anerkendelse af andre videregående uddannelser ved  

 ansættelse i andre erhverv, men det kan få vidtrækkende og alvorlige  

 konsekvenser af kirkepolitisk art, såfremt kravet om egnethedsprøve ikke  

 imødekommes.
 Der er ved indførelse af kravet om en egnethedsprøve ikke tale om at  

 forholde andre EF-borgere stilling som præst i folkekirken, men alene tale  

 om, at der bør tages de fornødne hensyn til forkyndelsesfriheden og den  

 danske folkekirkes tradition og kultur.
Endelig skal man henlede opmærksomheden på, at det naturligvis er en  

 afgørende forudsætning for forkyndelse af evangeliet, at en ansøger mestrer  

 det danske sprog, idet kirkesproget er dansk.
Det vil derfor blive krævet, at  

 ansøgere fra andre EF-lande behersker det danske sprog.
 Man har ikke i denne forbindelse taget hensyn til evt. konfessionelle  

 forskelle indenfor de forskellige evangelisk-lutherske kirkesamfund og de  

 hermed forbundne uddannelser, idet man går ud fra som givet, at en ansøger i  

 sin etiske grundholdning har afklaret dette spørgsmål, forinden ansøgningen  

 til præstestilling i den danske folkekirke indsendes.
 Man skal under henvisning til Erhvervs- og Selskabsstyrelsens skrivelse af  

 11. oktober 1990 endelig anmode styrelsen om at foretage videre kommunikation  

 af ministeriets synspunkter til Kommissionen.
 P.M.V.
 E.B.
