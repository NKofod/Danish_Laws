 Et pengeinstitut gav soliditetsoplysninger på baggrund af foreløbige  

 regnskabstal.
 Tilsynet udtalte, at dette ikke var i overensstemmelse med god bank-  

 og sparekassepraksis, og at pengeinstituttet burde have informeret spørgere  

 da endeligt regnskab forelå.
 Tilsynets skrivelse af 29. august 1984 vedrørende soliditetsoplysning.
 Et pengeinstitut afgav den 11. marts 1980 på grundlag af kendskab til  

 foreløbige regnskabstal for 1979 en soliditetsoplysning med bl.a. følgende  

 indhold: Resultatet for 1979 har været meget skuffende, . . . da selskabets  

 nye ledelse har gennemført en vis rationalisering, forventes et betydeligt  

 bedre resultat for indeværende år trods konjunkturudsigten.
 Vi mener, at en varekredit af nævnte størrelse er anbefalelsesværdig.
 Pengeinstituttet havde ikke kendskab til selskabets regnskab for 1979 på  

 tidspunktet for oplysningens afgivelse, men alene foreløbige tal fra  

 virksomhedens ledelse samt en optimistisk vurdering af den nærmeste fremtid.  

 Det endelige reviderede regnskab forelå få dage før et den 25. marts 1980  

 afholdt regnskabsmøde, og det var ringere end forventet.
 Tilsynet fandt det ukorrekt, dels at pengeinstituttet afgav en  

 soliditetsoplysning med henvisning til virksomhedens seneste årsregnskab uden  

 at have kendskab til det endelige regnskab, dels som konklusion havde anvendt  

 udtrykket anbefalelsesværdig , idet en sådan udtalelse som særdeles positiv  

 var egnet til at give modtageren opfattelsen af en tilskyndelse til at yde  

 det omspurgte selskab kredit.
 Da pengeinstituttet modtog det endelige regnskab mindre end 2 uger efter  

 afgivelsen af oplysningen, og det var ringere end forventet, fandt tilsynet  

 endvidere, at pengeinstituttet burde have foretaget en berigtigelse overfor  

 spørgeren.
 Tilsynet udtalte herefter, at pengeinstituttet på de nævnte punkter ikke  

 havde handlet i overensstemmelse med god bank- og sparekassepraksis.
