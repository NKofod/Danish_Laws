Nr BTL 182 Betænkning over Forslag til lov om ændring af lov om leje, lov om  

 midlertidig regulering af boligforholdene og lov om boligbyggeri  

 (Forsøgsordning vedrørende husordensovertrædelser i Københavns og Århus  

 Amter)   

 Nr L 182 1994-95, 1. samling Afgivet af Boligudvalget Afgivet: 19950518 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Administratorforeningen, Andersen, Carsten, Socialpolitisk Forening, Beldring, Aksel, Forstanderkollegiet for § 105 institutionerne, Boligselskabernes Landsforening, Ejendomsselskabet Lindø A/S, Fællesforeningen for Jydske Grundejerforeninger, Landsforeningen for ejere af udlejningsejendomme, Lejernes Landsorganisation, Rasmussen, Brian, København og Storm, Peter, Landsforeningen SIND.
 En af henvendelserne er optrykt som bilag til betænkningen.
 Der er af boligministeren stillet ændringsforslag, hvorom henvises til  

 ledsagende bemærkninger.
 Boligministeren har over for udvalget tilkendegivet, at boligklagenævnene  

 i forbindelse med evalueringen af ordningen vil overveje, hvorvidt det  

 skønnes hensigtsmæssigt at nedsætte flere nævn inden for det enkelte amt med  

 henblik på, at nævnet får en mere lokal forankring.
Boligministeren har endvidere over for udvalget tilkendegivet, at  

 forslaget som nævnt i bemærkningerne til lovforslaget skal ses i sammenhæng  

 med de initiativer, der tages af regeringens Byudvalg for at hindre, at der  

 opstår boligsociale problemer.
Der tænkes her på beboerrådgivning,  

 aktivitetstilbud, modelområder m.v. til forebyggelse af boligsociale  

 problemer.
 Det bemærkes, at det forhold, at boligklagenævnet pålægges en pligt til at  

 rette henvendelse til den kommunale socialforvaltning i sager af social  

 karakter, ikke udelukker, at lejeren kan gøre brug af andre sociale tilbud  

 uden for socialforvaltningens regi, og at nævnet i sin afgørelse kan tage  

 hensyn til, at lejeren tager imod sådanne andre tilbud.
 Herefter indstiller udvalget lovforslaget til vedtagelse med  

 det stillede ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) udtaler følgende:
 Lovforslaget danner baggrund for en forsøgsordning på 3 år i Århus og  

 Købehavns Amter.
 Mindretallet ser positivt på, at regeringen tilsyneladende er indstillet  

 på at afhjælpe nogle af de problemer, der opstår med uefterrettelige beboere  

 i tætte beboelsesområder.
 Lovforslagets positive vinkel er, at der gives håb om, at man via  

 boligklagenævn kan tage fat om problemer, før de eskalerer, og at  

 boligklagenævnet kan være med til at løfte bevisbyrden, såfremt en sag ender  

 i boligretten.
 Mindretallet vil dog ikke undlade at fremkomme med betænkeligheder.  

 Mindretallet mener ikke, at lovforslaget tager højde for de alvorligste  

 sager, og vil derfor arbejde videre for at få lettet sagsbehandlingen i de  

 groveste sager.
 Mindretallet frygter, at boligklagenævnet, hvis ikke det arbejder smidigt,  

 vil være et forhalende led i sagsbehandlingen.
 Mindretallet ser i øvrigt med skepsis på det bureaukrati, loven medfører,  

 ligesom mindretallet ønsker de udgifter, loven påfører ejerne, indregnet i  

 huslejen.
 Et andet mindretal (Socialistisk Folkepartis og Enhedslistens medlemmer af  

 udvalget) opfatter det stillede ændringsforslag som en forbedring af  

 lovforslaget.
 Mindretallet havde gerne set, at man havde valgt en konfliktrådsmodel, jf.  

 det forslag, som er foreslået af de medlemmer af Socialministeriets  

 følgegruppe vedrørende socialpsykiatri, der havde foretræde for udvalget.  

 Denne henvendelse er optrykt som bilag til betænkningen.
 Mindretallet opfordrer boligministeren til også at lave forsøg med denne  

 model.
 ÆndringsforslagAf boligministeren, tiltrådt af udvalget:
 Til § 1 1) I det foreslåede § 79 k, stk. 1, indsættes efter  

 1. pkt. som nye punktummer:
»Finder nævnet, at der er tale om en sag af social karakter, skal  

 nævnet dog altid, forinden der fastsættes en retsfølge over for lejeren,  

 undersøge mulighederne for, at lejeren samtidig kan gøre brug af tilbud fra  

 den kommunale socialforvaltning.
Boligklagenævnet og socialforvaltningen i  

 den kommune, hvor lejeren bor, kan udveksle de oplysninger, der er nødvendige  

 for sagens afgørelse.« Bemærkninger Til nr. 1 Det er som anført nævnet selv, der sørger for, at sagen oplyses  

 i fornødent omfang.
Vurderer nævnet, at der er tale om en sag af social  

 karakter, skal nævnet ved henvendelse til den kommunale socialforvaltning  

 undersøge mulighederne for hjælp i det sociale system.
Boligklagenævnet skal  

 fortsat træffe afgørelse i sagen, men de af socialforvaltningen eventuelt  

 foreslåede samtidige sociale aktiviteter skal indgå i nævnets overvejelser om  

 den mest hensigtsmæssige retsfølge.
 Der er ikke med lovforslaget tilsigtet nogen ændring i placeringen af  

 ansvaret for at hjælpe socialt udsatte personer.
 Der foreslås indført en udtrykkelig hjemmel til, at boligklagenævnet kan  

 videregive oplysninger til socialforvaltningen i den kommune, hvor lejeren  

 bor, og at socialforvaltningen omvendt kan videregive oplysninger til nævnet,  

 jf. forvaltningslovens § 28, stk. 2, nr. 2.
Økonomiske og administrative konsekvenser Ændringsforslaget ses ikke at have økonomiske eller administrative  

 konsekvenser.
Miljømæssige og erhvervsøkonomiske konsekvenser Ændringsforslaget har ikke miljømæssige eller erhvervsøkonomiske  

 konsekvenser.
EU-retlige konsekvenser Ændringsforslaget har ikke EU-retlige konsekvenser.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
Bilag En henvendelse fra Peter Storm, Landsforeningen SIND, Aksel Beldring,  

 Forstanderkollegiet for § 105 institutionerne og Carsten Andersen,  

 Socialpolitisk Forening, til udvalget Til Folketingets BoligudvalgDen 15. maj 1995 Foretræde vedr.
L 182 ved:
Peter Storm, Landsforeningen SIND, Aksel Beldring, Forstanderkollegiet for § 105 institutionerne, Carsten Andersen, Socialpolitisk Forening, alle medlemmer af Socialministeriets følgegruppe vedr. socialpsykiatri.
 På det sociale er der inden for de seneste år sket en opprioritering af  

 indsatsen over for socialt marginaliserede og socialt udstødte.
Socialkommissionen sagde i sit debathæfte »Tabt? - Debatoplæg om  

 midtergruppen« (1992): »Hvert år er der folk, som simpelt hen går  

 ned med flaget og mister forbindelsen til arbejdsmarkedet.
Når det først er  

 sket, er chancen for at få hejst flaget igen og blive selvforsørgende meget  

 ringe.
Odds'ene er ca. 1 mod 7. Derfor vokser gruppen hele tiden, og i dag  

 drejer det sig om rundt regnet 75.000-100.000 langtidsledige - plus en del  

 førtidspensionister og kontanthjælpsmodtagere, der ikke er registreret  

 ledige.« Socialministeriet skønner i »Sociale Tendenser 95«, at der er  

 100.000-150.000 mennesker i Danmark, hvis situation er så truet, at der er  

 risiko for yderligere marginalisering og udstødelse.
Gruppen af truede er i  

 fare for at blive udstødte.
Derfor påkalder støttende og forebyggende  

 initiativer over for gruppen af truede sig stadig større interesse.
 Den øgede opmærksomhed omkring de socialt udstødte hænger bl.a. sammen med  

 Folketingets vedtagelse af dagsorden D 18 af 1. december 1992. Folketinget  

 pålagde her regeringen at arbejde for en forbedring af forholdene for socialt  

 udstødte personer, herunder personer med psykiske lidelser og  

 misbrugsproblemer.
 Der blev som følge af dagsordenen afsat betydelige midler i den såkaldte  

 »Storbypulje«, og i forbindelse med gennemførelse af Byudvalgets  

 forslag er kommunernes og amternes indsats for truede og socialt udstødte  

 grupper intensiveret.
For sindslidende er der gjort en særlig indsats.
Foråret 1993 nedsatte  

 regeringen et hurtigtarbejdende udvalg, Fremrykningsudvalget, som bl.a.  

 foreslog oprettelse af 100-125 botilbud til gruppen af meget vanskelige, 700  

 botilbud efter bistandslovens § 68, oprettelse af et antal væresteder med  

 kapacitet til i alt ca. 1.000 brugere og en forøgelse af beskæftigelsestilbud  

 med 300 pladser.
Der er et landsdækkende udviklingsarbejde i gang med opsøgende arbejde  

 over for udstødte, støtte- og kontaktpersonordning for de særligt isolerede  

 sindslidende, værestedsprojekter med henblik på at aktivere de meget socialt  

 dårlige og forsøg med sociale boformer for psykisk syge og misbrugere. § 105  

 institutioner (forsorgshjem/herberg) har arbejdet med bofællesskaber til  

 særligt stillede.
Her eksisterer der erfaring i løsning af boligsociale  

 problemer med det hårde sociale klientel.
 Endelig skal vi henvise til Socialministeriets indsats for aktivering af  

 kontanthjælpsmodtagere, som er nærmere beskrevet i et idekatalog, som netop  

 er udkommet.
Vi vil således pege på den massive indsats, som er i gang, og som stort  

 set omfatter den målgruppe som L 182-forsøgsordning vedrørende  

 husordensovertrædelser m.v. omhandler.
Gennem et samarbejde mellem  

 boligselskaber, boligejere m.v. vil denne indsats kunne aktiveres til  

 forebyggelse og afhjælpning af boligsociale problemer.
Der er i de nævnte  

 projekter mange eksempler på, hvordan opsøgende arbejde, støtte- og  

 kontaktpersoner eller blot tilbud om deltagelse i væresteder har løst  

 boligsociale konflikter.
Der er lavet video-film som giver eksempler herpå.
Afslutningsvis vil vi henvise til, at præsidenterne for landsretterne og  

 Københavns Byret anbefaler yderligere overvejelser bl.a under henvisning til  

 retssikkerheden.
Socialministeriet tager forbehold for, at retten til bolig  

 knyttes sammen med vilkår om sociale aktiviteter eller behandling.
På baggrund af, at der på det sociale område er et udviklingsarbejde i  

 gang, som med en vis succes går ind i en stor del af de i lovforslaget nævnte  

 problemstillinger og formår at samarbejde med klientgruppen om frivillige  

 løsninger, vil vi henstille til Boligudvalget, at forslaget ikke vedtages i  

 denne samling.
Vi vil på ingen måde underkende de store problemer, som  

 særligt negative og modarbejdende lejere kan give, og hvor der kan være behov  

 for en hurtig reaktionsmulighed, men en sådan bør altid følges op med  

 alternative tilbud.
Såfremt boligudvalget vælger at indstille forslaget til vedtagelse, skal  

 vi henstille, at § 79 b. ændres, så litra e udgår og erstattes af muligheden  

 for konfliktråd.
Anvendelsen af tvangsbestemmelser i forbindelse med  

 deltagelse i »sociale eller andre forebyggende aktiviteter« er i  

 direkte modstrid med den indsats, som foregår for samme målgruppe, men på det  

 sociale område.
Ændringsforslag- § 79 b.
Har lejeren tilsidesat god skik og orden,  

 jf. § 79 a, kan konflikten henvises til behandling i et konfliktråd, eller  

 lejeren kan pålægges en eller flere af følgende retsfølger, jf. dog stk. 2-7:
- a) Konfliktråd har til opgave at mægle mellem den forurettede og den,  

 som har tilsidesat god skik og orden, og er et alternativ til retsfølger  

 nævnt i b-g.
Konfliktrådene placeres organisatorisk i tilknytning til  

 boligklagenævnene som selvstændige enheder.
Når en sag er henvist til konfliktrådsbehandling, indkaldes parterne til  

 et eller flere mæglingsmøder under forsæde af en eller to mæglere.
Parterne  

 har ret til at møde med bisidder, men er forpligtet til at møde personligt og  

 deltage i mæglingen.
Deltagelse i konfliktrådsbehandling er frivillig og kræver samtykke fra  

 sagens parter.
Frivilligheden gælder under hele mæglingsforløbet, og parterne  

 kan på ethvert tidspunkt udtræde og afbryde forløbet.
Mæglingen afsluttes med indgåelse af en skriftlig aftale, der godkendes og  

 underskrives af sagens parter og mægleren.
Mægleren skal nægte at godkende en  

 aftale, såfremt den er ulovlig, åbenbart urimelig, eller hvis andre ganske  

 særlige grunde taler derfor.
Oplysninger afgivet af sagens parter eller bisidder under  

 konfliktsrådsbehandlingen må ikke videregives.
Alene den indgåede aftale kan  

 videregives til orientering til involverede myndigheder.
 For så vidt angår udpegning af mæglere og konfliktrådenes praktiske  

 funktion, henvises til forslag til lov om konfliktråd (L 183/93-94).
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til boligministeren, som denne har besvaret skriftligt.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 det stillede ændringsforslag.
 ÆndringsforslagAf boligministeren, tiltrådt af udvalget:
 Til § 1 1) I det foreslåede § 79 k, stk. 1, udgår 3.  

 pkt.
Bemærkninger Til nr. 1 Boligklagenævnet er en forvaltningsmyndighed omfattet af de  

 forvaltningsretlige regler, herunder oplysningsprincippet (officialmaksimen).
 Det vil være naturligt, at et boligklagenævn i sager af social karakter  

 som et led i opfyldelsen af oplysningsprincippet retter henvendelse til den  

 kommunale socialforvaltning.
 Ved ændringsforslag nr. 1 vedtaget ved 2. behandling den 19. maj 1995 er  

 indskærpet, at en sådan henvendelse skal ske i denne type sager.
 Adgangen til at udveksle oplysninger mellem boligklagenævn og  

 socialforvaltning er dog begrænset af reglerne i forvaltningslovens § 28.
 Efter forvaltningslovens § 28, stk. 1-3, gælder:
 »Oplysninger om enkeltpersoners rent private forhold, herunder  

 oplysninger om race, religion og hudfarve, om politiske, foreningsmæssige,  

 seksuelle og strafbare forhold samt oplysninger om helbredsforhold,  

 væsentlige sociale problemer og misbrug af nydelsesmidler og lignende, må  

 ikke videregives til en anden forvaltningsmyndighed.
Stk. 2. Videregivelse af de i stk. 1 nævnte oplysninger kan dog ske, når 1) den, oplysningen angår, har givet samtykke, 2) det følger af lov eller bestemmelser fastsat i henhold til lov, at  

 oplysningen skal videregives, 3) videregivelsen sker til varetagelse af private eller offentlige  

 interesser, der klart overstiger hensynet til de interesser, der begrunder  

 hemmeligholdelse, herunder hensynet til den, oplysningen angår, eller 4) videregivelsen er et nødvendigt led i sagens behandling eller er  

 nødvendig for, at en myndighed kan gennemføre tilsyns- eller kontrolopgaver.
Stk. 3. Andre fortrolige oplysninger må udover de i stk. 2 nævnte tilfælde  

 kun videregives til en anden forvaltningsmyndighed, når det må antages, at  

 oplysningen vil være af væsentlig betydning for myndighedens virksomhed eller  

 for en afgørelse, myndigheden kan træffe.« Det foreslås ved nærværende ændringsforslag, at boligklagenævnets  

 forpligtelse begrænses til de tilfælde, hvor forvaltningslovens betingelser  

 for videregivelse af oplysninger er opfyldt, og at forpligtelsen ikke udvides  

 med en særskilt hjemmel i lejeloven til udveksling af oplysninger, jf.  

 forvaltningslovens § 28, stk. 2, nr. 2.
 Økonomiske og administrative konsekvenser:
 Ændringsforslaget ses ikke at have økonomiske eller administrative  

 konsekvenser.
 Miljømæssige og erhvervsøkonomiske konsekvenser:
 Ændringsforslaget har ikke miljømæssige eller erhvervsøkonomiske  

 konsekvenser.
 EU-retlige konsekvenser:
 Ændringsforslaget har ikke EU-retlige konsekvenser.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
