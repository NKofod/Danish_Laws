Nr BR 7 Beretning  vedrørende institutioner i en ny sikkerhedsordning   

 Nr 7 1990-91, 2. samling Afgivet af Udvalget vedrørende Dansk Sikkerhedspolitik Afgivet: 19910624 Udvalget har behandlet beretningens emner på to møder, og har herunder stillet spørgsmål til udenrigsministeren og forsvarsministeren, som er besvaret i et samråd 2. maj 1991.
 På denne baggrund ønsker et mindretal (Socialdemokratiets og Det  

 Radikale Venstres medlemmer af udvalget) at udtale følgende:
Kapitel 1. Indledning Internationalt samarbejde vokser stadig i betydning.
Sikkerhed kan kun  

 skabes i fællesskab og kun ved at bygge på et bredt sikkerhedsbegreb, der  

 inddrager politiske, sociale, kulturelle og økonomiske forhold - såvel som  

 militære.
Sikkerhedspolitik bør tilsvarende føres med en bred vifte af  

 midler.
USA og Sovjetunionen spiller hver på sin måde fortsat en vigtig rolle for  

 Europas sikkerhed.
En sikkerhedsordning, der udelukker disse to lande, vil  

 ikke være stabil.
De vigtigste institutioner i en sådan bred ordning af  

 sikkerhed i fremtiden er derfor FN, CSCE, NATO og EF.
Kapitel 2. FN som garant for den globale sikkerhed FN har siden sin oprettelse i 1945 været afskåret fra at opfylde sin  

 vigtigste målsætning om at skabe global fred. Årsagerne skal bl.a. findes i  

 modsætningerne mellem Øst og Vest samt Nord og Syd.
Med den kolde krigs ophør  

 er der nu en mulighed for, at FN kan komme til at spille den rolle,  

 organisationen var tiltænkt.
I en tid, hvor sikkerhed ikke alene defineres militært, er FN's meget  

 brede emneområde vigtig.
Organisationen har mulighed for at koordinere en  

 global indsats inden for flere områder.
Golf-krigen illustrerede både FN's styrke og svaghed.
Det lykkedes i  

 Sikkerhedsrådet at få tilslutning til en række resolutioner, der fordømte  

 Iraks invasion af Kuwait.
Mere afgørende var det, at FN's mulighed for at  

 gennemføre en økonomisk blokade og at gribe militært ind i en konflikt blev  

 afprøvet for første gang med billigelse af samtlige permanente medlemmer af  

 Sikkerhedsrådet.
Netop den militære indsats i Golf-krigen afslørede samtidig  

 FN's svaghed.
Organisationen er ikke i besiddelse af et militært  

 kommandosystem, som aktivt kan bekæmpe aggression, men er afhængig af  

 medlemmernes egne militære styrker og officerer.
Desuden er den mulighed, som  

 findes i FN-pagtens artikel 43 for at indgå sådanne aftaler med  

 medlemsstaterne, hidtil ikke forsøgt udnyttet.
 For at leve op til fremtidens krav bør det nu overvejes at give FN's  

 militære stabskomite mulighed for at udfylde de funktioner, der er forudset i  

 FN-pagtens kapitel 7, artikel 45-47.
En udløber af Golf-krigen - Saddam Husseins forfølgelse af det kurdiske  

 mindretal i Irak - demonstrerede en yderligere svaghed ved FN.
FN kunne ikke  

 iværksætte beskyttelse over for kurderne i Irak.
Opgaven har været overladt  

 en række vestlige lande, der selv har taget initiativ til en indsats.
I  

 fremtiden er det vigtigt, at FN beslutter, om et medlemslands suverænitet  

 skal tilsidesættes.
 Mindretallet opfordrer regeringen til aktivt at arbejde for, at disse  

 formelle muligheder bliver en realitet, jf. at udvalget har anmodet Det  

 Sikkerheds- og Nedrustningspolitiske Udvalg (SNU) om at analysere  

 mulighederne herfor.
Kapitel 3. Yderligere styrkelse af CSCE Ved CSCE-topmødet i Paris i november 1990 blev de første skridt i retning  

 af en institutionalisering af CSCE-processen taget.
Det blev vedtaget at  

 oprette et konfliktforebyggelsescenter i Wien, et sekretariat i Prag samt et  

 valgobservationskontor i Warszawa.
Endvidere blev det besluttet, at  

 medlemslandenes stats- og regeringsledere skal mødes hvert andet år med  

 henblik på overordnede politiske drøftelser, og at udenrigsministrene skal  

 mødes een gang årligt.
Ved CSCE-konferencen i Madrid i april 1991 blev det  

 besluttet at oprette en parlamentarisk forsamling.
 Mindretallet fastholder, at målet må være en institutionalisering af  

 processen efter de retningslinjer, udvalget fastslog i sin beretning af 15.  

 november 1990. Det indebærer bl.a., at organisationen skal have mulighed for  

 at opstille fredsbevarende styrker.
 Mindretallet opfordrer regeringen til at arbejde aktivt for, at de  

 eksisterende institutioner tilføres de nødvendige ressourcer med henblik på  

 effektivt at kunne løse de opgaver, de er pålagt.  

 Konfliktforebyggelsescentret i Wien er f.eks. på nuværende tidspunkt ikke i  

 stand til effektivt at verificere, at indgåede aftaler overholdes.
Forhandlingerne om konventionel nedrustning i Europa (CFE) - der foregik  

 inden for rammerne af CSCE-processen - blev afsluttet i efteråret 1990 efter  

 over et års forhandlinger.
Aftalen - der er den hidtil største  

 nedrustningsaftale - er indgået, men mangler endnu at blive ratificeret.
Det  

 er i perioden efter aftalens indgåelse blevet klart, at Sovjetunionen  

 forsøgte at omgå aftalens bestemmelser, og det er baggrunden for den  

 manglende ratifikation.
Mindretallet opfordrer regeringen til aktivt at arbejde for, at vilkårene  

 for ratifikation af CFE-aftalen tilvejebringes hurtigst muligt.
Når aftalen  

 er på plads, bør der påbegyndes forhandlinger om at reducere antallet af  

 soldater og kortrækkende atomvåben (SNF) i Europa.
Kun herved kan den  

 militære stabilitet sikres effektivt.
Kapitel 4. NATO skal tilpasses den nye sikkerhedspolitiske situation Et af de væsentlige resultater af den kolde krigs afvikling er, at  

 trusselsbilledet er ændret markant.
Warszawapagten er opløst, og en sovjetisk  

 invasion af Vesteuropa forekommer utænkelig.
Det nye verdensbillede må  

 naturligvis medføre ændringer i NATO og giver i de kommende år grundlag for  

 lavere udgifter til militære formål.
 Mindretallet opfordrer regeringen til at arbejde aktivt for, at NATO  

 tilpasser sig den nye sikkerhedspolitiske situation i Europa (jf.  

 London-deklarationen). Dette må indebære, at NATO's politiske opgaver med at  

 skabe sikkerhed og samarbejde i Europa får forholdsvis større vægt og de rent  

 militære funktioner forholdsvis mindre vægt.
Som et led i dette må NATO invitere de central- og østeuropæiske lande  

 samt Sovjetunionen til at deltage i drøftelser af politiske og militære  

 spørgsmål af fælles interesse.
Det første skridt er allerede taget med  

 beslutningen om at knytte ambassadører fra de central- og østeuropæiske lande  

 samt Sovjetunionen til NATO's hovedkvarter.
 Den Nordatlantiske Forsamlings beslutning om at knytte visse østeuropæiske  

 lande til sig som associerede parter er et andet positivt udtryk for sådanne  

 bestræbelser.
Samtidig bør NATO revidere de militære strategier, der ligger til grund  

 for alliancens indsats.
Der tænkes her bl.a. på strategien om det fremskudte  

 forsvar samt »flexible-response«-strategien, herunder NATO's  

 atomvåbenpolitik.
I takt med nedrustningen - og de derved reducerede nationale forsvar -  

 bliver det aktuelt at opbygge multinationale styrker med henblik på bedre  

 konfliktstyring.
NATO har allerede i kraft af det såkaldte  

 »brandkorps« en sådan enhed, men opstillingen af yderligere enheder  

 overvejes.
Danmark har i enhedskommandoen (BALTAP) gode erfaringer med militært  

 samarbejde med andre nationer.
Multinationale styrker kan have en  

 konfliktdæmpende funktion.
 Mindretallet ser ingen principielle problemer i, at Danmark deltager i  

 multinationale styrker, så længe disse ikke kan operere uden for det i  

 NATO-traktaten fastlagte område, og så længe det stadig er en suveræn dansk  

 beslutning, om Danmark vil deltage eller ej.
USA kan forventes at afvikle en del af sit militære engagement i Europa  

 som følge af ønsket om forsvarsbesparelser.
Udvalget vedrørende Dansk  

 Sikkerhedspolitik er indstillet på, at styrke den europæiske søjle inden for  

 NATO, men på en sådan måde, at det ikke svækker USA's politiske engagement i  

 Europa.
Kapitel 5. Tættere udenrigs- og sikkerhedspolitisk samarbejde i EF Siden 1985 har EF bevæget sig i retning af en stadig tættere integration.  

 Regeringskonferencen vedrørende en politisk union har således også inddraget  

 spørgsmålet om fælles udenrigs- og sikkerhedspolitik.
Det har været forslået,  

 at der gennemføres en fælles politik på følgende områder:
- industriel og teknologisk våbensamarbejde, - overførsel af militærteknologi til tredjelande, kontrol med våbeneksport  

 og spørgsmål vedrørende ikkespredning, - våbenkontrol, forhandlinger om nedrustning og foranstaltninger med  

 henblik på gensidig bistand, især inden for rammerne af CSCE, og - deltagelse i fredsbevarende aktioner og humanitære interventioner.
Mindretallet finder, at den fælles udenrigs- og sikkerhedspolitik bør  

 omfatte alle aspekter, hvorom enighed opnås mellem medlemsstaterne.
Alle  

 beslutninger på det udenrigs- og sikkerhedspolitiske område skal træffes i  

 enighed.
En fælles forsvarspolitik ville kunne betyde, at lande, der er neutrale i  

 dag, ville blive afskåret fra medlemskab.
Mindretallet finder derfor, at  

 forsvarspolitik ikke hører til i EF, men i de respektive forsvarsalliancer,  

 for Danmarks vedkommende i NATO.
Kapitel 6. Nej til dansk medlemskab af Vestunionen (WEU) Den Vesteuropæiske Union (WEU) har aldrig spillet nogen reel  

 sikkerhedspolitisk rolle og har hidtil højst fungeret som et forum for  

 udveksling af synspunkter.
Danmark har som observatør fulgt udviklingen i WEU.
Vedtagelsen af  

 Haag-platformen i 1987 og ikke mindst WEU's atomvåbenpolitik - som er mere  

 konservativ end NATO's - og WEU's erklærede målsætning om at indsætte  

 militære styrker uden for NATO's område er forhindringer for dansk  

 medlemskab.
Denne målsætning blev markeret i forbindelse med krigen mellem Iran og  

 Irak, hvor der fra efteråret 1987 til afslutningen på krigen i 1988 var et  

 samarbejde mellem WEU's medlemmer om at yde beskyttelse til tankskibe i  

 området.
WEU har ligeledes koordineret medlemmernes indsats i Golf-krigen.  

 Der var dog kun tale om en politisk koordination, mens den faktiske militære  

 koordination skete multilateralt eller direkte med USA.
Værdien af WEU har  

 derfor mere ligget på det symbolske plan end på det rent praktiske.
 Mindretallet mener, at det er afgørende, at det sikres:
- at et europæisk samarbejde ikke må svække båndene over Atlanten, men  

 tværtimod kommer til at styrke alliancen som enhed - at der ikke oprettes parallelle militære styrke- eller  

 kommandostrukturer til dem, der findes i NATO - at WEU-samarbejdet ikke kommer til at indebære, at NATO bliver stillet  

 over for synspunkter, der ikke lader sig ændre, når der skal træffes  

 beslutninger - at der bliver den størst mulige gennemsigtighed i arbejdet i de to  

 organisationer - at det europæiske forsvarssamarbejde ikke marginaliserer de europæiske  

 NATO-allierede, der ikke er med i EF og/eller WEU.
 Mindretallet er endelig af den opfattelse, at Danmarks forsvarspolitiske  

 interesser bedst tilgodeses med NATO-medlemskabet, og at det ikke er aktuelt  

 med dansk medlemskab af WEU.
* Et andet mindretal (Det Konservative Folkepartis, Venstres og  

 Centrum-Demokraternes medlemmer af udvalget) kan tilslutte sig foranstående  

 med følgende ændringer:
 Kapitel 4, 1. afsnit, udformes således:
»Et af de væsentlige resultater af den kolde krigs afvikling er, at  

 trusselsbilledet er ændret markant.
Warszawapagten er opløst, og en sovjetisk  

 invasion af Vesteuropa forekommer utænkelig.
Det nye verdensbillede må  

 naturligvis medføre ændringer i NATO.«, Kapitel 5, hvor de to sidste afsnit udformes således:
 »Mindretallet finder, at den fælles udenrigs- og sikkerhedspolitik i  

 princippet bør omfatte alle aspekter, hvorom enighed opnås mellem  

 medlemsstaterne.
Egentligt militært samarbejde skal foregå i de hertil hørende  

 alliancestrukturer, idet medlemsstaternes eksisterende forpligtelser på  

 forsvarsområdet respekteres.
Rådet etablerer med enstemmighed den fælles  

 udenrigs- og sikkerhedspolitik.«, Kapitel 6, hvor kapiteloverskriften og de to første afsnit udformes  

 således:
»Kapitel 6. Den Vesteuropæiske Union (WEU) Den Vesteuropæiske Union (WEU) har hidtil ikke spillet nogen væsentlig  

 sikkerhedspolitisk rolle, men har overvejende fungeret som et forum for  

 udveksling af synspunkter.
Danmark har som observatør fulgt udviklingen i WEU.
Vedtagelsen af  

 Haag-platformen i 1987 om WEU's atomvåbenpolitik og WEU's målsætning om at  

 være ramme for medlemslandenes indsættelse af militære styrker uden for  

 NATO's område har været centrale spørgsmål i den danske diskussion om  

 medlemskab.«, og hvor det sidste afsnit i kapitel 6 udformes således:
»Danmarks forsvarspolitiske interesser tilgodeses bedst med  

 NATO-medlemskabet.
Mindretallet har med tilfredshed noteret sig, at  

 NATO-udenrigsministermødet i København i juni 1991 førte til enighed i  

 alliancen om retningslinier for WEU's fremtidige rolle, som svarer til det  

 foranstående.
Mindretallet noterer sig også, at Norge har henvendt sig til  

 WEU med henblik på en nærmere politisk kontakt.
Selv om de aktuelle  

 drøftelser ikke kræver dansk stillingtagen til spørgsmålet om medlemskab af  

 WEU, finder mindretallet, at Danmark bør holde tæt politisk kontakt med WEU  

 med henblik på at følge den videre udvikling.« * Et tredje mindretal (Socialistisk Folkepartis medlem af udvalget)  

 finder, at internationalt samarbejde vokser stadig i betydning.
Sikkerhed kan  

 kun skabes i fællesskab og kun ved at bygge på et bredt sikkerhedsbegreb, der  

 inddrager politiske, sociale, kulturelle og økonomiske forhold - såvel som  

 militære.
Sikkerhedspolitik bør tilsvarende føres med en bred vifte af  

 midler.
USA og Sovjetunionen spiller hver på sin måde fortsat en vigtig rolle for  

 Europas sikkerhed.
En europæisk sikkerhedsordning, der ikke omfatter disse to  

 lande, vil være præget af usikkerhed og ustabilitet.
Samtidig kan europæisk  

 sikkerhed ikke tænkes uden global sikkerhed.
De vigtigste institutioner i en  

 bred ordning af sikkerhed i fremtiden bør derfor være FN og CSCE.
Det bør  

 Danmark arbejde for i alle internationale organisationer, hvor Danmark er  

 medlem, herunder NATO, EF, det nordiske samarbejde og Europarådet.
FN som garant for den globale sikkerhed FN har siden sin oprettelse i 1945 været afskåret fra at opfylde sin  

 vigtigste målsætning om at skabe global fred. Årsagerne skal bl.a. findes i  

 modsætningerne mellem Øst og Vest samt Nord og Syd.
Med den kolde krigs ophør  

 er der nu en mulighed for, at FN kan komme til at spille den rolle,  

 organisationen var tiltænkt.
I en tid, hvor sikkerhed ikke alene defineres militært, er FN's meget  

 brede emneområde vigtig.
Organisationen har mulighed for at koordinere en  

 global indsats inden for flere områder.
Skal FN opfylde denne rolle, må det undgås, at FN-politikken præges af  

 bestemte magtinteresser, og tilstræbes, at FN's principper fastholdes og  

 anvendes ligeligt ved behandling af konflikter.
Det er desværre ikke altid  

 tilfældet.
FN's accept af Indonesiens manglende respekt for Sikkerhedsrådets  

 beslutninger vedrørende Østtimor og af Israels manglende respekt for  

 Sikkerhedsrådets resolution 242 vedrørende besatte områder vidner om  

 dobbeltmoral, når den sammenholdes med den massive indsats for at få Irak til  

 at respektere Rådets resolutioner vedrørende Kuwait.
 Den slags undergraver respekten for FN, og det må være en opgave for  

 Danmark og ligesindede stater at arbejde for, at FN uden forskelsbehandling  

 anvender de samme målestokke over for de konfliktsituationer, organisationen  

 skal tage stilling til.
 Selve Golfkrigen afslørede andre svagheder.
 I sig selv var det positivt, at det i Sikkerhedsrådet lykkedes at få  

 tilslutning til en række resolutioner, der fordømte Iraks invasion af Kuwait,  

 og især om at iværksætte en økonomisk blokade, der blev total og dermed den  

 mest omfattende i historien.
Det var noget nyt, at Sikkerhedsrådet med billigelse af alle fem  

 permanente medlemmer godkendte et militært indgreb.
Men helt bortset fra, at  

 denne beslutning må kritiseres, afslørede netop den militære indsats FN's  

 svaghed.
FN råder ikke over et militært kommandosystem, som aktivt kan  

 bekæmpe aggression, men er afhængig af medlemsstaternes egne militære  

 styrker.
Dermed præges den militære aktivitet, der er sanktioneret af FN,  

 uundgåeligt af holdninger og interesser hos de magter, der påtager sig  

 opgaven, og billedet af en international retsorden skæmmes.
 Derfor bør man nu arbejde på at give FN's militære stabskomite mulighed  

 for at udfylde de funktioner, der er forudset i FN-pagtens kap. 7, art.  

 45-47, og på indgåelse af aftaler med medlemsstaterne i overensstemmelse med  

 art. 43.
 Forudsætningen herfor er dog, at det samtidig gøres klart, at militære  

 magtmidler kun må anvendes i yderste nødstilfælde, og at adgangen hertil skal  

 være betinget af en restriktiv procedure i Sikkerhedsrådet.
Mindretallet anser det for dybt beklageligt, at FN i den foreliggende  

 situation godkendte brug af militære midler, uden at der forelå et tvingende  

 behov herfor.
Mulighederne for, at målet kunne nås gennem den igangværende  

 blokade, var langtfra afprøvet.
Mindretallet anser det for sandsynligt, at  

 blokaden ville have ført til langt bedre resultater end dem, der er skabt som  

 følge af krigen.
Overhovedet tillægger mindretallet det den største betydning, at den  

 globale sikkerhed opbygges med fredelige midler.
En effektivt gennemført  

 økonomisk blokade bør i almindelighed være det mest vidtgårende tvangsmiddel,  

 der bringes i anvendelse.
En udløber af Golfkrigen - Saddam Husseins forfølgelse af det kurdiske  

 mindretal i Irak - demonstrerede en yderligere svaghed ved FN.
FN kunne ikke  

 iværksætte beskyttelse over for kurderne i Irak.
Opgaven har været overladt  

 en række vestlige lande, der selv har taget initiativ til en indsats - altså  

 uden et egentligt folkeretligt grundlag.
Derfor må FN overveje suverænitetens  

 grænser med henblik på at skabe folkeretligt grundlag og regler for  

 FN-indgreb, hvis en regering gør sig skyldig i folkemord eller andre  

 usædvanligt grove og nærmere bestemte krænkelser af menneskerettighederne.
 Mindretallet tilslutter sig derfor, at Udvalget vedrørende Dansk  

 Sikkerhedspolitik opfordrer regeringen til aktivt at arbejde for, at disse  

 formelle muligheder bliver en realitet, og henviser til, at udvalget har  

 anmodet Det Sikkerheds- og Nedrustningspolitiske Udvalg (SNU) om at analysere  

 mulighederne herfor.
Endelig ønsker mindretallet at understrege, at global sikkerhed er  

 utænkelig uden økonomisk og social tryghed for alle nationer.
Derfor må  

 økonomisk udligning mellem industrilandene (inkl. de ny-industrialiserede) og  

 udviklingslandene have endnu højere prioritet end de skridt, der umiddelbart  

 skal sikre freden og staternes suverænitet.
Denne udligningsproces er ikke  

 kun en sag, der vedrører FN, men afhænger nok så meget af forhandlingerne i  

 GATT og den adfærd, der udvises af de økonomiske sværvægtere, G7-staterne og  

 EF.
Men det er vigtigt, at der sker en koordinering gennem FN, og at FN  

 udøver indflydelse på processen.
Den sikkerhedspolitiske situation i Europa Med Warszawapagtens nedlæggelse, sovjettroppernes fuldbyrdede  

 tilbagetrækning fra Tjekkoslovakiet og Ungarn og forestående tilbagetrækning  

 fra Tyskland og Polen, med genskabelsen af Tyskland som en enhedsstat, med  

 indgåelsen af traktaten om konventionel nedrustning i Europa (CFE) og med en  

 forventet kraftig reduktion af USA's styker i Europa er en totalt ændret  

 sikkerhedspolitisk situation under tilblivelse i Europa.
Dette billede  

 forstærkes yderligere af indførelsen af demokrati i de central- og  

 østeuropæiske lande og i stigende grad også i Sovjetunionen.
Uanset om man mener, at der i de foregående år har foreligget en reel  

 sovjetisk trussel mod Vesteuropa eller ikke, må der nu råde enighed om, at en  

 sovjetisk invasion af Vesteuropa i dag forekommer utænkelig.
Kapaciteten  

 hertil er simpelthen ikke til stede, og den sovjetiske politik, der i de  

 sidste 3-4 år har muliggjort de afstedkomne forvandlinger, er et klart tegn  

 på, at viljen heller ikke er til stede.
 I almindelighed udtrykkes dette på den måde, at det traditionelle  

 »trusselsbillede« er forsvundet.
Til gengæld er andre trusler eller risici rykket i forgrunden - risici,  

 der kan udløse konflikter mellem stater, i værste fald med militære midler:  

 grænseoverskridende miljøødelæggelser, sociale eller nationale konflikter i  

 eller mellem stater og statsforbund, konflikter mellem europæiske stater og  

 stater uden for Europa.
En særlig risiko udgår fra de indre konflikter i  

 Sovjetunionen og spørgsmålet om unionens skæbne under demokratiske vilkår.
Dette er helt reelle risici.
Derimod må det vække forundring, når nogle  

 taler om, at der er opstået nye faremomenter som følge af Warszawapagtens  

 afskaffelse, idet den angiveligt har skabt et »tomrum« i Central-  

 og Østeuropa.
I så fald kunne man også hævde, at f.eks.
Sverige og Schweiz  

 udgør »tomrum«.
NATO og WEU Den netop anførte tankegang bunder i den opfattelse, at militærblokke og  

 medlemskab heraf er den »naturlige« sikkerhedspolitik.
 Mindretallet har principielt den modsatte opfattelse, og netop i den  

 nuværende situation finder vi, at det er en tankegang, som i praksis kan føre  

 til nye spændinger, og som indebærer, at de nye muligheder for varig fred i  

 Europa bliver tabt på gulvet.
 Derfor står mindretallet uforstående over for alle ideer om at styrke NATO  

 med et nyt »udrykningskorps« på 60-100.000 mand eller at genoplive  

 WEU, det være sig som selvstændig europæisk blok eller som den europæiske  

 søjle i NATO.
 Forslag herom begrundes hyppigt med, at europæerne må udfylde den  

 svækkelse, der opstår, når USA reducerer sine stridskræfter i Europa, eller  

 at europæerne skal have øget indflydelse på NATO's samlede politik.
Men en delvis amerikansk troppetilbagetrækning er en rimelig konsekvens af  

 den omfattende sovjetiske tilbagetrækning østpå.
Derfor er det urimeligt at  

 tale om »svækkelse«.
Og at ønske øget europæisk indflydelse i NATO  

 er absurd i en situation, hvor det ville være mere nærliggende at drøfte  

 afviklingen af NATO.
 Når man ikke vil det, men i stedet vil oprette en ny struktur med  

 »udrykningskorpset« og/eller genoplive WEU, opstår der mistanke om  

 andre hensigter, f.eks. »out of area«-strategier, noget, som endda  

 uden traktatændring lader sig gøre inden for WEU's rammer.
 Uanset hvad hensigten er, er der en nærliggende risiko for, at NATO eller  

 WEU i givet fald fristes til at optræde som selvbestaltet gendarm i Europa  

 eller globalt helt i strid med ideerne om en international retsorden.
Mindretallet finder derfor, at Danmark kategorisk må afvise medlemskab af  

 WEU eller deltagelse i andre skridt, der kan genoplive WEU's rolle.  

 Mindretallet finder også, at planerne om NATO's særlige udrykningsstyrke bør  

 skrinlægges.
Nogen saglig begrundelse for dens oprettelse er det umuligt at  

 få øje på.
 Trods bortfaldet af det traditionelle trusselsbillede er det rigtigt,  

at der stadig er megen ustabilitet i Europa, at de materielle  

 muligheder for global selvdestruktion i en atomkrig fortsat er til stede, og  

at der knytter sig betydelig usikkerhed til udviklingen af de  

 politiske magtforhold i Sovjetunionen.
 Derfor finder mindretallet det ikke aktuelt med en nedlæggelse af NATO her  

 og nu i stil med nedlæggelsen af Warszawapagten, men at NATO straks bør slå  

 ind på en kurs, der peger i retning af nedlæggelse.
 Det betyder, at NATO-landene må gå i gang med en hurtig og kraftig  

 nedrustning, herunder nedlæggelse af alle taktiske atomvåben i Europa, at  

 NATO må afstå fra nye oprustningstiltag, som Rapid Reaction Force, at flåde-  

 og flystyrker inddrages i hurtigt genoptagne nedrustningsforhandlinger  

 (fortsættelse af CFE), og at NATO og NATO-landene straks indleder  

 forhandlinger med de andre europæiske stater om sikring af freden gennem  

 skabelse af fælles sikkerhedsordning inden for rammerne af CSCE.
CSCE og den europæiske sikkerhed De meget beskedne skridt, der hidtil er taget til institutionalisering af  

 CSCE-processen er yderst skuffende set i lyset af, hvad der er behov for.
Det første fornødne er, at Helsinki-principperne nedfældes i en bindende  

 traktat, der ratificeres af alle CSCE-staterne, inklusive USA og  

 Sovjetunionen.
På det grundlag må nedrustningsforhandlingerne intensiveres  

 med henblik på at indgå en aftale, der sikrer, at staternes militære styrker  

 under gensidig kontrol bringes så langt ned, at de er ude af stand til at  

 angribe hinanden.
 Videre må der indgås aftaler om beskyttelse af miljøet og  

 menneskerettighederne, ikke mindst for nationale og etniske mindretal.
 Slutstenen i denne proces vil være indgåelse af en traktat om europæisk  

 sikkerhed, hvorved eksisterende militærblokke som NATO og WEU samtidig  

 opløses.
 Denne ordning, der altså bygger på et nedrustet Europa under gensidig  

 kontrol, bør indebære etablering af et fælles CSCE-sikkerhedsråd, der kan  

 foretage mægling og anvende politiske og økonomiske sanktioner mod  

 traktatkrænkelser, og som råder over en fredsbevarende styrke, der i samråd  

 med FN's Sikkerhedsråd kan indsættes for at forebygge og bilægge konflikter i  

 Europa.
EF's rolle Mindretallet ser ingen rolle for EF i nogen militærpolitisk sammenhæng.  

 Mindretallet afviser enhver kobling mellem EF og WEU såvel som udvikling af  

 en militær dimension i selve EF.
EF spiller uundgåeligt en rolle i den globale økonomiske politik og i  

 handelspolitikken.
Her bør EF bidrage til en øget udligning mellem Nord og  

 Syd og altså afvikle sine egne protektionistiske holdninger.
Det vil styrke  

 den internationale sikkerhed.
I Europa må EF - som økonomisk organisation -  

 åbne sig fuldt ud for de øvrige demokratiske stater og deres eventuelle  

 ønsker om medlemskab.
EF-staternes udenrigspolitiske samarbejde, EPS, bør fortsat fungere, som  

 det hidtil har gjort.
Det vil sige, at enhver majorisering må være udelukket,  

 men at medlemsstaterne kan koordinere deres udenrigspolitik og indtage fælles  

 standpunkter, hvis de kan enes herom i den konkrete sag.
Det giver deres ord  

 større vægt i den internationale politik, og det har været positivt i en  

 række situationer.
Det vil fortsat være tilfældet, hvis den nuværende praksis bevares.  

 Derimod vil en unionsstruktur, der indebærer majorisering af forsvarspolitisk  

 samarbejde, betyde skabelse af en ny magtblok.
Det vil dels betyde, at en  

 række demokratiske stater, der hverken kan eller vil være med i blokpolitik,  

 udelukkes fra EF, hvormed der sker en ny deling af Europa, og dels, at det  

 bliver langt vanskeligere at skabe en stabil fred, baseret på en  

 international retsorden, som er uforenelig med magtblokke, der uundgåeligt  

 vil dominere andre stater.
Fremtidens sikkerhedspolitik handler om at komme  

 af med blokkene, ikke om at skabe nye.
* Et fjerde mindretal (Fremskridtspartiets medlem af udvalget) vil  

 gerne støtte bidraget fra Det Konservative Folkeparti, Venstre og  

 Centrum-Demokraterne, men ønsker dog at tilføje:
Mindretallet mener, at det er på høje tid, at Danmark tager stilling til  

 eventuelt medlemskab af WEU.
Netop nu, hvor Warszawa-pagten er under  

 opløsning, og USA trækker nogle af sine styrker tilbage, er det vigtigt, at  

 den vesteuropæiske del af NATO står sammen om de udenrigs- og  

 sikkerhedspolitiske spørgsmål til gavn for de østeuropæiske landes spinkle  

 frihed med håb om en fremtid med økonomisk lykke.
 NATO-topmødet i København den 6.-7. juni 1991 klargjorde nogle af de  

 problemer, der kunne være bl.a. med hensyn til at få hele den europæiske del  

 af NATO som medlem, både Nord- og Sydflanken (Norge og Tyrkiet), hvorefter  

 WEU kan blive det forum, hvorigennem vi kan samarbejde, skabe tillid og  

 forståelse for hele Europa.
 WEU er intet alternativ til NATO, men et supplement - en bro, om man vil -  

 mellem Det Europæiske Økonomiske Fællesskab og NATO.
 WEU bør altså ikke være en del af hverken EF eller NATO, men en tredje  

 dimension for den europæiske sikkerhed.
* Et femte mindretal (Kristeligt Folkepartis medlem af udvalget)  

 ønsker en beretning med bredest mulig tilslutning og beklager, at det ikke  

 har været muligt at overvinde den forholdsvis lille uenighed, der er mellem  

 forsvarsforligspartierne.
Mindretallet tilslutter sig Socialdemokratiets og Det Radikale Venstres  

 beretningsbidrag, bortset fra de afsnit som Det Konservative Folkeparti,  

 Venstre og Centrum-Demokraterne ønsker ændret.
Mindretallet ønsker endvidere,  

 at sidste punktum i 1. afsnit i kapitel 4 (om NATO's tilpasning) udformes  

 således:
»Det nye verdensbillede må naturligvis medføre ændringer i NATO og  

 giver forhåbentlig i de kommende år grundlag for lavere udgifter til  

 egentlige militære formål.« I de øvrige tilfælde af uenighed er mindretallet bedst tilfreds med Det  

 Konservative Folkepartis, Venstres og Centrum-Demokraternes udformning.
 SF's beretningsbidrag indeholder også synspunkter i to afsnit, som  

 mindretallet gerne havde set indbygget i flertallets beretning: nærmere  

 betegnet (2. afsnit i kapitlet om CSCE og den europæiske sikkerhed):
»Det første fornødne er, at Helsinki-principperne nedfældes i en  

 bindende traktat, der ratificeres af alle CSCE-staterne, inklusive USA og  

 Sovjetunionen.
På det grundlag må nedrustningsforhandlingerne intensiveres  

 med henblik på at indgå en aftale, der sikrer, at staternes militære styrker  

 under gensidig kontrol bringes så langt ned, at de er ude af stand til at  

 angribe hinanden.« samt (afsnit 2 i kapitlet om EF's rolle):
»EF spiller uundgåeligt en rolle i den globale økonomiske politik og  

 i handelspolitikken.
Her bør EF bidrage til en øget udligning mellem Nord og  

 Syd og altså afvikle sine egne protektionistiske holdninger.
Det vil styrke  

 den internationale sikkerhed.
I Europa må EF - som økonomisk organisation -  

 åbne sig fuldt ud for de øvrige demokratiske stater og deres eventuelle  

 ønsker om medlemskab.« P.u.v.
