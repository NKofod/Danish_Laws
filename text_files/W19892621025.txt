 Politiadvokaturet anmoder generaldirektoratet om en udtalelse  

 vedrørende en sag, hvor ejer af et fællesantenneanlæg ikke lader TV 2  

 programmet blive fordelt i et anlæg - bl.a. med henvisning til uafklarede  

 økonomiske spørgsmål mellem ejer og bruger.
 Generaldirektoratet udtaler, at TV 2 skal fordeles uanset det  

 uafklarede økonomiske spørgsmål.
 GENERALDIREKTORATETS AFGØRELSE:
 Generaldirektoratet er ved brev af 19. april 1989 blevet anmodet om en  

 udtalelse fra Politiadvokaturet vedrørende manglende ændring af et  

 fællesantenneanlæg med henblik på fordeling af TV 2.
 Generaldirektoratet har i den forbindelse indhentet følgende udtalelse fra  

 Teleinspektionen af 14. august 1989:
»Nygårdsvej 26/Fanøgade 26, 2100 København Ø Dette fællesantenneanlæg er ikke Teleinspektionen bekendt, og der ses ikke  

 at være modtaget klager over den manglende fordeling af TV 2 i anlægget.
Det er i øvrigt Teleinspektionens opfattelse, at de økonomiske  

 uoverensstemmelser mellem lejerne og ejeren ikke fritager ejeren for at  

 forsyne anlægget med modtagemulighed for TV 2.« Generaldirektoratet kan tilslutte sig Teleinspektionens opfattelse,  

 hvorefter ejernes pligt i henhold til § 3b i lov om radio- og  

 fjernsynsvirksomhed til at lade TV 2 programmet fordele i fællesantenneanlæg  

 gælder, uanset om der er uafklarede økonomiske spørgsmål mellem ejer og  

 brugere.
Såfremt sagen bringes for retten, overvejer generaldirektoratet at  

 fremsætte ønske om at kunne indtræde i sagen, jf.
Retsplejelovens § 252.
