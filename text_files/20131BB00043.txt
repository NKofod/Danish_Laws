Fremsat den 30. januar 2014 af Simon Emil Ammitzbøll (LA) og Anders Samuelsen (LA) Forslag til folketingsbeslutning om afskaffelse af 4-årsreglen for nyuddannede læger Folketinget pålægger regeringen at afskaffe 4-årsreglen for nyuddannede læger inden udgangen af 2014.
Bemærkninger til forslaget Ifølge § 9, stk. 1, i bekendtgørelse nr. 1257 af 25. oktober 2007 om uddannelse af speciallæger skal hoveduddannelsen i et speciale være påbegyndt senest 4 år efter første ansættelsesdag i den kliniske basisuddannelse.
Det kaldes ifølge Sundhedsstyrelsen »fireårsreglen« eller i nogle tilfælde »4-årsfristen«.
Reglen blev oprettet under den tidligere regering for at tvinge yngre læger til hurtigt at færdiggøre deres samlede uddannelsesforløb.
Ifølge Yngre Læger når hver femte læge ikke at blive speciallæge, da de ikke rettidigt kommer i gang med deres specialuddannelse.
Dette er meget alvorligt, da en læge uden et speciale hverken kan arbejde på et sygehus eller i en lægepraksis og dermed reelt er tabt for sundhedsvæsenet.
Antallet af læger, der falder for den skarpe grænse, vidner om et oprør mod reglen, da de yngre læger ikke vil finde sig i at blive detailreguleret som mennesker eller som fagfolk.
I et fagligt øjemed består tragedien i, at de yngre læger på deres vej mod et specialeforløb reelt kun kan stifte bekendtskab med to introduktionsstillinger og dermed er uhensigtsmæssigt begrænset i deres muligheder for at finde frem til, hvilket speciale der svarer til deres evner, interesse og psyke.
Særligt for de mindre, parakliniske og kliniske specialer, som kun berøres perifert i studieforløbet, er denne problemstilling udtalt, som eksempel kan nævnes både mikrobiologi og psykiatri.
Dertil bør det tilføjes, at 4-årsreglen sætter de yngre læger i en unfair konkurrenceposition i forhold til andre ansøgere, som eksempelvis kan have længere studieforløb bag sig, fra før 4-årsreglen blev gennemført, når de søger om speciale.
Her spiller det også en rolle, at der findes specialuddannelser, der kun opslås en gang om året.
 Både formanden for Lægeforeningen og formanden for Yngre Læger har offentligt understreget, at der er brug for et opgør med 4-årsreglen.
Skriftlig fremsættelse Simon Emil Ammitzbøll (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af 4-årsreglen for nyuddannede læger.
(Beslutningsforslag nr.
B 43) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
