Offererstatningslovens § 6a  egen skyld, nævnets j. nr. 08-520-11282 N. j.nr. 08-520-11282 Ansøger trængte en nat uberettiget ind i skadevolders hus og sparkede herefter døren ind til skadevolders soveværelse.
Skadevolder, som lå i sin seng, skød ansøger i maven med et haglgevær med alvorlig skade til følge.
Landsretten nedsatte den i byretten fastsatte straf for skadevolder fra 1½ år til 1 års fængsel under hensyn til den angst, ansøgers indtrængen i hjemmet hos skadevolder afstedkom.
Forholdet fandtes dog ikke at kunne omfattes af nødværgebestemmelsen og ej heller af §§ 82 og 83 i straffeloven.
Nævnet nedsatte erstatningen med 1/3 under hensyn til den hos skadevolder fremprovokerede angst, samt under hensyn til, at ansøger fortsatte sin truende og voldsomme indtrængen hos skadevolder, uanset at han var vidende om, at skadevolder opholdt sig i sit hus, hvorfor ansøger til dels måtte antages at have accepteret risikoen for selv at blive påført skade.
Endelig lagde nævnet vægt på, at ansøger selv blev dømt for overtrædelse af straffelovens § 260, nr. 1, jf. § 21, § 264, samt våbenlovens § 10.
