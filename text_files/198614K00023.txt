Nr BTL 23 Betænkning over Forslag til lov om ændring af civilforsvarsloven (Ændring  

 af bestemmelsen om godkendelse af civilforsvarsplaner)   

 Nr L 23 1986-87, 1. samling Blad nr 301 Afgivet af kommunaludvalget Afgivet: 19861204 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (Det Konservative Folkepartis, Venstres, Det Radikale Venstres og Kristeligt Folkepartis medlemmer af udvalget) lovforslaget til VEDTAGELSE UÆNDRET.
Et MINDRETAL (Socialdemokratiets medlemmer af udvalget) indstiller lovforslaget til FORKASTELSE ved 3. behandling.
Socialdemokratiet anser det for en stærk belastning af forliget mellem 6 partier om en klar forbedring af civilbefolkningens beskyttelse i krig, at regeringen uden nogen forudgående drøftelse med forligspartierne fremsætter lovforslag, der alvorligt svækker indenrigsministerens muligheder for at gribe ind over for kommuner, der ikke fuldt ud lever op til deres forpligtelser.
Det fremgår af bemærkningerne til lovforslaget, at der sker »en betydelig indskrænkning af indenrigsministerens beføjelser i forhold til den gældende godkendelsesbestemmelse.
Indenrigsministerens mulighed for indgreb vil være begrænset til særlige situationer, hvor væsentlige beredskabsmæssige hensyn gør det nødvendigt.
Ud over disse situationer vil indenrigsministeren herefter ikke kunne gribe ind i en kommunalbestyrelses beslutninger på dette område.« Det er denne betydelige svækkelse af indenrigsministerens muligheder for at gribe ind, Socialdemokratiet vender sig imod.
De gældende bestemmelser blev gennemført i 1982 af et stort flertal i Folketinget, fordi der var enighed om, at det var meget nødvendigt med en øget kommunal indsats i beskyttelsen af civilbefolkningen.
Denne enighed understreges af den treårige aftale mellem regeringspartierne, Det Radikale Venstre og Socialdemokratiet om en systematisk opbygning af det samlede civilforsvar.
Der er ingen tvivl om, at et stort antal kommuner gør et godt arbejde for at forbedre den lokale indsats for civilbefolkningens beskyttelse mod følgerne af en krig, men det gælder ikke overalt.
Det fremgår f.eks. af den seneste beretning om civilforsvaret (1985), at der er betydelige afvigelser fra kommune til kommune i § 18, stk. 2-kommunerne, når det drejer sig om at have besat de stillinger for ledende personel, som nødvendigvis må være besat, for at indsatsen kan gøres.
Det fremgår også, at man i den gennemsnitlige kommune kun har besat 56 pct. af disse stillinger for ledende personel.
Der må derfor være kommuner, hvor langt under halvdelen af personalet i disse nødvendige grupper er fundet og uddannet.
Der kan nævnes en række andre tal, der viser, at der er store forskelle i den lokale indsats.
Endvidere er der tal, som viser, at vi i Danmark i dag er meget langt fra at have en rimelig beskyttelse af civilbefolkningen, hvis der kommer en krig, og at der er store forskelle fra område til område.
Socialdemokratiet frygter, at den foreslåede bestemmelse, der kun giver indenrigsministeren mulighed for at gribe ind, hvor »væsentlige beredskabsmæssige hensyn gør det nødvendigt« vil  

 føre til endnu større forskelle end i dag.
Der er også god grund til at frygte, at ændringen mange steder vil blive opfattet som et signal fra ministeren og Folketingsflertallet om, at civilforsvarsopgaverne igen kan nedprioriteres.
Der er efter Socialdemokratiets opfattelse tværtimod et behov for, at indsatsen for civilbefolkningens beskyttelse i krig øges.
Der er alvorligt forsømte områder, også efter udløbet af civilforsvarsforliget med udgangen af 1987.
Et ANDET MINDRETAL (Socialistisk Folkepartis medlemmer af udvalget) ønsker at udtale følgende:
Beføjelsen til, at der i kommunerne kan tages beslutning om det kommunale civilforsvar, finder Socialistisk Folkeparti rigtig.
Men det sikrer ministerens lovforslag ikke i tilstrækkeligt omfang, hvorfor Socialistisk Folkeparti har stillet ændringsforslag til det foreslåede § 17, stk. 2.
Socialistisk Folkeparti går ind for, at der overalt i landet etableres en civil beskyttelse, der til enhver tid kan være til hjælp for befolkningen ved fredstidskatastrofer.
Mindretallet indstiller derfor lovforslaget til VEDTAGELSE med det af mindretallet stillede ændringsforslag.
ÆNDRINGSFORSLAG Af et MINDRETAL (SF):
Til § 1 1) I det under NR. 2 foreslåede § 17, STK. 2, udgår 2. og 3. PKT.
BEMÆRKNINGER Ændringsforslaget har til formål at sikre kommunalbestyrelsens handlefrihed i det tilfælde, hvor kommunalbestyrelsen sætter hensynet til civilbefolkningens sikkerhed over sammenkoblingen med totalforsvaret.
KAREN HøJTE JENSEN (KF) nfmd.
FLEMMING JENSEN (KF) LIZZIE LICHTENBERG (KF) LIS AALTONEN (KF) SVEND HEISELBERG (V) NIELS ANKER KOFOED (V) MAISTED (V) STEFFENSEN (KRF) HANNE ANDERSEN (S) DORTE BENNEDSEN (S) TOVE LINDBO LARSEN (S) LERKE (S) HENNING RASMUSSEN (S) fmd.
TAANQUIST (S) AGERSCHOU (SF) TOMMY DINESEN (SF) OLE VIG JENSEN (RV) Partierne CD, VS og FP havde ikke medlemmer i udvalget.
