Nr BTL 151 Betænkning over Forslag til lov om ændring af straffeloven (Grov  

 miljøkriminalitet)   

 Nr L 151 1996-97, 1. samling Afgivet af Retsudvalget Afgivet: 19970506 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt og mundtligt.
 Endvidere har udvalget modtaget skriftlige henvendelser fra:
Danmarks Sportsfiskerforbund, Foreningen af Danske Kemiske Industrier og Pagh, Peter, Københavns Universitet.
 Herefter indstiller udvalget lovforslaget til vedtagelse  

 uændret.
Et mindretal (Venstres og Det Konservative Folkepartis medlemmer af  

 udvalget) henviser til, at nærværende lovforslag er en del af regeringens lov  

 og orden-pakke på miljøområdet. (Lovforslag nr.
L 82 og L 83).
 Mindretallet har bemærket sig, at regeringen, når det drejer sig om  

 miljøforbrydelser, er af den opfattelse, at meget strenge straffe virker.
 Venstre og Det Konservative Folkeparti udtrykker forventning om, at den  

 iver, hvormed regeringen på miljøets vegne har gjort sig til tilhænger af lov  

 og orden, i fremtiden vil få en afsmittende effekt, når det drejer sig om den  

 enkelte borgers sikkerhed, f.eks. mod overfald.
 Mindretallet er af den opfattelse, at forsætlige miljøovertrædelser, der  

 forvolder betydelig skade, bør optages i straffeloven.
 Straffeloven er grundlæggende for samfundets strafferetlige  

 selvforståelse.
 De grundlæggende grænser for den enkeltes udfoldelse, for at et fælleskab  

 kan fungere, er nedfældet i straffeloven.
 Efterhånden som fællesskabet har overtaget flere opgaver, er det også  

 naturligt, at straffeloven ændres for at markere, at fundamentale  

 fællesskabsgoder skal beskyttes, og at krænkelse af fælles goder straffes.
Fællesskabet består af enkelte individer, og fællesskabet er ikke noget i  

 sig selv.
Individet er ikke til for fællesskabets skyld, men fællesskabet er  

 til for det enkelte menneskes skyld.
 Der må være lighed for loven, og miljøproblemer løses ikke ved at  

 kriminalisere enkelte grupper.
 Ingen bør kunne undslå sig for miljøansvaret, heller ikke offentlige  

 myndigheder.
 Mindretallet forventer, at lovforslaget vil betyde en forbedring i  

 sagsbehandlingen og dermed i retssikkerheden, idet sager vedrørende  

 overtrædelse af straffeloven vil kræve en betydelig indsats af de  

 miljømyndigheder, der ofte forbereder sagerne.
 Retssikkerheden er i dag ofte helt utilstrækkelig og uforsvarlig i  

 miljøsager og er udtryk for en vilkårlighed i reguleringen, der er på kanten  

 af grundlovens beskyttelse af ejendomsretten og husfreden.
 I dag er det ofte den samme myndighed, der kontrollerer, og som tilfældigt  

 bliver opmærksom på lovovertrædelser og behandler sagerne om  

 lovovertrædelserne.
 Denne svækkede retsbeskyttelse bliver yderligere markant på grund af det  

 totale fravær af bestemmelser i retsplejeloven, der fastsætter spilleregler  

 for forvaltningsmyndigheder.
 I kølvandet på den stigende regulering af borgernes adfærd er nemlig fulgt  

 en stadigt stigende kontrolvirksomhed, der med hjemmel i lovgivningen giver  

 myndighederne mulighed for indgreb af f.eks. ransagningslignende karakter.
 De mange love, der uden nærmere betingelser f.eks. giver kontrollerende  

 myndigheder adgang til private hjem, er en udhulning af grundlovens  

 bestemmelse om husfredens ukrænkelighed.
Myndigheder kan f.eks., uden at ransagningsbetingelserne er opfyldt,  

 trænge ind i borgernes boliger og uden at rejse sigtelse  

 »kontrollere«.
Myndighederne foretager afhøringer uden at gøre  

 opmærksom på, at udtalelserne kan blive anvendt ved en senere straffesag.  

 Finder myndighederne beviser for strafbart forhold, gælder hverken regler om  

 tilkaldelse af politi eller advokat, ligesom myndighederne ikke er uddannet  

 til og ikke har forskrifter for indsamling af beviser og afvejning af disse.
 I den senere tid har bevisbyrderegler i strafferetsplejen i forbindelse  

 med fund af store økonomiske midler hos rockere været diskuteret.
 Der er meget strenge regler for politiets muligheder for at anvende de  

 såkaldte tilfældighedsfund.
Hvad andre myndigheder, der under kontrol finder beviser for strafbart  

 forhold, skal foretage sig, er ikke reguleret.
Borgeren befinder sig i en  

 gråzone, hvor myndigheden kommer for at kontrollere, men hvor sagen kan ende  

 som en straffesag, uden at borgeren har de retssikkerhedsgarantier, der  

 gælder inden for strafferetsplejen.
 Dette område er kun i ringe omfang diskuteret i teorien og udgør et  

 væsentligt retssikkerhedsproblem.
Myndighedskontrol indebærer en farlig sammenblanding af myndighedernes  

 vejledning, kontrol og indsamling af materiale til straffesager.
Der bør  

 derfor fastsættes regler, der nøje sikrer, at den enkelte myndighedsperson  

 ikke blander funktionerne sammen.
 Det må antages, at domstolenes beviskrav for forsætlige miljøovertrædelser  

 efter straffeloven vil være af samme karakter som for øvrige forsætlige  

 lovovertrædelser, og at domstolene i disse sager vil foretage samme prøvelse  

 af efterforskningen som i andre straffesager.
Kort sagt, med miljøovertrædelsernes optagelse i straffeloven og kravet om  

 forsæt vil domstolene kræve de samme retssikkerhedsgarantier som i  

 strafferetsplejen.
Dette vil betyde en væsentlig forbedring af  

 retssikkerheden.
 Et andet mindretal (Socialistisk Folkepartis medlem af udvalget) finder,  

 at overførslen af den grove miljøkriminalitet til straffeloven især vil kunne  

 øge den præventive effekt.
Socialistisk Folkeparti finder imidlertid, at hvis lovforslaget skal få  

 nogen som helst betydning, er det afgørende, at anklagemyndigheden styrkes på  

 dette område, ressource- såvel som uddannelsesmæssigt.
Dette blev allerede  

 anbefalet af Retsplejerådet i 1990 og er siden blevet gentaget af bl.a.  

 professor Gorm Toftegaard Nielsen og lederen af Rigspolitiets rejseholds  

 afdeling for miljøkriminalitet, Kurt Pedersen.
Et tredje mindretal (Enhedslistens medlem af udvalget) ønsker at  

 tilkendegive, at Enhedslisten generelt er skeptisk over for regeringens lov  

 og orden-pakke på miljøområdet, fordi pakken går uden om de reelle problemer  

 med hele den danske miljøbeskyttelse og nøjes med at fokusere på et enkelt  

 delproblem med en lille gruppe lovbrydere.
Man går alene efter de deciderede  

 kriminelle inden for det private erhvervsliv, og Enhedslisten tvivler på, at  

 det har nogen væsentlig effekt i forhold til de reelle problemer med hele den  

 danske miljøbeskyttelse.
 Så længe kontrolsystemet omkring miljølovgivningen alene er forankret i  

 kommuner og amter med Miljøstyrelsen i toppen, ses der alt for ofte gennem  

 fingre med overtrædelser, eller der gås meget lempeligt til værks over for  

 den enkelte virksomhed.
 Der er således ofte modstrid mellem de politisk fastsatte miljøregler og  

 deres faktiske overholdelse for ikke at tale om sanktionerne for  

 overtrædelsen, og her ønsker Enhedslisten, at der gås mere grundlæggende til  

 værks i form af en folkelig kontrol med miljøtilsynet.
 Derfor ønsker Enhedslisten oprettet lokale, direkte valgte økologiske råd  

 med selvstændig kompetence til bl.a. at se de lokale miljømyndigheder i  

 kortene.
 Sådanne råd skal bl.a. have ret og pligt til at få indsigt i lokale  

 miljøsager, hvor borgerne eller lokale miljøforeninger mener, gældende regler  

 er overtrådt.
 Rådet skal således ikke erstatte de lokale miljømyndigeder, men fungere  

 som borgernes vogter i forhold til de lokale myndigheders beslutninger i  

 bl.a. miljøtilsynssager.
