Skriftlig fremsættelse (2. oktober 2013) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
 Forslag til lov om en fælles patentdomstol m.v.
(Lovforslag nr.
L 22) Lovforslaget har til formål at tilvejebringe grundlaget for Danmarks ratifikation af den mellemstatslige aftale om en fælles patentdomstol.
Det overordnede formål med den europæiske patentreform er at gøre det enklere og billigere at opnå og håndhæve patenter bredt i Europa.
Dette vil være til gavn for dansk erhvervsliv og være en vigtig faktor i at skabe bedre rammer for innovation, vækst og jobskabelse.
Med indførelsen af det nye europæiske patent med ensartet retsvirkning (det såkaldte enhedspatent) bliver det muligt på baggrund af kun én ansøgning at opnå patentbeskyttelse bredt i Europa.
Med enhedspatentet indføres et nyt alternativ, der supplerer de eksisterende patentbeskyttelsesmuligheder.
Anvendelsen af enhedspatentet er frivillig for virksomhederne, der fortsat vil kunne vælge at søge om nationale patenter og almindelige europæiske patenter.
Patentreformen ændrer ikke på substansen, retsgrundlaget eller proceduren for udstedelse af patenter i Europa.
I dag skal en patenthaver anlægge sag i hvert enkelt europæisk land, hvor patenthaver oplever sit patent krænket.
Sagerne skal føres ved de nationale domstole og afgøres efter de pågældende landes nationale lovgivning.
Dette tager tid og er ressourcekrævende.
Endvidere er der risiko for, at sagerne munder ud i forskellige afgørelser i de forskellige lande.
Navnlig for de små og mellemstore virksomheder betyder dette ofte, at de opgiver at håndhæve deres rettigheder.
Med etableringen af en fælles patentdomstol i Europa vil der kun skulle anlægges én sag i en tvist om et europæisk patent eller et enhedspatent ved én fælles specialiseret domstol, der træffer afgørelser på baggrund af det samme retsgrundlag og ét fælles procesreglement.
En fælles patentdomstol vil forbedre rammerne for håndhævelse af patenter og muligheden for at forsvare sig mod ubegrundede krav.
En fælles patentdomstol vil øge retssikkerheden omkring patentrettigheder i Europa, hvilket navnlig vil forbedre vilkårene for de små og mellemstore virksomheder.
En dansk ratifikation af aftalen om en fælles patentdomstol vil indebære, at den fælles patentdomstol som udgangspunkt får enekompetence til at træffe afgørelse i langt de fleste typer sager om europæiske patenter og enhedspatenter.
Formålet med ændringerne i retsplejeloven er bl.a. at fastslå, at den fælles patentdomstol  frem for danske domstole  har saglig kompetence i de sager, der er omfattet af aftalen om en fælles patentdomstol.
Lovforslaget indeholder endvidere en bestemmelse om, at forlig, afgørelser og kendelser omfattet af aftalen om patentdomstolen kan fuldbyrdes her i landet.
Der er alene behov for enkelte tilpasninger i patentloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
