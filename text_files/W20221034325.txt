Ligebehandlingsnævnets afgørelse om handicap - tilgængelighed - ej medhold J.nr. 22-39552 En mand, der er ordblind, klagede over, at han ikke kunne indgive en mundtlig klage til den indklagede byret.
Manden klagede også over, at han modtog post pr. brev, da han var fritaget for elektronisk post.
Nævnet vurderede, at klagen omhandlede tilgængelighed.
Nævnet kunne derfor ikke behandle klagen.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af handicap i forbindelse med kontakt mellem klager og den indklagede byret.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager, der er ordblind, har oplyst, at da han kontaktede administrationen i den indklagede byret for at indgive en klage over dem, fik han oplyst, at han skulle rette henvendelse til en retshjælp eller Ordblindeforeningen for at få hjælp til at indgive klagen.
Klager har videre oplyst, at han ikke er tilmeldt elektronisk post.
Da fogedretten i den indklagede byret indkaldte ham til retsmøde, blev dette forkyndt pr. brev, som klager ikke kunne læse.
 Klagen blev modtaget i Ligebehandlingsnævnet den 7. september 2022.
 Klager fremsatte i klagen en beløbsmæssig påstand om betaling af en godtgørelse på 50.000 kr.
 Ligebehandlingsnævnet har ikke fundet grundlag for at foretage partshøring af indklagede.
Klagers bemærkninger Henset til sagens resultat er klagers bemærkninger alene gengivet delvist.
Klager gør gældende, at han blev udsat for forskelsbehandling på grund af handicap af den indklagede byret.
Han ønsker en godtgørelse på 50.000 kr.
 Henset til sagens karakter har nævnet ikke fundet anledning til at høre den indklagede byret.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Det fremgår af handicapdiskriminationsloven, at ingen må udsætte en anden person for direkte eller indirekte forskelsbehandling på grund af dennes handicap.
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
 Handicapdiskriminationsloven indebærer ikke en pligt til rimelig tilpasning eller tilgængelighed.
 Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Det fremgår endvidere af forarbejderne, at det forhold, at en privat eller offentlig virksomhed ikke lever op til reglerne om tilgængelighed mv., skal behandles i den pågældende sektors regelsæt.
En klage over manglende overholdelse af reglerne om tilgængelighed mv. må indgives til de klageinstanser, der måtte være i den pågældende sektor.
Klagen angår muligheden for mundtligt at indgive en klage og modtage post til og fra den indklagede myndighed.
Efter oplysningerne i sagen finder nævnet, at klagen vedrører tilgængelighed.
 Nævnet kan derfor ikke behandle klagen.
Retsregler Afgørelsen er truffet efter følgende bestemmelser:
