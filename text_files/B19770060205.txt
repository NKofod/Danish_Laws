 I henhold til kildeskattelovens § 14, stk. 5, § 17, stk. 2, § 20D, stk. 1,  

 § 31, stk. 3, § 33A, stk. 2 og 7, § 90 samt ligningslovens § 32D, stk. 2-3,  

 bestemmes herved følgende:
 Skattemyndighederne.
§ 1.  De beføjelser, der i forbindelse med dødsfald er  

 tillagt skattemyndigheden i henhold til kildeskatteloven, udøves af  

 ligningskommissionen.
Bestemmelserne i skattestyrelseslovens kapitel 1 finder  

 tilsvarende anvendelse.
 Stk. 2.  På klager over ligningskommissionens  

 ansættelser og afgørelser finder bestemmelserne i skattestyrelseslovens  

 kapitel 2 tilsvarende anvendelse.
 Indberetning om dødsfald m.v.
§ 2.  I forbindelse med indførelsen af dødsfald i  

 skiftesaglisten underretter skifteretten ligningskommissionen i den kommune,  

 hvori afdøde var bosat, om dødsfaldet.
Var afdøde ikke bosat her i landet,  

 skal underretningen gives til ligningskommissionen i den kommune, hvori  

 skifteretten er beliggende.
Skal et dødsfald videreanmeldes til en anden  

 skifteret, påhviler underretningspligten denne skifteret.
Stk. 2.  Skifteretten skal give samme ligningskommission  

 meddelelse om boets behandlingsmåde, om ændringer i behandlingsmåden, om  

 genoptagelse af bobehandling, ved offentligt skifte om eksekutor, kurator  

 eller skifterettens medhjælper og ved privat skifte om den i  

 kildeskattelovens § 20D, stk. 2, udpegede person.
Skifteretten skal tillige  

 underrette ligningskommissionen i tilfælde, hvor en efterlevende ægtefælle i  

 medfør af arveafgiftslovens § 14A har fået udsættelse med arveafgiftspligtens  

 indtræden.
 Stk. 3.  Hvis udleveringen af et fællesbo til hensidden  

 i uskiftet bo ikke omfatter hele boet, eller hvis udsættelsen med  

 arveafgiftspligtens indtræden ikke omfatter hele arvebeholdningen, skal det i  

 den i stk. 2 omhandlede meddelelse angives, om det alene skyldes udredelsen  

 af et eller flere legater, eller om der er udskiftet en eller flere  

 arvelodder.
 Stk. 4.  Er skifteretten underrettet om, at boets  

 skattemæssige behandling hører under en anden ligningskommission, gives  

 meddelelse til denne ligningskommission.
 Indkomståret før dødsfaldet.
 § 3.  Hvis der skal indgives selvangivelse (eller  

 erklæring i henhold til kildeskattelovens § 80, stk. 2) for indkomståret før  

 dødsfaldet, giver den ligningskommission, der skal foretage den endelige  

 skatteansættelse for indkomståret, meddelelse herom og fastsætter en frist  

 for indgivelsen.
Stk. 2.  Hvis der skiftes i umiddelbar forbindelse med  

 dødsfaldet, påhviler pligten til at indgive selvangivelsen eller erklæringen  

 boet.
Har afdøde efterladt sig både fælleseje- og særejemidler, indgives  

 selvangivelsen eller erklæringen af boerne i forening.
Efterlader afdøde sig  

 en ægtefælle, der i umiddelbar forbindelse med dødsfaldet får fællesboet  

 udleveret til hensidden i uskiftet bo, medens afdødes særeje skiftes,  

 påhviler pligten ægtefællen og boet i forening.
Hensidder ægtefællen i  

 uskiftet bo i umiddelbar forbindelse med dødsfaldet, og efterlader afdøde sig  

 ikke særeje, eller har ægtefællen fået boet udlagt uden skiftebehandling  

 efter skiftelovens § 57, stk. 1, indgives selvangivelsen eller erklæringen af  

 ægtefællen.
Det samme gælder i de tilfælde, hvor en efterlevende ægtefælle i  

 medfør af arveafgiftslovens § 14A. har fået udsættelse med pligten til at  

 svare arveafgift af hele arvebeholdningen bortset fra legater.
Selvangivelsen  

 eller erklæringen indgives til den ligningsmyndighed, som afdøde selv skulle  

 have indgivet selvangivelse til.
 § 4.  I de tilfælde, hvor afdødes og en efterlevende  

 ægtefælles kommunale ligningsmyndighed ikke er den samme, giver afdødes  

 ligningsmyndighed fornøden underretning om afdødes skattemæssige forhold til  

 længstlevendes ligningsmyndighed.
 Stk. 2.  I de tilfælde, hvor afdødes slutligningskommune  

 for året forud for dødsfaldet er en anden end den, der skal foretage eventuel  

 ansættelse for mellemperioden m.v., giver denne sidste kommune  

 slutligningskommunen meddelelse om dødsfaldet og om boets behandlingsmåde.
 Opgørelse over aktiver og passiver ved boets begyndelse.
 § 5.  Opgørelsen over boets aktiver og passiver efter  

 kildeskattelovens §§ 14, stk. 3, 14, stk. 10, 15, 15A og 20B, stk. 2, skal  

 foretages på de af ministeriet for skatter og afgifter udfærdigede  

 blanketter, der udleveres af skifteretten eller ligningskommissionen.  

 Opgørelsen indsendes til den i §§ 7 og 8, jfr. 9 og 13, nævnte  

 ligningskommission.
Stk. 2.  I offentlige skifteretsboer, hvor aktivernes  

 samlede værdi ikke overstiger 100.000 kr., kan skifteretten efter aftale med  

 ligningskommissionen undlade at anvende de i stk. 1 nævnte blanketter.
Det er  

 dog en betingelse, at der ikke er aktiver, der kan eller har kunnet gøres til  

 genstand for skattemæssig af- eller nedskrivning, medmindre disse aktiver  

 inden indsendelsen af opgørelsen er afstået til andre end længstlevende  

 ægtefælle, arvinger eller legatarer.
 Stk. 3.  Er hele boet i det i kildeskattelovens § 20B  

 nævnte tilfælde inden to måneder, efter at begæringen om skifte er  

 imødekommet, påny udleveret den længstlevende ægtefælle til hensidden i  

 uskiftet bo, eller udlagt efter skiftelovens § 57, stk. 1, skal den i  

 kildeskattelovens § 20B, stk. 2, omhandlede opgørelse ikke indsendes.
 Stk. 4.  Overstiger den samlede værdi af aktiverne ved  

 dødsfaldet ikke 100.000 kr., skal der ikke beregnes skattemæssig af- eller  

 nedskrivning efter kildeskattelovens § 14, stk. 4, når samtlige de aktiver,  

 hvorpå der kan foretages af- eller nedskrivning, er afstået inden  

 indsendelsen af opgørelsen til andre end længstlevende ægtefælle, arvinger  

 eller legatarer.
 Tilbagebetaling af formueskat.
§ 6.  Hvis boet skiftes i umiddelbar forbindelse med  

 dødsfaldet, og ligningskommissionen ikke for mellemperioden (tiden fra  

 indkomstårets begyndelse til dødsdagen) foretager en afsluttende  

 skatteansættelse, som medfører regulering af skattetilsvaret, foranlediger  

 ligningskommissionen udbetaling af afdødes foreløbige formueskat for  

 mellemperioden til boet, uanset om dette er skattepligtigt eller skattefrit.  

 Den formueskat, som skal udbetales, opgøres på grundlag af formue og  

 skattepligtig indkomst ifølge den seneste forskudsregistrering for afdøde, og  

 den udgør så stor en del af de for et helt år beregnede formueskatter, som  

 antallet af dage i perioden fra begyndelsen af det kalenderår, hvori  

 dødsfaldet er sket, indtil dødsfaldet udgør af et helt år på 365 dage.
Den  

 kan dog ikke overstige summen af de foreløbige skatter, der skal betales for  

 mellemperioden.
 Stk. 2.  Ved afgørelsen af, om der skal ske regulering  

 af skattetilsvaret for mellemperioden i henhold til kildeskattelovens § 14,  

 stk. 2, 2. pkt., opgøres den der nævnte sum af de foreløbige  

 indkomstskattebeløb som summen af de foreløbige skattebeløb med fradrag af  

 den foreløbige formueskat beregnet som anført i stk. 1.
 Stk. 3.  Hvor der skal ske regulering af skattetilsvaret  

 for mellemperioden, modregnes formueskatteandelen sammen med afdødes øvrige  

 foreløbige skatter for mellemperioden i slutskatten og i eventuel særlig  

 indkomstskat for denne periode, samt i mulig tillægsskat efter  

 pensionsbeskatningslovens § 48. Formueskatteandelen indgår således i eventuel  

 overskydende skat, der udbetales.
 Afsluttende skatteansættelse af afdøde for mellemperioden.
§ 7.  En eventuel afsluttende indkomstansættelse af  

 afdøde for mellemperioden foretages af ligningskommissionen i den kommune,  

 hvori afdøde ifølge Det centrale Personregister (CPR) var bosat på dødsdagen.  

 Var afdøde ikke ifølge CPR bosat her i landet på dødsdagen, foretages  

 skatteansættelsen af ligningskommissionen i den kommune, i hvilken afdøde var  

 skatteansat.
Var afdøde hverken registreret som bosat eller skatteansat her i  

 landet, foretages skatteansættelsen af ligningskommissionen i den kommune,  

 hvortil afdøde havde sin nærmeste tilknytning ved dødsfaldet.
 § 8.  Var afdøde en gift kvinde, der ved dødsfaldet  

 var sambeskattet med ægtemanden, foretages den afsluttende skatteansættelse  

 af ligningskommissionen i den kommune, hvori ægtemanden ved hendes død var  

 bosat ifølge CPR eller skatteansat, eller hvortil han havde sin nærmeste  

 tilknytning.
 § 9.  Er det efter bestemmelserne i §§ 7 og 8  

 tvivlsomt, i hvilken kommune afdøde skal skatteansættes, træffer  

 statsskattedirektoratet afgørelse herom.
 § 10.  Selvangivelsen efter kildeskattelovens § 14,  

 stk. 6, 7 og 9, eller § 15 skal indgives til den i §§ 7 og 8, jfr. 9,  

 omhandlede ligningskommission, der gennemgår selvangivelsen og foretager  

 skatteansættelsen.
 Stk. 2.  Skiftes både fælleseje og særeje i umiddelbar  

 forbindelse med dødsfaldet, indgives selvangivelsen af boerne i fællesskab.
 § 11.  Ved opkrævning af restskat vedrørende  

 mellemperioden beregnes ikke tillæg efter kildeskattelovens § 61, stk. 2,  

 ligesom der ved udbetaling af overskydende skat for samme tidsrum ikke ydes  

 godtgørelse efter kildeskattelovens § 62, stk. 3.
 Boets skattemæssige forhold.
 § 12.  Boer, der efter kildeskattelovens § 16, stk. 1,  

 eller § 20B, stk. 3, er fritaget for indkomstbeskatning, og således ikke skal  

 selvangive indkomst, skal heller ikke indgive selvangivelse af formuen.
Stk. 2.  Hvis den skattepligtige indkomst i et  

 offentligt skiftet bo ikke overstiger bofradraget og der ikke foretages  

 skattemæssige af- eller nedskrivninger for det pågældende indkomstår, kan  

 boet undlade at indsende egentlig selvangivelse af indkomsten.
Boet skal i så  

 fald indsende en erklæring, affattet i en af ministeriet for skatter og  

 afgifter foreskrevet form om, at boet ikke er omfattet af  

 selvangivelsespligten.
Ligningskommissionen kan dog, når særlige  

 omstændigheder foreligger, kræve sædvanlig selvangivelse indgivet.
§ 13.  Boets selvangivelse skal indgives til den i §§  

 7 og 8, jfr. 9, omhandlede ligningskommission.
I de i kildeskattelovens § 20B  

 omhandlede tilfælde skal boets selvangivelse indgives til  

 ligningskommissionen i den kommune, hvori den længstlevende ægtefælle var  

 bosat ifølge CPR eller skatteansat på tidspunktet for skiftebegæringens  

 imødekommelse.
 Stk. 2.  Ligningskommissionen gennemgår selvangivelsen  

 og foretager skatteansættelsen.
 § 14.  Med selvangivelsen for det indkomstår, hvori  

 boet sluttes, skal følge en genpart af den endelige boopgørelse eller en  

 fortegnelse over boets aktiver og passiver med angivelsen af de værdier,  

 hvormed de vil indgå i den endelige boopgørelse.
 § 15.  For et privat skiftet bo, der sluttes senest 15  

 måneder fra dødsfaldet eller fra tidspunktet for imødekommelsen af begæring  

 om skifte af et uskiftet bo, skal selvangivelsen for det indkomstår, hvori  

 boet sluttes, indsendes til ligningskommissionen senest samtidig med, at  

 opgørelsen i boet indsendes til skifteretten.
 Stk. 2.  Fortsætter et privat skiftet bo ud over 15  

 måneder fra dødsfaldet eller fra tidspunktet for imødekommelsen af begæring  

 om skifte af et uskiftet bo, eller udleveres et offentligt skiftet bo til  

 privat skifte efter dette tidspunkt, skal der med selvangivelsen for tiden  

 fra afslutningen af boets seneste indkomstår til 15-måneders fristens udløb,  

 henholdsvis til udlevering til privat skifte, indsendes en genpart af den i  

 kildeskattelovens § 20, stk. 2, jfr. § 20B, stk. 4, eller § 20C, stk. 4,  

 omhandlede opgørelse.
 § 16.  Medfører ligningskommissionens tilsidesættelse  

 af værdiansættelserne i boet, at boet efter den ændrede værdiansættelse  

 bliver skattepligtigt, skal ligningskommissionen fastsætte en frist for boets  

 indsendelse af selvangivelser for de indkomstår, der er udløbet på  

 tidspunktet for meddelelsen til boet om den ændrede værdiansættelse.
 Stk. 2.  Bortfalder skattefriheden for et bo efter  

 kildeskattelovens § 16, stk. 2, eller § 20B, stk. 3, skal  

 ligningskommissionen give boet meddelelse herom samt fastsætte en frist for  

 indgivelse af selvangivelse for indkomstår, der er udløbet på tidspunktet for  

 konstateringen af skattefrihedens bortfald.
 § 17.  Fremsættes der krav over for  

 ligningskommissionen om udbetaling efter kildeskattelovens §§ 31, stk. 3,  

 eller 32, stk. 4, beregner ligningskommissionen størrelsen af det eventuelle  

 beløb, der skal udbetales.
Stk. 2.  Den kommune, der har modtaget andel i  

 boskatten, tilsvarer staten 1/3 af det efter stk. 1 udbetalte beløb, dog  

 højst et beløb svarende til kommunens andel i boskatten for tidligere  

 indkomstår.
Til brug ved den endelige boopgørelse kan boet ved henvendelse  

 til ligningskommissionen få oplysning om, hvilket beløb udbetalingen efter  

 kildeskattelovens §§ 31, stk. 3, eller 32, stk. 4, vil udgøre.
Henvendelsen  

 skal ledsages af selvangivelse for perioden fra begyndelsen af det  

 indkomstår, hvori skæringsdagen i den endelige boopgørelse er beliggende,  

 indtil skæringsdagen.
§ 18.  Forfalder boskatten efter kildeskattelovens §  

 62B, inden skatten er pålignet, udskydes forfaldsdagen til den 1. i den  

 måned, der følger nærmest efter påligningen, med betalingsfrist til den 20. i  

 måneden.
Hvis sidste rettidige indbetaling falder på en helligdag eller en  

 lørdag, forlænges fristen til den følgende hverdag.
Boets oplysningspligt § 19.  Meddelelse efter kildeskattelovens § 17, stk.  

 2, 2. pkt., om udlæg i skattepligtige boer inden skæringsdagen i den endelige  

 boopgørelse skal indgives i to eksemplarer til ligningskommissionen inden 4  

 uger efter beslutningen om udlægget.
Meddelelsen skal for hver udlægsmodtager  

 angive de aktiver, denne har fået udlagt, udlægstidspunktet (d.v.s.  

 skæringsdagen for indtægter og udgifter) samt udlægsværdien.
Tilsvarende  

 meddelelse kan indgives af skattefri boer, og reglen i kildeskattelovens §  

 16, stk. 4, om efterprøvelsen af værdierne finder i så fald tilsvarende  

 anvendelse.
 Stk. 2.  For skattemæssige aktiver, der udlægges med  

 fortjeneste fra et skattepligtigt bo, uden at fortjenesten indgår i boets  

 indkomstopgørelse, skal meddelelsen efter stk. 1 tillige indeholde  

 oplysninger om anskaffelsestidspunktet, anskaffelsessummen, herunder  

 oplysning om skattemæssige af- og nedskrivninger og andre reguleringer af den  

 skattemæssige anskaffelsessum, samt oplysning om øvrige forhold, som har  

 betydning for udlægsmodtagerens skattepligt med hensyn til aktivet.
Stk. 3.  Der skal ikke gives meddelelse om a conto udlæg  

 af indbogenstande, klæder, smykker o.lign., medmindre disse er anskaffet i  

 spekulationshensigt eller næringsøjemed.
Endvidere kan undlades meddelelse om  

 a conto udlæg af kontante beløb, bankindeståender og lignende, men  

 udlægstidspunktet skal oplyses i boopgørelsen.
§ 20.  Hvis der i skattepligtige boer findes  

 skattemæssige aktiver, som udlægges med fortjeneste, uden at fortjenesten er  

 indgået i boets indkomstopgørelse, skal boet sammen med den endelige  

 boopgørelse eller genparten, jfr. § 5, stk. 1, i finansministeriets  

 bekendtgørelse nr. 161 af 28. marts 1973 om arve- og gaveafgift, indsende  

 specifikation i to eksemplarer vedrørende disse aktiver.
Dette gælder også  

 aktiver, der er udlagt inden skæringsdagen i den endelige boopgørelse.  

 Specifikationen skal for hver udlægsmodtager angive de aktiver, denne har  

 fået udlagt, samt udlægsværdien.
Specifikationen skal tillige angive  

 anskaffelsestidspunktet, anskaffelsessummen, herunder oplysning om  

 skattemæssige af- og nedskrivninger og andre reguleringer af den  

 skattemæssige anskaffelsessum, samt oplysning om øvrige forhold, som har  

 betydning for udlægsmodtagerens skattepligt med hensyn til aktivet.
 § 21.  Ved skattemæssige aktiver efter §§ 19-20  

 forstås aktiver, hvorpå fortjeneste ved afhændelse fra boet ville være  

 indgået i boets opgørelse af almindelig eller særlig indkomst.
 Stk. 2.  Ligningsmyndighederne kan kræve, at  

 oplysningerne efter §§ 19-20 gives på særlige blanketter.
 § 22.  Begæring om beregning af passivposter efter  

 kildeskattelovens § 33A, stk. 2, eller meddelelse af forhåndsbesked efter  

 kildeskattelovens § 33 A, stk. 4-5, skal fremsættes skriftligt over for  

 vedkommende ligningskommission, der kan kræve, at boet på særlige blanketter  

 indsender de fornødne oplysninger om anskaffelsestidspunkt og anskaffelsessum  

 samt om de nærmere omstændigheder ved afdødes eller boets anskaffelse af  

 aktivet.
§ 23.  Der skal betales 200 kr. for hver fremsat  

 anmodning om forhåndsbesked, hvad enten anmodningen omfatter et eller flere  

 aktiver.
Beløbet tilbagebetales ikke, selv om ligningskommissionen efter  

 kildeskattelovens § 33A, stk. 5, afslår anmodningen om forhåndsbesked eller  

 begrænser forhåndsbeskeden.
 § 24.  Hvis ligningskommissionen efter  

 kildeskattelovens § 33A, stk. 5, har afslået at give forhåndsbesked eller har  

 begrænset sin besvarelse, kan ligningskommissionens afgørelse inden 4 uger  

 indbringes for statsskattedirektoratet, der kan omgøre afgørelsen.
 Stk. 2.  Statsskattedirektoratet kan fastsætte regler,  

 hvorefter beregning af passivposter og meddelelse af forhåndsbesked efter  

 kildeskattelovens § 33A i visse tilfælde umiddelbart henhører under  

 statsskattedirektoratets afgørelse.
 § 25.  Bekendtgørelsen gælder, hvor dødsboet er  

 omfattet af kildeskattelovens bestemmelser, jfr. § 4, stk. 1 og 2, i lov om  

 ikrafttræden af lov om opkrævning af indkomst- og formueskat for personer  

 m.v. (kildeskat), og hvor skatteansættelsen vedrører indkomstperioder efter  

 udløbet af indkomståret 1977, eller for værdiansættelser i a conto udlæg  

 eller endelige boopgørelser med skæringsdag efter udløbet af kalenderåret  

 1977 eller ved beregning af passivposter til brug for sådanne opgørelser.
 Stk. 2.  Bekendtgørelsen gælder også for anmodninger om  

 forhåndsbesked, hvorom anmodning er fremsat efter udløbet af kalenderåret  

 1977.
 § 26.  Bekendtgørelsen træder i kraft den 1. januar  

 1978.
 Stk. 2.  Bekendtgørelse nr. 84 af 13. marts 1970 om  

 beskatning af dødsboer m.v. som ændret ved bekendtgørelse nr. 328 af 1. juli  

 1971 og bekendtgørelse nr. 68 af 28. februar 1977 ophæves med udgangen af  

 året 1978 og finder således fortsat anvendelse på de beslutninger og  

 afgørelser, som skatterådene i 1978 skal træffe for så vidt angår ansættelser  

 vedrørende indkomståret 1977 eller tidligere indkomstår og andre afgørelser  

 vedrørende kalenderåret 1977 og tidligere kalenderår.
