 Ugyldighed, manglende høring.  

 Skønsmæssig ansættelse.
 A klager for indkomstårene 1996-1998 inkl. over, at  

 skatteankenævnet skønsmæssigt har forhøjet hendes  

 overskud af virksomhed.
Af sagens oplysninger fremgår, at klageren den 1. maj 1994  

 påbegyndte virksomhed der kun forhandler konsignationsvarer fra  

 selskabet B ApS, hvori hendes ægtefælle er direktør og  

 hendes søn hovedanpartshaver.
Klageren aflønnes med 15 % af  

 omsætningen, dog max. 15 % af 40.000 kr. pr. måned.
Fra 1998 er  

 provisionsmaksimum ændret til 15 % af 60.000 kr. pr. måned.
 Klageren selv har ikke ført noget kasseregnskab.
Skatteankenævnets synspunkter Skatteankenævnet har beregnet, at der i 1996 er henholdsvis -  

 5.619 kr. og - 214 kr. til hver ægtefælles forbrug.
I 1997  

 udgør den samlede forbrugsmulighed 13.516 kr. og i 1998 49.040 kr.
Skatteankenævnet har herefter lagt til grund, at de selvangivne  

 indkomster ikke levner plads til antagelige privatforbrug.
Der er herved  

 henset til, at husstanden har frie goder i form af bolig, el, varme, telefon  

 og bil.
Der anses endelig ikke at have været den fornødne  

 kontrol med salget af konsignationsvarer.
Skatteankenævnet har derfor foretaget skønsmæssige  

 forhøjelser, hvorefter privatforbrugene i hvert år kontant  

 forudsættes at udgøre ca. 63.000 - 64.000 kr.
Det anses i den  

 forbindelse ikke for dokumenteret, at klagerens søn har bidraget med  

 ca. 1.500 kr. om måneden til husholdningen.
Der er videre henvist til,  

 at privatforbrugene i 1994 og 1995, ligeledes efter skønsmæssige  

 forhøjelser, lå på henholdsvis 57.078 kr. og 61.933  

 kr.
Af nævnets forslag til afgørelse dateret den 4. september  

 2000 fremgik endvidere nærmere: "De har også mulighed for at  

 fremlægge Deres synspunkter mundtligt på et møde med  

 nævnet, før der træffes afgørelse.
Hvis De  

 ønsker det, bedes De rette henvendelse til nævnets sekretariat,  

 inden 14 dage fra dato".
 Der blev ikke reageret herpå.
Revisorens skriftlige indlæg For Landsskatteretten har klagerens revisor principalt gjort  

 gældende, at skatteankenævnets afgørelse er ugyldig,  

 eftersom han ikke er blevet indkaldt til møde med nævnet.
 Revisoren har i den forbindelse henvist til indholdet i sin skrivelse af  

 30. maj 2000 til nævnet, hvori han bl.a. har anført, at  

 "Såfremt hans skrivelse ikke umiddelbart medfører bortfald af  

 forhøjelsen, subsidiært væsentligt mindre  

 forhøjelser, begæres mundtlig forhandling med det samlede  

 ankenævn, helst med deltagelse af skatteinspektøren".
 Subsidiært har revisoren for retten nedlagt påstand om, at  

 skatteansættelserne skal nedsættes til de selvangivne  

 beløb, eftersom skattemyndighederne ikke ved forhøjelserne har  

 påvist, at det førte regnskab ikke egner sig til at danne  

 grundlag for skatteansættelsen.
 Revisoren har desuden beregnet, hvor stort et privatforbrug et  

 ægtepar på kontanthjælp ville kunne oppebære i  

 år 2000:
Kontanthjælp 2 personer 177.840 kr.
Skat at betale heraf - 43.010 kr.
Fagligt kontingent for den ene part - 5.000 kr.
Restbeløb 129.830 kr.
Dette beløb skal dække faste udgifter fratrækkes  

 boligudgifter, som beskattes hos ægtefælle (ifølge  

 myndighederne) - 75.000 kr.
Restbeløb herefter 54.830 kr.
 Beløbet bør efter revisorens opfattelse reduceres  

 yderligere, dels fordi de offentlige ydelser efter revisorens opfattelse  

 ligger i overkanten af det nødvendige, dels med henvisning til  

 revisorens tidligere forklaring omkring familiens meget lille privatforbrug i  

 de omhandlede år.
 Beregnet privatforbrug kan således efter revisorens opfattelse  

 passende ansættes til 50.000 kr.
 Herefter giver den subsidiære påstand forhøjelser, som  

 maksimalt giver privatforbrug på 50.000 kr.
Udtalelse fra skatteankenævnet Skatteankenævnet har i den anledning bl.a. udtalt til  

 Landsskatteretten, at idet klageren ikke reagerede på nævnets  

 forslag til afgørelse, måtte nævnet følgelig  

 slutte, at afgørelsen var accepteret, herunder at ønsket om  

 møde med nævnet var frafaldet.
Revisorens forklaring ved den telefoniske drøftelse Revisoren har videre for retten oplyst, at han plejer at komme til  

 møder med myndighederne, men at han ikke tænkte nærmere  

 på at kontakte nævnet efter modtagelsen af nævnets forslag  

 til afgørelse.
Revisoren har videre henvist til, at det ham bekendt ikke er  

 tilstrækkeligt blot at henvise til udviklingen i privatforbruget.
Der  

 må således kræves en egentlig tilsidesættelse af  

 regnskabsgrundlaget for at kunne foretage en skønsmæssig  

 forhøjelse.
Det er også forkert, når nævnet henviser  

 til, at der ikke har været ført den fornødne kontrol med  

 salget af konsignationsvarer.
 Han opfatter i øvrigt klageren som en sandfærdig kvinde, og  

 hun har sagt til ham, at noget familie også har bidraget med kød  

 og kartofler til husholdningen.
 Ankenævnet har heller ikke villet tage stilling til, om man kan leve  

 for ca. 50.000 kr. årligt, som et ægtepar på  

 kontanthjælp må gøre.
Revisoren har endelig oplyst, at kasserapporten føres i selskabet B  

 ApS.
Den føres således ikke for hendes virksomhed direkte.
Revisoren opstiller i den forbindelse det taleksempel, at der i  

 forretningen er blevet solgt varer for 60.000 kr. på en måned.  

 Det udløser en provision til klageren på 15 % af  

 omsætningen.
Herefter har hun 9.000 kr. til gode fra selskabet.
Heraf  

 skal hun svare husleje med 2.500 kr. om måneden.
 Sælger hun i en anden måned til eksempel varer for i alt  

 100.000 kr., anses de første 40.000 kr. for selskabets eget varesalg.  

 Af de resterende 60.000 kr. opnår klageren herefter først sin  

 provision på 15 %.
 Kopier af kassebogsider for april måned 1998 er fremlagt for retten.  

 Det er i den forbindelse oplyst, at dagens salg er registreret på  

 grundlag af en strimmel fra kasseapparat.
Landsskatterettens afgørelse Landsskatteretten finder, at klagerens revisor burde have været  

 indkaldt til en forhandling  med skatteankenævnet, når han  

 udtrykkeligt har anmodet herom.
Det forhold, at skatteankenævnet alene  

 har sendt en standardformular som et bilag til udkastet til  

 sagsfremstillingen med opfordringen om, at rette henvendelse til  

 nævnets sekretariat om et møde, medfører efter rettens  

 opfattelse således ikke, at revisorens oprindelige anmodning om et  

 møde kan anses for opgivet eller at denne skal genfremsættes.  

 Efter rettens opfattelse medfører den manglende høring  

 herefter, at ankenævnets afgørelse for de påklagede  

 år er ugyldig.
Revisorens principale påstand følges  

 derfor.
