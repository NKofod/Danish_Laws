Nr BTL 70 Betænkning over Forslag til lov for Grønland om forlængelse og fornyelse  

 af kollektive overenskomster og aftaler m.v. og om ændring af  

 dyrtidsregulering   

 Nr L 70 1985-86, 1. samling Blad nr 164 Afgivet af arbejdsmarkedsudvalget Afgivet: 19851113 Udvalget har behandlet lovforslaget i nogle møder og har herunder stillet spørgsmål til ministeren for Grønland til skriftlig besvarelse.
 Mundtlige og/eller skriftlige henvendelser er modtaget fra:
Akademikernes Centralorganisation, Danske Fysioterapeuter, Dansk Sygeplejeråd, Dansk Tandplejerforening, Den almindelige danske Jordemoderforening, Ergoterapeutforeningen, Landssammenslutningen af Hospitalslaboranter, Maskinmestrenes Forening, Oldfrueforeningen i Danmark, Radiotelegrafistforeningen af 1917, Tjenestemændenes Fællesudvalg og Økonomaforeningen.
Herefter indstiller et flertal (udvalget med undtagelse af socialistisk folkepartis og venstresocialisternes medlemmer) lovforslaget til vedtagelse med det af ministeren for Grønland stillede og af udvalget tiltrådte ændringsforslag.
Et mindretal inden for flertallet (socialdemokratiets medlemmer af udvalget) har bl.a. i lønningsrådet opfordret til ny kontakt mellem parterne med henblik på en genoptagelse af de afbrudte forhandlinger.
Denne opfordring har ikke kunnet opnå tilslutning.
Mindretallet hilser med tilfredshed, at det er lykkedes at skabe flertal for en ændret fordeling af den samlede forhøjelse af lønsummen.
Mindretallet har noteret sig, at alle deputationer har fremført stor betænkelighed ved den fremtidige rekruttering til den ikke-hjemmehørende arbejdsstyrke.
Socialdemokratiet er principielt imod overenskomstindgreb.
Under hensyntagen til de uoverskuelige konsekvenser, der vil opstå for den grønlandske befolkning, såfremt der ikke gribes ind, samt landstingets holdning, der altid har vejet tungt i socialdemokratiets bedømmelse af lovgivning om grønlandske forhold, indstiller mindretallet lovforslaget til vedtagelse med det af ministeren for Grønland stillede ændringsforslag.
Et mindretal (socialistisk folkepartis medlemmer af udvalget) kan ikke medvirke ved gennemførelsen af det fremsatte lovforslag.
De mange indgreb, der er foretaget på det grønlandske overenskomstområde bekræfter, at det snarere er blevet en regel end en undtagelse, at folketinget griber ind.
En væsentlig årsag er, at man fra det offentlige aftalenævns side ikke er indstillet på at føre reelle forhandlinger.
Over for de mange organisationer, som man skal forhandle med, fremkommer aftalenævnet med et og samme forslag vel vidende, at hver organisation har specielle løn- og arbejdsvilkår.
Under sådanne vilkår er det ikke mærkeligt, at overenskomstforhandlingerne hurtigt bryder sammen.
På længere sigt kan denne forhandlingstaktik blive en boomerang for det grønlandske samfund, idet man efterhånden ikke kan få den nødvendige arbejdskraft fra Danmark til Grønland.
Mindretallet skal derfor anbefale, at aftalenævnet får et kursus i, hvordan og på hvilke vilkår man fører overenskomstforhandlinger, samt at de (politiske) forhandlingsudspil, der kommer fra nævnet, ikke fremover skal være et diktat.
Under udvalgsarbejdet er det blevet oplyst, at der ikke som ellers oplyst af ministeren under 1. behandling er nogen overhængende fare for, at det grønlandske samfund er i en akut situation, hvor befolkningen ikke kan få den nødvendige varme- og elforsyning samt den fornødne hospitalshjælp.
Alle organisationer har bekræftet, at der i den foreliggende konfliktsituation er sikret arbejdskraft inden for de livsvigtige områder.
Det er endvidere blevet bekræftet, at der inden for en 14-15 års periode er sket en faktisk lønudjævning mellem den hjemmeboende og den udsendte arbejdskraft.
Dette har også været de faglige organisationers politik igennem en årrække.
De særlige grønlandske forhold taget i betragtning og den videre udvikling af hjemmestyret henimod fuld selvstændighed over egne anliggender gør, at arbejdsforholdene i Grønland og i Danmark ikke umiddelbart kan sammenlignes.
Mindretallet har derfor den indstilling, at det er ønskeligt, at forholdene »normaliseres«  

 på arbejdsmarkedet set i relation til den grønlandske virkelighed.
Det skal dog understreges, at mindretallet ikke fremover vil acceptere den måde, man gennemfører overenskomstforhandlingerne på.
De politiske magthavere og specielt det offentlige aftalenævn må i fremtiden lære at føre reelle overenskomstforhandlinger; ellers vil det i længden skade det grønlandske samfund selv.
Mindretallet vil derfor denne gang hverken stemme for eller imod ved lovforslagets 3. behandling.
Et andet mindretal (venstresocialisternes medlem af udvalget) ønsker at udtale følgende:
Radiotelegrafistforeningen af 1917 har i sin henvendelse om indgrebet i overenskomsterne til arbejdsmarkedsudvalget skrevet: »det er urimeligt, at det offentlige aftalenævn år efter år gemmer sig bag folketingets indgreb over for det offentlige arbejdsmarked i Grønland«.
At det er svært for ikke at sige umuligt at komme i realitetsforhandlinger med aftalenævnet, og at disse forhandlinger i øvrigt normalt trækker ud i det uendelige, blev bekræftet af flere deputationer, bl.a. deputationen fra Landssammenslutningen af Hospitalslaboranter, hvis 83-overenskomst blev underskrevet i marts 1985! Dette er ikke en undtagelse, men snarere reglen.
Hvad 85-overenskomsten angår, har der ikke været tilløb til reelle forhandlinger.
Der har kun været holdt et »forhandlingsmøde« med hospitalslaboranterne (ordet forhandlinger bør sættes i gåseøjne).
Samme synspunkt blev i øvrigt udtrykt af flere andre deputationer, bl.a.
AC, Dansk Sygeplejeråd og Maskinmesterforeningen, som tilføjede, at det offentlige aftalenævn tilsyneladende ingen reel forhandlingskompetence har, men blot ultimativt fremsætter sine krav, som de faglige organisationer kan acceptere eller lade være.
Det vil sige, at forhandlingerne med det lokale aftalenævn er degenereret til de rene og skære skinforhandlinger.
Mindretallet erkender den specielle grønlandske situation.
Men mindretallet mener, at den bliver misbrugt af regeringen som begrundelse for at lovgive på dette overenskomstområde.
Der er ingen livstruende situation på el- og vandværksområdet.
Der er ikke udsendt strejkevarsel for de maskinmestre, der arbejder i Grønland.
Det er i øvrigt mere end naivt at tro, at et lovindgreb i overenskomsterne får de ubesatte maskinmesterstillinger besat.
Dansk Sygeplejeråd har iværksat strejker, men har indgået beredskabsaftaler for alle områder på grundlag af aftalenævnets egne oplysninger og forslag.
Og det er ifølge et notat, som Dansk Sygeplejeråd har givet arbejdsmarkedsudvalget, urigtigt, at Dansk Sygeplejeråd har afvist at indgå forbedrede beredskabsaftaler ved sygehusene, idet der ikke på noget tidspunkt har været henvendelse om ændringer i disse aftaler fra aftalenævnet.
Mindretallet skal på ovennævnte baggrund samt som principiel modstander af statslige indgreb i overenskomsterne indstille lovforslaget til forkastelse ved 3. behandling.
Lønarbejderne og deres organisationer må have fuld forhandlings- og aktionsret for deres krav til løn- og arbejdsforhold, også i Grønland.
Ændringsforslag Af ministeren for Grønland, tiltrådte af udvalget:
Til § 3 I stk. 1, 2. pkt., ændres »1,95 pct.« til: »3/4«.
Bemærkninger I § 3, stk. 1, foreslås fordelingen af den samlede forhøjelse på 5,95 pct. ændret, således at indtil 3/4 kan anvendes med virkning fra 1. april 1986 og resten med virkning fra 1. oktober 1986.
Samme ramme for lønforbedringer og samme fordeling heraf har fundet anvendelse på de områder, hvor der inden den 12. november 1985 er sket overenskomstfornyelse for perioden 1985-87, og som derfor ikke er omfattet af lovforslaget.
Flemming Jensen (KF) fmd.
Henning Andersen (KF) Bo Kristensen (KF) Jette Thomsen (KF) Jens Peter Jensen (V) Tørnæs (V) Bente Juncker (CD) Kofod-Svendsen (KrF) Jytte Andersen (S) Sonja Mikkelsen (S) Bakholt (S) Søren B.
Jørgensen (S) nfmd.
Kaj Poulsen (S) Lilli Gyldenkilde (SF) Ole Henriksen (SF) Elisabeth Bruun Olesen (VS) Lone Dybkjær (RV) Partierne FP og FD havde ikke medlemmer i udvalget.
