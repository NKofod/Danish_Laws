Direktoratet har i bekendtgørelse nr. 869 af 18. december 1989 fastsat regler om dagpengeretten for ledige arbejdsløshedskassemedlemmer, der er beskæftiget ved sæsonarbejde.
 Reglerne i denne bekendtgørelse skal ses i sammenhæng med bekendtgørelse  

 nr. 315 af 17. maj 1989 om et arbejdsløshedskassemedlems  

 rådighedsforpligtelse og konsekvenserne af selvforskyldt ledighed, idet  

 betingelserne heri altid skal være opfyldt, inden der kan udbetales dagpenge.
 Reglerne skal sikre, at dagpenge kun udbetales til et ledigt og i øvrigt  

 dagpengeberettiget medlem i situationer, hvor medlemmet er til rådighed for  

 arbejdsmarkedet.
 Dagpenge kan derfor kun udbetales til et medlem, som arbejdsløshedskassen  

 efter en konkret vurdering anser for at være ledig i en forudsigelig  

 arbejdsfri periode, og som ikke har begrænset sin rådighed for  

 arbejdsmarkedet til ansættelsesforhold med tilbagevendende, ulønnede og  

 forudsigelige arbejdsfrie perioder.
Til § 1 Der er ikke tale om sæsonarbejde, hvis et medlem er beskæftiget med  

 arbejdet hele året, uanset at beskæftigelsen normalt udbydes som  

 sæsonarbejde.
 Som eksempler på arbejde, der kan være sæsonarbejde, kan bl.a. nævnes:  

 arbejde ved forlystelsesetablissementer, arbejde på campingpladser og  

 fritidsundervisning, idet den arbejdsfrie periode i ansættelsesforhold som  

 disse typisk vil være forudsigelig.
Til § 2 Bestemmelsen fastsætter, i hvilke situationer arbejdsløshedskassen bl.a.  

 har pligt til at foretage en konkret rådighedsvurdering, samt hvilke momenter  

 arbejdsløshedskassen skal lægge vægt på ved vurderingen.
En rådighedsvurdering er altid en konkret vurdering, i hvilken samtlige  

 relevante momenter skal indgå.
Ved vurderingen skal der lægges afgørende vægt  

 på, om medlemmet selv er aktivt arbejdssøgende til arbejde, der ikke er  

 sæsonarbejde.
Det vil sige, at medlemmet skal bestræbe sig på at opnå et fast  

 helårsarbejde.
 Endvidere skal det indgå som et væsentligt moment i rådighedsvurderingen,  

 hvis medlemmet har opsagt et arbejde for at overtage et sæsonarbejde,  

 herunder også enkeltstående arbejde ved selvstændig virksomhed, som ikke vil  

 kunne anses for omfattet af reglerne om bibeskæftigelse ved selvstændig  

 virksomhed.
 Når et medlem beder om dagpenge i forbindelse med et  

 sæsonansættelsesforholds ophør, skal arbejdsløshedskassen sikre sig, at  

 medlemmet er frigjort fra ansættelsesforholdet, således at medlemmet er i  

 stand til at overtage andet varigt/fast arbejde.
 Den omstændighed, at et medlem ved ansættelsesforholdets ophør i 2 år kun  

 har haft sæsonarbejde, vil ikke i sig selv kunne medføre, at medlemmet ikke  

 anses for at stå til rådighed for arbejdsmarkedet, hvis medlemmet  

 dokumenterer at have været aktivt arbejdssøgende til arbejde, der ikke er  

 sæsonarbejde.
 Hvis arbejdsløshedskassen finder, at medlemmet er til rådighed for  

 arbejdsmarkedet, vil arbejdsløshedskassen dog skriftligt kunne meddele  

 medlemmet, at medlemmet for at kunne modtage dagpenge fremover skal kunne  

 dokumentere at være aktivt arbejdssøgende til arbejde, der ikke er  

 sæsonarbejde, jf. i øvrigt princippet i rådighedsbekendtgørelsens § 10, stk.  

 3, nr. 2.
Til § 3 Arbejdsløshedskassen skal efter reglerne fastsat i henhold til  

 arbejdsløshedsforsikringslovens § 79, stk. 3, sikre sig det fornødne  

 dokumentationsmateriale for medlemmets rådighed.
