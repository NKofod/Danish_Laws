Betænkning afgivet af Skatteudvalget den 13. december 2018 Betænkning over Forslag til lov om ændring af ligningsloven, ejendomsværdiskatteloven, lov om et indkomstregister, personskatteloven og skatteindberetningsloven (Bedre vilkår for vækst og korrekt skattebetaling i dele- og platformsøkonomien) [af skatteministeren (Karsten Lauritzen)]:
1. Ændringsforslag Skatteministeren har stillet 3 ændringsforslag til lovforslaget.
2. Indstillinger Et mindretal i udvalget (S og DF) vil ved 3. behandling af lovforslaget redegøre for deres stilling til lovforslaget.
Mindretallet vil stemme for de stillede ændringsforslag.
 Et andet mindretal i udvalget (V, LA, RV og KF) indstiller lovforslaget til vedtagelse med de stillede ændringsforslag.
Et tredje mindretal i udvalget (EL og SF) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Et fjerde mindretal i udvalget (ALT) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget bemærker, at Enhedslisten er skeptiske over for den ordning, der med lovforslaget etableres med virksomheder inden for platformsøkonomien.
Enhedslisten er af den klare opfattelse, at man ikke har behov for at etablere frivillige aftaler.
Man kunne enten via bankerne eller ved at kræve en licensordning, der også indbefatter indrapportering af lejeindtægter til Skattestyrelsen, anskaffe sig de nødvendige oplysninger.
Enhedslisten mener ikke, at disse redskaber er afsøgt i tilstrækkelig grad, inden regeringen indgik frivillige aftaler med f.eks.
Airbnb.
Det følger af aftalen, at hvis man benytter netop en af disse udbydere, som har en frivillig aftale om udlevering af oplysninger om indtægter til Skattestyrelsen, er man berettiget til lempeligere beskatning af lejeindtægterne.
Dermed har Airbnb sikret sig en klar konkurrencefordel og har dermed opnået en fordel ved den frivillige aftale.
Dette giver en skidt incitamentsstruktur, idet Airbnb selv proaktivt burde have sørget for, at de for længst indrapporterede disse oplysninger til Skattestyrelsen.
Det er efter Enhedslistens grundlæggende opfattelse et dårligt princip at give skattelettelser for at få folk til at indrapportere deres indtægter på en korrekt og fyldestgørende måde.
Dette burde i stedet sikres gennem en ordentlig kontrol i Skattestyrelsen.
Enhedslisten kan derfor ikke støtte forslaget.
4. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (S, DF, V, LA, RV og KF):
 1) I den under nr. 3 foreslåede § 15 R indsættes i stk. 1 efter 2. pkt. som nyt punktum:
»Endvidere kan der af den del af lejeindtægten, der overstiger fradraget efter 1. pkt., fradrages 40 pct.« [Fastsættelse af et supplerende fradrag for privatpersoners lejeindtægter fra udlejning af biler, både og campingvogne m.v.] 2) I den under nr. 3 foreslåede § 15 R ændres i stk. 1, 3. pkt., der bliver 4. pkt., »1. pkt. dækker« til: »1. og 3. pkt. dækker«, og i 4. pkt., der bliver 5. pkt., ændres »1.-3. pkt.« til: »1.-4. pkt.« [Fastsættelse af, at bestemmelser vedrørende det foreslåede bundfradrag på 10.000 kr. (2018-niveau) ligeledes skal gælde for det supplerende fradrag] 3) I den under nr. 3 foreslåede § 15 R ændres i stk. 3, 1. pkt., »fradraget« til: »fradragene«.
[Fastsættelse af, at betingelse om indberetning fra tredjepart også skal gælde for det supplerende fradrag] Bemærkninger Til nr. 1 Det foreslås med ændringsforslag nr. 1, at 40 pct. af den del af lejeindtægten fra privatpersoners udlejning af biler, både og campingvogne m.v., der overstiger det foreslåede bundfradrag på 10.000 kr. (2018-niveau), kan fradrages.
Det betyder, at alene 60 pct. af den bruttolejeindtægt, der overstiger bundfradraget, skal beskattes.
Til nr. 2 og 3 Der er tale om ændringer, der sikrer, at det supplerende fradrag, der foreslås indført med ændringsforslag nr. 1, bliver omfattet af den samme regulering som det bundfradrag på 10.000 kr. (2018-niveau), der foreslås indført med det nye § 15 R, stk. 1, 1. pkt.
Med ændringsforslag nr. 2 foreslås, dels at det supplerende fradrag, der foreslås med ændringsforslag nr. 1, sammen med bundfradraget på 10.000 kr. (2018-niveau) dækker samtlige udgifter m.v., der er forbundet med udlejningen, og dels at det supplerende fradrag ikke gælder for indkomst, der er erhvervet som led i erhvervsmæssig virksomhed.
Det svarer til, hvad der foreslås at gælde for bundfradraget på 10.000 kr. (2018-niveau).
 Med ændringsforslag nr. 3 foreslås, at det for det supplerende fradrag, der foreslås med ændringsforslag nr. 1, ligesom for bundfradraget på 10.000 kr. (2018-niveau) er en betingelse, at der sker indberetning af indkomstårets samlede lejeindtægter fra de omfattede aktiver efter skatteindberetningslovens § 43.
5. Udvalgsarbejdet Lovforslaget blev fremsat den 14. november 2018 og var til 1. behandling den 22. november 2018. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 29. juni 2018 dette udkast til udvalget, jf.
SAU alm. del  bilag 241 (folketingsåret 2017-18). Den 14. november 2018 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 2 spørgsmål til skatteministeren til skriftlig besvarelse, som ministeren har besvaret.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Carsten Kissmeyer (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Julius Graakjær Grantzau (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
