Resumé  


  

 Metodistkirken i Danmark  

 klagede over at SU-Styrelsen (S) havde meddelt tre studerende afslag på  

 uddannelsesstøtte til gennemførelse af en uddannelse på Metodistkirkens  

 Teologiske Seminarium i Sverige.
S begrundede afslaget med at uddannelsen  

 ikke  

 ville kunne anerkendes offentligt i Danmark, jf.
Undervisningsministeriets  

 bekendtgørelse om uddannelsesstøtte.
Det fremgik af sagens akter at S i en  

 afgørelse fra 1987 havde anerkendt, at uddannelsen efter de dagældende regler  

 indebar ret til uddannelsesstøtte.
Ombudsmanden  

 redegjorde for at det også efter de i 1987 gældende regler var en betingelse,  

 at uddannelsen kunne anerkendes offentligt i Danmark, og at retsgrundlaget  

 for  

 så vidt var uændret.
Ombudsmanden udtalte at S ifølge forvaltningsrettens  

 almindelige lighedsgrundsætning ikke uden videre kunne fravige den praksis,  

 der  

 blev fastlagt ved afgørelsen i 1987, idet denne afgørelse fremtrådte som en  

 principiel afklaring af det rejste fortolkningsspørgsmål.
S ville kun kunne  

 fravige det tidligere fortolkningsresultat, såfremt afgørelsen fra 1987 var  

 urigtig.
Ombudsmanden fandt ikke at det på det foreliggende grundlag var  

 sandsynliggjort, at S's afslag havde karakter af en retmæssig korrigering af  

 afgørelsen fra 1987 og henstillede derfor til S at tage sagen op til fornyet  

 overvejelse. (J. nr. 1993-673-73).
Uddannelsesstøtte  

 til studerende ved Metodistkirkens Teologiske Seminarium.
Den almindelige  

 lighedsgrundsætning.
 A indgav på vegne af Metodistkirken i Danmark en klage til  

 mig over SU-Styrelsen.
 Sagens faktiske omstændigheder var følgende:
 I september 1992 søgte B, C og D om uddannelsesstøtte til  

 gennemførelse af studiet på Metodistkirkens Teologiske Seminarium i Sverige.  

 Ifølge ansøgningerne skulle uddannelsen gennemføres fra januar måned 1993 til  

 juni måned 1996.
Den 14. december 1992 meddelte SU-Styrelsen afslag på  

 ansøgningerne.
Styrelsen henviste til at uddannelsen ikke ville kunne  

 anerkendes offentligt i Danmark, jf. § 36, stk. 1, nr. 3, i  

 Undervisningsministeriets  

 bekendtgørelse nr. 554 af 22. juni 1992 om uddannelsesstøtte.
Afgørelserne  

 var  

 ikke nærmere begrundet.
 Ved skrivelse af 9. januar 1993 rettede A henvendelse til  

 SU-Styrelsen og gjorde gældende at den omhandlede uddannelse opfyldte de  

 betingelser, der er indeholdt i § 36 i bekendtgørelsen om uddannelsesstøtte.  

 A anførte bl.a. at Metodistkirken siden 1866 havde været et anerkendt  

 trossamfund i Danmark.
I en skrivelse af 18. februar 1993 forelagde SU-Styrelsen  

 sagen for Nævnet for Støtteberettigende Uddannelser i Udlandet.
Nævnet, der  

 er  

 nedsat med hjemmel i § 46 i bekendtgørelsen om uddannelsesstøtte, skal bl.a.  

 i  

 særlige tilfælde udtale sig om hvorvidt uddannelser i udlandet indebærer ret  

 til uddannelsesstøtte.
I skrivelsen anførte SU-Styrelsen bl.a. følgende:
"Hovedlinien på området har gennem årene været, at vi  

 ikke har godkendt uddannelser af denne type.
Ministeriet har som ankeinstans  

 godkendt denne praksis.
Vi må dog erkende, at den linie, vi har fulgt, ikke  

 har  

 været helt klar, idet der også har været givet godkendelser på området.
Dette  

 har ofte været forårsaget af, at det kan være vanskeligt at gennemskue,  

 hvilket  

 idegrundlag den enkelte uddannelse bygger på.
I forbindelse med de nye reglers ikrafttræden, hvor det nu  

 direkte fremgår af bekendtgørelsen, at uddannelsen skal kunne offentligt  

 anerkendes her i landet, også hvad angår de nordiske uddannelser, har vi  

 forsøgt at føre en linie, hvor vi ikke giver støtte til teologi- og  

 religionsuddannelser inden for andre tros- og kirkesamfund.
Dette svarer til  

 de  

 retningslinier, der følges, når uddannelser godkendes som støtteberettigende  

 i  

 Danmark, og til de retningslinier, ministeriet har tilkendegivet overfor  

 styrelsen.
 ...
Det vil, så vidt vi erfaringsmæssigt kan vurdere, give os  

 store afgrænsningsproblemer, hvis vi begynder at godkende diverse uddannelser  

 på dette område.
Vi ønsker derfor at fastholde en stram praksis, hvor der kun  

 gives støtte til uddannelser, der modsvarer de danske  

 universitetsuddannelser.  

 Vi mener heller ikke, at uddannelser af denne type opfylder betingelserne i  

 bekendtgørelsen." Det fremgik af et telefonnotat, der var dateret den 22.  

 februar 1993, at nævnets medlemmer havde tilsluttet sig styrelsens  

 synspunkter.  

 Nævnet afgav ikke en skriftlig udtalelse, og det omtalte telefonnotat  

 indeholdt  

 ikke oplysninger om de overvejelser der lå til grund for nævnets standpunkt.
 På denne baggrund meddelte SU-Styrelsen A ved skrivelse af  

 10. marts at man måtte fastholde afgørelserne af 14. december 1992.
Ved skrivelse af 1. juli 1993 rettede Dansk Ungdoms  

 Fællesråd henvendelse til Undervisningsministeriet om sagen.
Skrivelsen - der  

 efter det oplyste ikke blev besvaret af Undervisningsministeriet - indeholdt  

 bl.a. følgende oplysninger:
 "  

  

 Dansk  

 anerkendelse af uddannelsen:
Metodistkirken har siden 1866 været et af staten anerkendt  

 trossamfund bl.a. på baggrund af kirkens varetagelse af præsternes  

 uddannelse.  

 Præsterne ordineres af biskopperne, og ansøgningen om indsættelse i  

 præsteembedet stiles til Kirkeministeriet, der meddeler præsten offentlig  

 anerkendelse ved kongelig resolution til at udøve sit embede i henhold til de  

 af Kirkeministeriet anerkendte regulativer.
Uddannelsen fra Metodistkirkens  

 teologiske seminarium er anerkendt som det primære grundlag for ansættelse i  

 Metodistkirken.
 Med hensyn til anerkendelse af denne uddannelse som grundlag  

 for ansættelse i Folkekirken, giver de teologiske fakulteter i Danmark ikke  

 generelle bedømmelser af andre uddannelser end deres egne.
Men på baggrund af forespørgsel fra SU-Styrelsen i 1987 foreligger  

 en udtalelse fra Pastoralseminarets rektor i Århus, (E) via forespørgsel fra  

 biskop (F). (E) vurderede bl.a., at uddannelsen fra Metodistkirkens Nordiske  

 Teologiske Seminarium i tilfælde af studieskift ville modsvare en del af en  

 dansk cand.teol. uddannelse.
På baggrund af denne vurdering har studerende  

 fra  

 både baptistsamfundet og Metodistkirken indtil nu oppebåret SU.
 Der har ikke været problemer med at få meritoverførsel til  

 de danske teologiske fakulteter for studerende med uddannelse fra de  

 frikirkelige  

 uddannelser i Sverige.
 Erhvervskompetence i  

 Danmark:
Metodistkirkens uddannelse er det primære grundlag for  

 ansættelse i Metodistkirken i Danmark, ligesom baptisternes uddannelse er det  

 for ansættelse i Baptistsamfundets kirker.
De studerende er efter forstudiet  

 bedømt som forhåndsgodkendte til efter fornøden uddannelse at kunne bestride  

 præsteembedet.
Kirkeministeriet har ikke givet en forhåndsgodkendelse af de  

 frikirkelige uddannelser som adgangsgrundlag for ansættelse som præst i  

 Folkekirken,  

 men  

  

 i praksis  

  

 er der i de senere år  

 sket en del ansættelser i Folkekirken på baggrund af uddannelse fra  

 Metodistkirkens  

 Teologiske Seminarium i Sverige eller med en "Master of  

 Divinity"-eksamen - også fra Sverige.
Desuden har flere med frikirkelige  

 uddannelser fundet arbejde i kirkelige organisationer m.v." Det fremgik i øvrigt af sagens akter at SU-Styrelsen  

 tidligere havde anerkendt at uddannelsen på Metodistkirkens Teologiske  

 Seminarium i Sverige indebar ret til uddannelsesstøtte.
Således fremgik det  

 af  

 styrelsens skrivelse af 9. september 1987 at:
"Styrelsen har den 24. august 1987 modtaget en  

 udtalelse fra Kirkeministeriet om den 3-årige præsteuddannelse ved  

 Metodistkyrkans  

 Teologiska Seminarium i Göteborg. (...) Uddannelsen kan herefter godkendes som støtteberettiget  

 efter gældende regler.
Danske statsborgere, der er under uddannelse ved seminaret i  

 Göteborg, kan henvende sig til styrelsen med henvisning til denne skrivelse.  

 Ansøgningsmateriale vil derefter blive sendt til de pågældende." Afgørelsen hvilede på en udtalelse af 10. august 1987 fra  

 rektor ved Pastoralseminaret i Århus.
Udtalelsen lød i sin helhed således:
 "Som svar på Deres anmodning skal jeg herved fremsende  

 følgende bemærkninger til vedlagte ansøgning:
 Den uddannelse, til hvilken der søges  

 støtte, giver erhvervskompetance som præst inden for  

 Methodistkirken i Danmark.
Efter min bedømmelse vil uddannelsen,  

 efter en ækvivalensvurdering og meritoverførelses-procedure, kunne give  

 adgang  

 til videregående studier ved et teologisk fakultet i Danmark med henblik på  

 opnåelse af en teologisk kandidateksamen." Ved skrivelse af 18. marts 1993 indbragte A sagen for mig.
I  

 den anledning indhentede jeg en udtalelse af 19. april 1993 fra SU-Styrelsen.  

 Heri hed det bl.a. følgende:
 "I 1987 havde vi en ansøgning om godkendelse af  

 Metodistkirkens Teologiske Seminarium i Göteborg som støtteberettigende til  

 høring i Kirkeministeriet.
Kirkeministeriet indhentede i den anledning vedlagte  

 udtalelse af 10. august 1987 fra Pastoralseminaret.
Som det fremgår, var det  

 Pastoralseminarets opfattelse, at efteruddannelse ved Metodistkirkens  

 Teologiske Seminarium i Göteborg efter meritoverførelsesprocedure kunne give  

 adgang til videregående studier ved et teologisk fakultet i Danmark med  

 henblik  

 på at opnå en teologisk kandidateksamen.
 På denne baggrund godkendte vi i brev af 9. september 1987  

 uddannelsen som støtteberettigende efter de dagældende regler, det vil sige  

 efter reglerne i bekendtgørelse nr. 159 af 31. marts 1987 om  

 uddannelsesstøtte.  

 Efter § 3, stk. 2, i denne bekendtgørelse kan uddannelse i et andet nordisk  

 land godkendes som støtteberettigende, hvis de samme betingelser, som gælder  

 for en uddannelse i Danmark, er opfyldt, og hvis uddannelsen derudover giver  

 en  

 erhvervskompetence, der kan finde almindelig anvendelse i Danmark, eller  

 indgår som en del af eller kan give adgang til en kompetencegivende  

 uddannelse  

 i Danmark.
Vi har på grundlag af den godkendelse, der blev givet i  

 1987, givet støtte til 3 studerende til uddannelsen ved Metodistkirkens  

 Teologiske  

 Seminarium i Göteborg.
De er alle begyndt på uddannelsen i 1987. Vi har ikke  

 ved en gennemgang af de ansøgninger, som vi siden 1987 har fået om støtte til  

 uddannelser i de andre nordiske lande, fundet frem til andre studerende, der  

 har fået støtte til denne uddannelse.
Den 1. juli 1992 blev der indført nye regler om støtte til  

 uddannelser i udlandet.
Det fremgår nu direkte af bekendtgørelsen, at  

 uddannelsen skal kunne offentlig anerkendes her i landet for at være  

 støtteberettigende.
Med de ændrede støtteregler til uddannelser i udlandet blev  

 der nedsat et sagkyndigt nævn, som skal rådgive styrelsen i sager om støtte  

 til  

 uddannelser i udlandet.
Klageadgangen til Undervisningsministeriet bortfaldt  

 samtidig.
Da vi i slutningen af 1992 igen fik ansøgninger fra  

 studerende ved Metodistkirkens Teologiske Seminarium i Sverige efter nogle år  

 uden ansøgninger om støtte til uddannelsen, afviste vi at godkende denne som  

 støtteberettigende.
Baggrunden for afslaget er, at vi vurderer, at der er  

 tale  

 om en uddannelse, som ikke vil kunne offentligt anerkendes her i landet.
Vi har ved denne vurdering lagt vægt på, at der er tale om  

 en uddannelse, der har et snævert erhvervssigte.
Vi har endvidere set på,  

 hvordan tilsvarende private uddannelser er stillet her i landet.
Vi kan i den  

 forbindelse henvise til, at Undervisningsministeriet i vedlagte brev af 3.  

 juli  

 1992 har afvist at godkende en præsteuddannelse ved Baptistsamfundets  

 Teologiske Seminarium som støtteberettigende.
Styrelsen har haft forelagt sagen for Nævnet for  

 støtteberettigende uddannelser i udlandet, som er enig i denne vurdering.  

 Nævnet er nedsat i henhold til § 46 i bekendtgørelsen om  

 uddannelsesstøtte." Ved skrivelse af 16. juni 1993 fremsatte advokat G på  

 Metodistkirkens vegne en række bemærkninger til SU-Styrelsens udtalelse.  

 Advokat G anførte bl.a. følgende:
 "En ikke uvæsentlig andel af de studerende, som har  

 gennemført det Teologiske Seminarium, har efter uddannelsen taget ansættelse  

 blandt andet som undervisere, vejledere og som præster i den danske  

 folkekirke  

 samt endelig som præster i andre kirkemenigheder.
 ...
 Det bestrides derfor, at der er tale om et sådant snævert  

 erhvervsmæssigt sigte, at dette kan begrunde et afslag på SU, således som  

 anført i SU-Styrelsens skrivelse af 19/04 1993 til ombudsmanden.
Endvidere blev det fastslået allerede i udtalelsen af 10/08  

 1987 fra Patoralseminaret, at eksamen og/eller deleksamener fra Det  

 Teologiske  

 Seminarium kunne danne grundlag for meritoverførsler.
Dette førte til, at  

 anmodning  

 om SU blev imødekommet i 1987 ved skrivelse af 09/09 1987 i medfør af den  

 dagældende bekendtgørelse § 3, stk. 2.
 Bekendtgørelsen er senere blevet ændret på en række andre  

 punkter, men det gøres gældende, at der i forhold til SU-berettigelse ved  

 uddannelser  

 i andre nordiske lande, alene er tale om systematiske ændringer af  

 bestemmelsen  

 fra § 3, stk. 2, til § 36, og at der ikke herved er tilsigtet nogen  

 realitetsændring i relation til den foreliggende situation.
Det gøres derfor gældende, at uanset omfanget af det  

 erhvervsmæssige sigte er der tale om en fra SU-Styrelsens side tilhjemlet  

 praksisændring." Som bilag til advokat G's skrivelse var vedlagt et notat om  

 de danske kandidater fra Metodistkirkens Nordiske Teologiske Seminarium.  

 Heraf  

 fremgik det bl.a. at stort set alle kandidater havde opnået ansættelse som  

 præst i Metodistkirken, og at enkelte kandidater senere - efter at have  

 aflagt  

 såkaldt bispeeksamen - havde opnået ansættelse som præst i Folkekirken.
Danske Kirkers Samråd afgav ved skrivelse af 17. juni 1993  

 til mig et indlæg i sagen.
Heri hed det bl.a. følgende:
 "Danske Kirkers Samråd har diskuteret en konkret  

 afgørelse truffet af SU-Styrelsen vedrørende Det Nordiske Teologiske  

 Seminarium  

 i Göteborg.
Der er tale om et teologisk seminarium, hvis uddannelse  

 kvalificerer til præstetjeneste i en af Den danske Metodistkirkes  

 præstestillinger.  

 Uddannelsen er således kompetencegivende inden for et af de historisk  

 anerkendte kirkesamfund i Danmark, og det forekommer derfor at være udtryk  

 for  

 en urimelig forskelsbehandling, når der gives afslag på SU til studier ved  

 dette seminarium." SU-Styrelsen afgav ved skrivelse af 16. juli 1993 en  

 afsluttende udtalelse i sagen.
Heri hed det bl.a. følgende:
"Vi fastholder, at uddannelsen ved Metodistkirkens  

 Teologiske Seminarium i Göteborg har et snævert erhvervsmæssigt sigte.
Som  

 det  

 fremgår af vores udtalelse af 19. april 1993, har vi imidlertid også i vores  

 afgørelse lagt vægt på, hvordan tilsvarende private uddannelser er stillet  

 her  

 i Danmark.
På denne baggrund har vi vurderet, at der er tale om en  

 uddannelse,  

 som ikke vil kunne offentligt anerkendes her i landet.
Baptistsamfundets Teologiske Seminarium har søgt om at blive  

 godkendt som støtteberettigende i Danmark.
Når denne uddannelse, som det  

 fremgår  

 af ministeriets breve af 3. juli 1992 og 6. juni 1990, ikke kan godkendes som  

 støtteberettigende, er det nærliggende at antage, at det samme gælder med  

 hensyn til Metodistkirkens uddannelse.
Vi mener ikke, at det forhold, at uddannelsen i 1987 blev  

 godkendt som støtteberettigende, afskærer os fra nu at afslå at godkende den  

 som støtteberettigende.
Vi henviser herved til de nye regler, der den 1. juli  

 1992 blev indført om støtte til uddannelser i udlandet, og i øvrigt til, at  

 det  

 er almindeligt antaget, at forvaltningen er berettiget til at ændre praksis  

 under hensyn til indvundne erfaringer, lancering af nye synspunkter osv. (Se  

 Juridisk Grundbog III, 3. udgave, side 652)." Den 22. februar 1994 modtog jeg en række yderligere  

 sagsakter fra SU-Styrelsen.
 I en skrivelse til A udtalte jeg herefter følgende:
"1. SU-Styrelsens afgørelser af 14. december 1992 er  

 truffet i medfør af § 36 i Undervisningsministeriets bekendtgørelse nr. 554  

 af  

 22. juni 1992 om uddannelsesstøtte.
Bestemmelsen har følgende ordlyd:
"§ 36.  

  

 Uddannelsessøgende kan få  

 uddannelsesstøtte til uddannelse i et andet nordisk land, når uddannelsen er offentligt anerkendt og foregår ved  

 en  

 offentligt anerkendt  

 uddannelsesinstitution, er ulønnet og tilrettelagt som  

 heltidsundervisning  

 af mindst 3 måneders  

 sammenhængende varighed og er af en sådan art, at den ville kunne  

 offentligt  

 anerkendes i Danmark.
Stk. 2.  

  

 Uddannelsen skal give en erhvervskompetence, der kan  

 finde  

 almindelig anvendelse i Danmark,  

 eller indgå som en del af eller give adgang til  

 en  

 kompetencegivende uddannelse i  

 Danmark." Som anført traf SU-Styrelsen den 9. september 1987 afgørelse  

 om, at uddannelse ved Metodistkirkens Teologiske Seminarium indebar ret til  

 uddannelsesstøtte.
Denne afgørelse er truffet i medfør af § 3, stk. 2, jf.  

 stk.  

 1, i Undervisningsministeriets dagældende bekendtgørelse nr. 159 af 31. marts  

 1987 om uddannelsesstøtte.
Bestemmelsen lød således:
 "§ 3.  

  

 En uddannelse i Danmark godkendes af  

 styrelsen som støtteberettigende, når den:
er en offentligt anerkendt  

 ungdomsuddannelse eller videregående uddannelse, foregår ved en offentligt anerkendt  

 uddannelsesinstitution, er tilrettelagt som heltidsundervisning  

 og af mindst 3 måneders varighed, og er ulønnet.
Stk. 2.  

  

 En uddannelse, der foregår i et andet  

 nordisk land, er støtteberettigende under samme betingelser som stk. 1, hvis  

 den giver en erhvervskompetence, der kan finde almindelig anvendelse i  

 Danmark  

 eller indgår som en del af eller kan give adgang til en kompetencegivende  

 uddannelse i Danmark." 2. SU-Styrelsens begrundelse for ikke at anerkende  

 uddannelsen ved Metodistkirkens Teologiske Seminarium er, at uddannelsen ikke  

 kan anerkendes offentligt i Danmark, jf. den nugældende bekendtgørelses § 36,  

 stk. 1, nr. 3. Det er således kun dette spørgsmål, jeg har anledning til at  

 tage stilling til.
I 1987 anerkendte SU-Styrelsen uddannelsen som  

 støtteberettiget efter de dagældende regler.
Også efter disse regler var det  

 en  

 betingelse, at uddannelsen kunne anerkendes offentligt i Danmark; jeg  

 henviser  

 til den tidligere bekendtgørelses § 3, stk. 1, nr. 1, sammenholdt med stk. 2.
Retsgrundlaget er således uændret.
Jeg må derfor anse det  

 for mindre retvisende, når SU-Styrelsen i udtalelsen af 19. april 1993 til  

 mig  

 har anført, at det "nu" fremgår af reglerne, at uddannelsen skal  

 kunne anerkendes offentligt i Danmark.
 3. Det følger herefter af forvaltningsrettens almindelige  

 lighedsgrundsætning, at SU-Styrelsen ikke uden videre kan fravige den  

 praksis, der blev fastlagt ved afgørelsen af 9. september 1987. Herved  

 bemærker  

 jeg, at denne afgørelse fremtræder som en principiel afklaring af det rejste  

 fortolkningsspørgsmål.
SU-Styrelsen har ganske vist (udtalelsen af 16. juli 1993  

 til mig) anført, at forvaltningen har en almindelig adgang til - i lyset af  

 nye  

 erfaringer m.v. - at ændre praksis.
Hertil skal jeg bemærke, at den adgang,  

 forvaltningen har til - generelt og af saglige grunde - at ændre praksis,  

 navnlig vedrører udøvelsen af rene skønsmæssige beføjelser, jf. herved Jens  

 Garde m.fl., Forvaltningsret, Almindelige Emner (2. udg., 1989), s. 249. Er  

 der derimod som i den foreliggende sag tale om subsumption under en mere  

 normerende retsregel, vil forvaltningen som udgangspunkt være bundet af det  

 fortolkningsresultat, man tidligere har fastslået.
Det følger af det anførte, at SU-Styrelsen kun ville kunne  

 fravige det fortolkningsresultat, der er lagt til grund ved afgørelsen af 9.  

 september 1987, såfremt det viser sig, at denne afgørelse var urigtig; herved  

 bemærker jeg, at den almindelige lighedsgrundsætning ikke giver borgerne  

 krav på en ulovlig retsstilling.
I en sådan situation vil hensynet til  

 ansøgernes  

 berettigede forventninger om en uændret retsstilling dog skulle inddrages i  

 overvejelserne, jf. herved Bent Christensen, Forvaltningsret - Opgaver,  

 Hjemmel, Organisation (1991), s. 206.
4. Herefter er spørgsmålet, om SU-Styrelsens afgørelser af  

 14. december 1992 har karakter af en retmæssig korrigering af en tidligere  

 urigtig afgørelse.
Dette afhænger af, om styrelsen i 1987 fejlagtigt er gået  

 ud  

 fra, at seminaruddannelsen kunne opnå offentlig anerkendelse i Danmark.
 a) Grundlaget for afgørelsen af 9. september 1987 var efter  

 det oplyste alene Pastoralseminarets udtalelse af 10. august 1987. Udtalelsen  

 lyder som nævnt således:
 "Som svar på Deres anmodning skal jeg herved fremsende  

 følgende bemærkninger til vedlagte ansøgning:
 Den uddannelse, til hvilken der søges  

 støtte, giver  

 erhvervskompetance som  

 præst inden for Methodistkirken i Danmark.
Efter min bedømmelse vil uddannelsen,  

 efter en ækvivalensvurdering og meritoverførelses-procedure, kunne give  

 adgang  

 til videregående studier ved et teologisk fakultet i Danmark med henblik på  

 opnåelse af en teologisk kandidateksamen." Der er ikke under sagen fremlagt oplysninger, der kan drage  

 rigtigheden af denne udtalelse i tvivl.
 b) Metodistkirken er - som det flere gange i sagen har været  

 fremhævet - et offentligt anerkendt trossamfund, jf. kongelig resolution af  

 22. september 1965. Om retsvirkningen heraf hedder det i Preben Espersen,  

 Kirkeret, Almindelig Del (1993), s. 186, bl.a. følgende:
 "Selve anerkendelsens indhold består i, at der fra  

 statens side gives vedkommende trossamfund tilsagn om, at dets enkelte  

 menigheder og præster under visse forudsætninger og efter et skøn i hvert  

 enkelt tilfælde kan forventes anerkendt ved ny kongelig resolution.
 ...
Som nævnt kan anerkendte trossamfunds præster anerkendes som  

 sådanne, hvis de findes egnede hertil.
Ved anerkendelsen bliver de  

 bemyndigede  

 til at udføre kirkelige handlinger (dåb, vielser) med borgerlig gyldighed  

 samt  

 til at føre ministerialbøger og udstede attester og udskrifter efter disse  

 med  

 samme offentlige troværdighed, som tilkommer de af folkekirkens  

 kirkebogsførende sognepræster udstedte attester." Det bemærkes, at kandidater fra Metodistkirkens Teologiske  

 Seminarium ikke uden videre kan ansættes som præster i Folkekirken, jf. § 1,  

 stk. 1, i lov nr. 310 af 16. maj 1990 om ansættelse i stillinger i  

 Folkekirken; ansættelse kan dog eventuelt ske efter bestemmelsen i lovens § 2  

 eller efter den særlige kåringsbestemmelse i lovens § 12. Det fremgår af det  

 ovenfor omtalte notat, som jeg har modtaget fra advokat (G), at flere  

 kandidater fra Metodistkirken gennem tiden har opnået ansættelse som præst i  

 Folkekirken.
 c) Endelig bemærker jeg, at man i tvivlstilfælde kan  

 tillægge grundlovens § 67 - hvorefter borgerne har en særligt beskyttet ret  

 til  

 at forene sig i andre trossamfund - en vis normerende betydning, jf. herved  

 Jens Garde, Grundlovens Frihedsrettigheders Betydning i Forvaltningens  

 Praksis (Nordisk Administrativt Tidsskrift 1986, s. 168 ff). Dog understreger  

 jeg, at den omstændighed, at der er tale om en religiøs uddannelse,  

 naturligvis ikke i sig selv medfører, at myndighederne har pligt til at yde  

 uddannelsesstøtte.
 5. Herefter er der ikke grundlag for at antage, at afgørelsen  

 af 9. september 1987 ikke var i overensstemmelse med den dagældende - og  

 dermed  

 også den nugældende - bekendtgørelse.
 SU-Styrelsen har under sagen været inde på det problem, der  

 består i, at man ikke har den fornødne sagkundskab til at vurdere de enkelte  

 uddannelsers karakter og indhold; jeg henviser til styrelsens skrivelse af  

 18. februar 1993 til Nævnet for Støtteberettigende Uddannelser i Udlandet.  

 De samme tanker er kommet til udtryk i undervisningsministerens skrivelse af  

 26. oktober 1993 til medlem af Folketinget Merethe Due Jensen.
I en sådan situation påhviler det SU-Styrelsen at søge  

 bistand fra sagkyndige myndigheder eller om fornødent fra private eksperter.  

 Dette følger af, at det efter forvaltningsrettens almindelige  

 undersøgelsesprincip er styrelsens ansvar, at sagen er tilstrækkeligt oplyst  

 til, at der kan træffes en korrekt afgørelse, jf.
Kaj Larsen m.fl.,  

 Forvaltningsret (1994), s. 300.
I overensstemmelse med det anførte søgte SU-Styrelsen - da  

 man i 1987 første gang stod over for spørgsmålet om uddannelsesstøtte til  

 studerende ved Metodistkirkens Teologiske Seminarium - sagkyndig bistand fra  

 Kirkeministeriet og Pastoralseminaret.
På samme måde burde styrelsen nu -  

 såfremt man ønskede at gøre en anden retsopfattelse gældende - i hvert fald  

 have indhentet en sagkyndig udtalelse, der kunne støtte en sådan opfattelse.  

 Den mundtlige og ubegrundede udtalelse, man har indhentet fra Nævnet for  

 Støtteberettigende  

 Uddannelser i Udlandet, er efter min opfattelse ikke et tilstrækkeligt  

 grundlag  

 for styrelsens ændrede standpunkt.
 6. Sammenfatningsvis skal jeg herefter udtale, at det ikke  

 på det foreliggende grundlag er sandsynliggjort, at SU-Styrelsens afgørelser  

 af 14. december 1992 har karakter af en retmæssig korrigering af afgørelsen  

 af  

 9. september 1987.
På denne baggrund har jeg i dag henstillet til SU-Styrelsen,  

 at man tager sagen op til fornyet overvejelse.
Jeg har udbedt mig  

 underretning  

 om sagens udfald.
..." Med kopi af et brev af 15. september 1994 til de tre  

 studerende underrettede SU-Styrelsen mig om at styrelsen havde truffet en ny  

 afgørelse i sagen, hvorved styrelsen havde godkendt tildeling af  

 uddannelsesstøtte til uddannelsen ved Metodistkirkens Teologiske Seminarium i  

 Sverige.
 Jeg meddelte herefter SU-Styrelsen at jeg ikke foretog mere  

 i sagen.
