Lønsumsafgift.
Regulering af  

 feriepengeforpligtelse.
 Klagen vedrører spørgsmålet om den af A Bank A/S  

 foretagne regulering af feriepengeforpligtelse skal indgå i grundlaget  

 for beregning af lønsumsafgift.
Det fremgår af sagens oplysninger, at banken ved opgørelsen  

 af bankens regnskabsmæssige og skattemæssige resultat har  

 udgiftsført ændringen i feriepengeforpligtelsen sammen med den i  

 årets løb udbetalte løn.
Banken har i grundlaget for  

 beregningen af lønsumsafgift ikke medregnet den årlige  

 regulering af feriepengeforpligtelsen.
Told- og skatteregionen har truffet afgørelse om, at klageren skal  

 betale lønsumsafgift af den nettoudgiftsførte ændring i  

 feriepengeforpligtelsen i perioden 1994 til 1998. Regionen har herved  

 anført, at årets regulering af afsatte feriepenge skal  

 indgå i beregningsgrundlaget for lønsumsafgiften, idet  

 reguleringen er en del af virksomhedens lønudgift.
Regionen har herved  

 henvist til § 3, stk. 1 og 2 i bekendtgørelsen til  

 lønsumsafgiftsloven.
 Klageren har over for Landsskatteretten nedlagt påstand om, at  

 regulering af feriepengeforpligtelsen ikke skal indgå i beregningen af  

 lønsumsafgift.
Til støtte for påstanden har klageren anført, at der  

 ikke er tale om løn, men en eventualforpligtelse i det omfang  

 medarbejderen fratræder, og ikke en forpligtelse, som i alle  

 tilfælde vil komme til udbetaling.
Klageren har henvist til § 3 i  

 bekendtgørelse nr. 431 af 5. juni 1999, hvoraf fremgår, at "Til  

 virksomhedens lønsum medregnes enhver form for løn, som  

 virksomhedens ansatte har erhvervet...". Det er anført, at allerede af  

 den grund kan regulering af feriepengeforpligtelsen ikke medgå i  

 beregningsgrundlaget, idet medarbejderne ikke har erhvervet retten hertil.  

 Dette kræver, at medarbejderne fratræder, og dette er ikke  

 tilfældet, før en opsigelse foreligger.
Videre har klageren anført, at allerede fordi § 3, stk. 1´s krav om  

 erhvervelse ikke er opfyldt, har stk. 2 ingen vægt.
Det er derfor ikke  

 noget argument, når regionen fastslår, at feriepenge afsat i  

 feriepuljen, herunder feriepengeforpligtelsen, skal medregnes på det  

 tidspunkt, hvor udgiften skattemæssigt udgiftsføres.
 Landsskatteretten skal udtale:
 Det fremgår af § 3 i bekendtgørelse nr. 431 af 5. juni 1999  

 om afgift af lønsum m.v.:
"Til virksomhedens lønsum medregnes enhver form for løn, som  

 virksomhedens ansatte har erhvervet inkl. alle tillæg, uanset om de  

 indgår i lønnen eller ydes særskilt, jf. dog  

 lønsumsafgiftslovens § 4, stk. 3. (...) Stk. 2. Lønnen medregnes på det tidspunkt, hvor virksomheden  

 skal udgiftsføre lønudgiften." Landsskatteretten bemærker, at der i skattemæssig henseende  

 kan tages hensyn til feriepengeforpligtelsen, således at årets  

 stigning i skyldige feriepenge fratrækkes i den skattepligtige  

 indkomst, medens et eventuelt fald i feriepengeforpligtelsen føres til  

 indtægt.
Retten bemærker videre, at ved opgørelsen af  

 klagerens regnskabsmæssige og skattemæssige resultat er  

 ændringen i ferieforpligtelsen udgiftsført sammen med den i  

 årets løb udbetalte løn.
Ud fra formuleringen af § 3,  

 stk. 2, i ovennævnte bekendtgørelse finder retten herefter, at  

 reguleringen af feriepengeforpligtelsen skal medregnes den årlige  

 regulering af feriepengeforpligtelsen i grundlaget for beregning af  

 lønsumsafgiften, hvorfor den påklagede afgørelse på  

 dette punkt vil være at stadfæste.
