Orientering om ny bekendtgørelse om tilskud til virksomheder, der indgår uddannelsesaftale med voksne samt andre vejledende bestemmelser Samtlige jobcentre, kommuner, beskæftigelses- og driftsregioner Denne skrivelse indeholder dels en orientering om ændringerne pr. 17. april 2008 i bekendtgørelse om tilskud til virksomheder, der indgår uddannelsesaftale med voksne, og dels en gennemgang af hele bekendtgørelsesindholdet.
Der blev med virkning fra den 6. februar i år stoppet for arbejdsgiverens mulighed for at få tilskud til uddannelsesaftaler, som er indgået med personer over 25 år, som kommer fra beskæftigelse.
Baggrunden for dette var, at den bevilling, der på det senest fremsatte forslag til finanslov for 2008 var afsat til formålet, var opbrugt.
Som led i den politiske aftale om en jobplan er det besluttet at forhøje bevillingen i 2008 med 19,0 mio. kr., med henblik på at kunne give tilskud til yderligere et antal voksenelevforløb, vedrørende personer der kommer fra beskæftigelse.
Bevillingsforøgelsen forventes at indebære en stigning i aktiviteten på ordningen svarende til 500 helårspersoner i 2008.
 Det fremgår af aftalen om en jobplan, at:
  Merbevillingen tilføres den nuværende rammestyrede bevilling og vil blive fordelt til driftsregionerne, og vil efter ansøgning og først til mølle princippet blive disponeret af jobcentrene.
  I efteråret 2008 evalueres ordningen samlet set.
 Som led i at der på ny kan gives tilskud, er der udstedt en ny bekendtgørelse, som træder i kraft den 17. april 2008.
Den nye bekendtgørelse har virkning for ansøgninger om tilskud, der er modtaget den 17. april 2008 eller senere.
Hvis eleven ikke modtager forsørgelsesydelser, jf. bekendtgørelsens § 1, stk. 3, er det endvidere en betingelse, at uddannelsesaftalen med arbejdsgiveren skal være indgået den 17. april 2008 eller senere.
Dette følger af § 14, stk. 1.
 Idet finansloven først forventes stadfæstet den 21. april 2008, skal det understreges, at der først må foretages en forpligtende disponering fra dette tidspunkt.
 Den nye bekendtgørelse bygger på den hidtil gældende, som der er følgende ændringer til:
 1) I § 1, stk. 2 og 3, er der foretaget en fuldstændig oplistning af, hvilke personer der anses som ledige.
 2) I § 6 er betingelsen om, at eleven skal være fyldt 25 år, ændret, således at denne betingelse skal være opfyldt på det tidspunkt, hvor uddannelsen påbegyndes.
 3) I § 7 er det præciseret, at arbejdsgiverens ret til tilskud til elever, der ikke modtager forsørgelsesydelser, jf. § 1, stk. 3, skal holdes inden for en økonomisk ramme, der er fordelt til de fire driftsregioner.
4) I § 9, stk. 1 og 2, er det fastsat, at arbejdsgiveren skal sende ansøgningen om tilskud via driftsregionen til det jobcenter, hvor praktikstedet er beliggende, således at driftsregionen kan foretage en vurdering af, om der inden for den afsatte bevilling er midler til at imødekomme ansøgningen.
Efter at have foretaget denne vurdering, sender driftsregionen ansøgningen videre til sagsbehandling i det jobcenter, hvor praktikstedet er beliggende.
 Generelt skal opmærksomheden henledes på, at det er vigtigt, at jobcentrene er opmærksom på de grundlæggende principper for ordningen for personer, der ikke modtager forsørgelsesydelser efter § 1, stk. 3:
 at der er tale om en økonomisk ramme inden for hvilken, der kan ydes tilskud til arbejdsgivere, når eleven ikke modtager forsørgelsesydelser,  at bevillingen til denne gruppe elever fordeles efter først-til-mølle princippet ud fra, hvornår driftsregionen har modtaget ansøgningen,  at disse arbejdsgivere derfor ikke på forhånd kan få tilsagn om tilskud, idet tilsagn først kan gives, når driftsregionen konkret har konstateret, at en ansøgning kan imødekommes inden for den afsatte ramme.
 Endelig skal der gøres opmærksom på, at når den afsatte bevilling til at yde tilskud til elever, der ikke modtager forsørgelsesydelse efter § 1, stk. 3, er opbrugt, kan der ikke længere ydes tilskud til denne gruppe elever.
I det følgende vil der blive vejledt om den nye bekendtgørelse.
Vejledningen er bygget op omkring de enkelte bestemmelser i bekendtgørelsen.
Om vurdering af områder med mangel på arbejdskraft eller gode beskæftigelsesmuligheder 1. Det er en forudsætning for, at der kan ydes tilskud til at ansætte voksenelever, at der efter beskæftigelsesregionens vurdering er eller forventes mangel på arbejdskraft eller er gode beskæftigelsesmuligheder inden for de områder, som uddannelserne kvalificerer til.
På grundlag af retningslinierne fra Arbejdsmarkedsstyrelsen udarbejder de fire beskæftigelsesregioner hvert halve år en arbejdsmarkedsbalance.
Arbejdsmarkedsbalancen viser beskæftigelsesmulighederne for omkring 1.500 stillingsbetegnelser i hver af de fire beskæftigelsesregioner.
Arbejdsmarkedsbalancen udarbejdes på grundlag af data om udbud af og efterspørgsel på arbejdskraft i regionen, herunder om mangel på arbejdskraft, ledighed, beskæftigelse og jobåbninger.
 I Arbejdsmarkedsbalancen bliver stillingsbetegnelserne fordelt på følgende fem balancekategorier, som siger noget om forholdet mellem udbud og efterspørgsel efter arbejdskraft og dermed om beskæftigelsesmulighederne i regionen:
 Listerne over stillingsbetegnelser med tværgående og strukturel mangel på arbejdskraft, mangel på arbejdskraft og gode beskæftigelsesmuligheder udgør grundlaget for beskæftigelsesregionens liste over erhvervsuddannelser, hvortil der kan ydes tilskud til at ansætte voksenelever.
 Arbejdsmarkedsbalancen kan ses på beskæftigelsesregionernes hjemmesider, hvor der også findes yderligere information om arbejdsmarkedsbalancen.
Særligt om skolepraktik (§ 1, stk. 2) 2. Arbejdsmarkedsstyrelsen har fastsat følgende retningslinier for, hvorledes der skal tages hensyn til elever i skolepraktik for voksenelever, der kommer fra ledighed:
  Erhvervsuddannelser, hvor Undervisningsministeriet har fastsat begrænsninger i adgangen til skolepraktik, medregnes ikke i opgørelsen af elever i skolepraktik.
 Grænsen for bestanden af skolepraktik forhøjes fra 40 til 60 elever for beskæftigelsesregion Hovedstaden & Sjælland.
De øvrige beskæftigelsesregioner har fortsat en grænsebestand på 20 elever i skolepraktik.
 Grænserne for bestanden af skolepraktik kan i alle 4 regioner opjusteres yderligere op til 50 pct.
Det sker i forbindelse med de halvårlige udmeldinger og efter høring af det regionale beskæftigelsesråd.
 Jobcentrene kan dispensere for grænserne for bestanden af skolepraktik, når særlige geografisk forhold taler herfor.
Dispensationen gælder kun i enkeltsager.
På grundlag af disse retningslinier og under hensyn til bestanden af elever i skolepraktik i beskæftigelsesregionen udarbejder beskæftigelsesregionen en liste over erhvervsuddannelser, hvortil der kan ydes tilskud til at ansætte voksenelever. (Positivliste for voksenlærlinge) Listen offentliggøres to gange årligt.
En uddannelse vil som minimum være tilskudsberettiget i de følgende 12 måneder fremgå af listen et år frem.
Oversigten over tilskudsberettigede uddannelser bliver offentliggjort på beskæftigelsesregionernes hjemmesider.
På www.jobnet.dk findes yderligere oplysninger om tilskudsordningen.
Særligt om målgruppen i § 1, stk. 3 3. Hvis eleven på det tidspunkt, hvor uddannelsesaftalen indgås, modtager forsørgelsesydelser uden at være beskæftiget, skal udgiften til tilskuddet afholdes af den bevilling til løntilskud til uddannelsesaftaler for ledige, der er opført på finanslovens konto 17.46.51.30. Denne persongruppe er som noget nyt nu udtømmende beskrevet i § 1, stk. 3.
Det fremgår således af § 1, stk. 3, at målgruppen omfatter personer, der på det tidspunkt, hvor uddannelsesaftalen indgås, modtager arbejdsløshedsdagpenge, kontanthjælp, starthjælp, aktiveringsydelse, særlig ydelse, ledighedsydelse eller introduktionsydelse, samt personer der modtager sygedagpenge.
Personer, der på tidspunktet for indgåelse af uddannelsesaftalen er ansat med løntilskud, betragtes også som tilhørende gruppen, hvis de ved påbegyndelsen af denne løntilskudsansættelse modtog en af ovennævnte ydelser.
 Er eleven ikke omfattet af persongruppen i § 1, stk. 3, er arbejdsgiverens ret til tilskud betinget af, at der på ansøgningstidspunktet (tidspunktet for modtagelse af ansøgningen i driftsregionen) er plads inden for den økonomiske ramme, der er afsat til at yde tilskud til disse elevforløb, jf. § 7, stk. 2.
 Som eksempler på dette kan nævnes, elever der ved indgåelse af uddannelsesaftalen var i arbejde, under uddannelse med SU eller var selvforsørgende.
 Det har således stor betydning, at det bliver klarlagt, hvilken persongruppe eleven tilhører.
Det er i sidste ende jobcenteret, der - ud fra elevens status på tidspunktet for indgåelse af uddannelsesaftalen med virksomheden - afgør, hvilken gruppe eleven tilhører.
Jobcenteret foretager registrering heraf med henblik på fremadrettet at sikre en korrekt udgiftsregistrering.
Tidspunktet for indgåelse af uddannelsesaftalen er det tidspunkt, hvor den sidste af de to påkrævede underskrifter er anført på aftalen.
 4. Ifølge § 4 kan der bevilges tilskud til en uddannelse, hvis uddannelsen på tidspunktet for uddannelsesaftalens indgåelse er på positivlisten for voksenelever, jf. § 2, stk. 3.
5. Tilskudsordningen er en beskæftigelsesfremmende foranstaltning, der giver støtte til virksomheder, der indgår uddannelsesaftale med voksne.
Der kan indgås uddannelsesaftale mellem virksomheden og voksenelever over 25 år inden for uddannelser, der er omfattet af lov om erhvervsuddannelse og lov om maritime uddannelser, § 2 nr. 5.
Lov om erhvervsuddannelse omfatter uddannelser, der kan tage mellem 1 1/2 og 5 1/2 år  typisk håndværksfag inden for bygge- og anlægsområdet, jern- og metalindustrien, handels- og kontor området m.v.
Uddannelserne veksler mellem skole og praktik.
 Det er undervisningsministeren, der godkender, opretter og nedlægger uddannelserne efter indstilling fra Rådet for de Grundlæggende Erhvervsrettede Uddannelser.
En uddannelsesaftale anses for indgået, når både virksomheden og eleven har underskrevet aftalen.
Hvis parterne ikke har underskrevet aftalen samtidig, er det den senest daterede underskrift, der er gældende.
 Uddannelsesaftalen med arbejdsgiveren er i sig selv ikke et aktiveringstilbud efter lov om en aktiv beskæftigelsesindsats, og der skal fx ikke udarbejdes en jobplan.
 6. Tilskudsordningen omfatter uddannelsesaftaler med personer, der ved uddannelsens påbegyndelse er fyldt 25 år.
Dette er en ændring fra tidligere, hvor eleven skulle være fyldt 25 år ved uddannelsesaftalens indgåelse.
Det sker for at samstemme reglerne med Arbejdsgivernes elevrefusion om refusion for virksomheder for elever under skoleophold.
Eleven er bosiddende i en anden region/udlandet Tilskuddet er knyttet til virksomheden, og det er forholdene i den region, hvor virksomheden er beliggende, der er afgørende for, om der kan bevilges tilskud.
Vokseneleven kan derfor bo i en anden region eller i udlandet.
Det er ingen betingelse, at eleven er dansk statsborger.
Der kan således også ydes tilskud til en udlænding, der har en gyldig opholds- og arbejdstilladelse, der gælder i hele elevtiden.
Lønnens størrelse 7. Det fremgår af bekendtgørelsens § 6, stk. 2, at virksomheden under praktikopholdet på virksomheden skal udbetale en løn, der mindst svarer til den laveste løn, en ikke-faglært lønmodtager efter kollektiv overenskomst er berettiget til inden for det pågældende område.
 På ikke-overenskomstdækkede områder skal lønnen mindst svare til, hvad der er gældende inden for beslægtede overenskomstområder.
 Arbejdsgiveren skal på ansøgningsblanketten blandt andet angive timelønnens størrelse under praktikopholdet, om lønnen er fastsat ved kollektiv overenskomst, og om lønnen mindst svarer til den laveste løn, en ikke-faglært lønmodtager er berettiget til inden for det pågældende område.
 Jobcenteret har ikke pligt til at undersøge, om lønnen ifølge § 6, stk. 2, er overenskomstmæssig, hvis virksomheden på ansøgningsblanketten har erklæret, at betingelserne er opfyldt.
Det er således arbejdsgiverens ansvar, at der udbetales en løn, der opfylder betingelserne i bekendtgørelsen.
Kun hvis jobcenteret har grund til at tro, at en løn ikke er korrekt, skal jobcenteret reagere og kontakte arbejdsgiver og vokseneleven for at høre nærmere om, hvorledes timelønnen er fastsat.
 I tilfælde, hvor der er tale om et område uden for overenskomst, og lønnen formodes ikke at være korrekt, bør jobcenteret kontakte arbejdsgiveren og vokseneleven.
 Hvis der er uenighed om lønnen mellem en arbejdsgiver og en faglig organisation, skal jobcenteret overlade det til parterne at blive enige om at fastsætte en løn.
 8. Virksomhedens ret til tilskud i forbindelse med en aftale om uddannelse med en person, der ikke modtager forsørgelsesydelser, jf. § 1, stk. 3, er betinget af, at udgiften til tilskuddet på ansøgningstidspunktet (dvs. tidspunktet for modtagelse af ansøgningen i driftsregionen) kan afholdes inden for den bevilling, der er fordelt til den driftsregion, hvor praktikstedet er beliggende.
Bevillingen til tilskud til voksenelever, der ikke er omfattet § 1, stk. 3, er afsat som en selvstændig hovedkonto på finansloven.
Bevillingen fordeles som udgangspunkt mellem de fire driftsregioner efter samme kriterier som flaskehalsbevillingen.
Dvs. at bevillingen skal fordeles til de fire driftsregioner på grundlag af 1) antallet af personer i arbejdsstyrken og 2) omfanget af mangel på arbejdskraft.
Der vil i årets løb afhængigt af forbruget i de enkelte regioner kunne ske en omfordeling af den afsatte bevilling.
Tilskudsstørrelse 9. Tilskuddet er et fast beløb på 35 kr. pr. time.
Begrænset tilskudsperiode 10. Der kan maksimalt gives tilskud i de første 2½ år af uddannelsesaftaleperioden, jf. § 8, stk. 2. Dette gælder, uanset hvor lang uddannelsen er.
 De 2½ år regnes løbende fra uddannelsens påbegyndelse - det vil sige, perioder hvor eleven er på skole, og hvor der udbetales tilskud efter AER-reglerne, forbruger også af de 2½ år.
 Hvis en elev har afbrudt sin uddannelse hos en virksomhed og derefter indgår en ny uddannelsesaftale med en anden virksomhed om færdiggørelse af uddannelsen, løber tilskudsperioden på virksomhed nr. 2 fra det tidspunkt, hvor den nye uddannelsesaftale er indgået.
 Den periode, der måtte være givet tilskud i til virksomhed nr. 1, trækker således ikke fra i tilskudsperioden for virksomhed nr. 2, når der er tale om en ny uddannelsesaftale med virksomhed nr. 2. Der skal således også indgives og godkendes en ny ansøgning forud for påbegyndelsen af uddannelsesaftalen med virksomhed nr. 2.
Perioder med barsel og/eller sygdom Hvis en barsels- eller sygdomsperiode fører til, at uddannelsestiden bliver forlænget, kan der udbetales tilskud i den forlængede periode, hvis denne ligger inden for den maksimale støtteperiode på 2½ år fra uddannelsens begyndelse.
Hvis forlængelsen medfører, at uddannelsesaftalen først afsluttes efter 2½ år fra uddannelsesaftalens begyndelse, kan der, hvis der ikke er ydet tilskud i sygdoms- eller barselsperioden, udbetales tilskud i den forlængede periode.
Perioden vil i tid ligge efter 2½ år fra uddannelsens begyndelse, men i realiteten inden for de 2½ år, da uddannelsen har været suspenderet i perioden uden løn.
Den samlede tilskudsperiode bliver således 2½ år.
Perioder med nedsat arbejdstid Perioder med nedsat arbejdstid på grund af fx helbredsmæssige problemer kan forlænge tilskudsperioden, dog ikke ud over den maksimale støtteperiode på 2½ år.
Perioder med ferie Betingelsen om, at der kun kan udbetales tilskud i perioder, hvor der er udbetalt løn, gælder også i relation til elevens ferie.
Har virksomheden ifølge lønseddel udbetalt sædvanlig løn under elevens ferie, kan der således gives tilskud til lønnen.
 Tilskuddet kan ikke gives efter uddannelsesaftalens ophør, herunder i tilfælde af at eleven ikke gennemfører uddannelsen.
Flere praktikpladser En voksenelev kan indgå uddannelsesaftale med to virksomheder, således at eleven får to praktiksteder.
Begge virksomheder kan modtage tilskud, hvis de opfylder betingelserne for at få tilskud, dog ikke samtidig.
 I sådanne tilfælde gælder også, at der maksimalt kan gives støtte de første 2½ år af uddannelsesaftaleperioden, jf. § 8, stk. 2 - det vil sige, støtten ophører, når de første 2½ år af uddannelsesaftaleperioden er forløbet, uanset den enkelte virksomhed har fået støtte i en kortere periode.
Virksomheden ejes af ægtefælle/samlever Der er ikke i bekendtgørelsen fastsat regler, der forhindrer, at en ægtefælle ansættes med tilskud i den anden ægtefælles virksomhed.
 Forhold om ansættelsesforholdets betydning for elevens fremtidige dagpengeret henvises til vedkommendes arbejdsløshedskasse eller Arbejdsdirektoratet.
Virksomheden ejes af eleven En uddannelsesaftale, hvor en virksomhedsejer indgår uddannelsesaftale med sig selv, vil ikke kunne godkendes efter lov om erhvervsuddannelser.
Merit/afbrudt uddannelse Tilskudsordningen omfatter uddannelsesaftaler med personer på mindst 25 år, uanset om de har fået merit og afkortet uddannelsestiden.
Der kan også gives tilskud til uddannelsesaftaler, hvor elevforholdet afbrydes, f.eks. fordi arbejdsgiveren må lukke virksomheden - og eleven herefter indgår aftale med en anden virksomhed om færdiggørelse af uddannelsen.
I disse situationer er der tale om, at en ny arbejdsgiver indtræder i og fortsætter en eksisterende uddannelsesaftale.
Arbejdsgiveren kan således overtage det tilsagn om tilskud, der er givet til den tidligere arbejdsgiver.
Der kan højst ydes tilskud for den resterende tilskudsperiode.
Hvis aftalen med denne anden virksomhed er en ny uddannelsesaftale, skal ansøgningen fra virksomheden vurderes "forfra", dvs. at ansøgningen skal vurderes som alle andre nye ansøgninger.
Det forhold, at uddannelsesaftalen betragtes som en ny aftale, indebærer bl.a., at den nye virksomhed vil kunne modtage tilskud i op til 2 ½ år.
Ansøgning om tilskud 11. Ansøgningen indsendes til driftsregionen af arbejdsgiveren på blanket AF 66A, der kan fås i jobcenteret eller hentes elektronisk på jobnet.dk (pdf).
Virksomhedernes ansøgning om tilskud samt kopi af den underskrevne uddannelsesaftale sendes til jobcentret via driftsregionen.
Driftsregionen skal alene tage stilling til, om der er økonomiske midler til at imødekomme ansøgningen, og derefter straks videresende ansøgningen til jobcenteret.
Driftsregionen skal således ikke påse, om alle nødvendige oplysninger foreligger.
Dette påses af jobcenteret i forbindelse med behandlingen af ansøgningen.
 For tilskud til elever, der ikke modtager forsørgelsesydelser, er det afgørende, at der på ansøgningstidspunktet  dvs. det tidspunkt hvor ansøgningen modtages i driftsregionen  er midler til at kunne imødekomme ansøgningen.
 Driftsregionen vurderer dette spørgsmål efter princippet om først-til-mølle.
Hvis en arbejdsgiver sender ansøgningen til jobcenteret, skal jobcenteret straks sende ansøgningen videre til driftsregionen.
Ansøgningstidspunktet er i disse situationer det tidspunkt, hvor ansøgningen konkret modtages i driftsregionen.
 Virksomheden skal indsende ansøgning om tilskud til en uddannelsesaftale, senest 1 måned efter, at uddannelsen er påbegyndt.
Hvis ansøgningen indgives på et senere tidspunkt, vil afgørelsen om ydelse af tilskud blive truffet på baggrund af, om betingelserne for ydelse af tilskud, var opfyldt på det tidspunkt, hvor uddannelsesaftalen blev underskrevet.
For elever, der ikke modtager forsørgelsesudgifter, er det dog tillige afgørende, at der er midler på tidspunktet, hvor ansøgningen modtages i driftsregionen, jf. ovenfor.
Tilskud vil i dette tilfælde kun kunne ydes for den resterende tilskudsperiode.
Udbetaling 12. Arbejdsgiveren skal anmode om udbetaling ved at udfylde en særlig blanket AF 67A, der ligesom ansøgningsblanketten kan fås i jobcenteret eller hentes elektronisk på jobnet.dk.
 Udbetalingsanmodningen indsendes til jobcenteret i den kommune, hvor praktikstedet er beliggende.
For større virksomheder med central ledelse og flere afdelinger fordelt i forskellige kommuner kan der opstå spørgsmål om, til hvem tilskuddet skal udbetales: hovedkontoret eller afdelingen.
For sådanne virksomheder gælder, at tilskud skal udbetales til den virksomhed, der indgår aftalen - altså den del af virksomheden, der står som aftalepart i uddannelsesaftalen.
 Tilskuddet skal udbetales af det jobcenter, hvor praktikstedet er beliggende.
 I tilfælde af uddannelsesaftaler med skiftende arbejdssteder skal tilskuddet udbetales af det jobcenter, hvor virksomheden altså aftaleparten ifølge uddannelsesaftalen er beliggende.
Tilskud efter AER-reglerne (Arbejdsgivernes Elevrefusion) 13. Jobcenteret kan kun udbetale tilskud under praktikophold på virksomheden.
I perioder med skoleophold udbetales der tilskud efter AER-reglerne.
 Efter AER-reglerne kan der ydes elevrefusion til en virksomhed for voksne elever i de perioder, hvor eleven er på skole.
 Yderligere oplysninger fås ved henvendelse til Arbejdsgivernes Elevrefusion, Kongens Vænge 8, 3400 Hillerød, tlf. 48 20 48 20.
Tilskud for overarbejde 14. Der kan ikke udbetales tilskud for overarbejde.
Offentlig støtte efter andre regler 15. Virksomheden skal på ansøgnings- og udbetalingsblanketten erklære, at den ikke til samme praktikpladsophold modtager eller vil modtage offentlig støtte efter andre regler.
 Der kan f.eks. ikke ydes støtte, hvis der samtidig modtages støtte efter revalideringsbestemmelserne i lov om aktiv socialpolitik eller hvis der samtidig modtages sygedagpengerefusion.
 Modtagelse af en økonomisk præmie for merbeskæftigelse i praktikpladser efter lov om Arbejdsgivernes Elevrefusion har ikke betydning for modtagelse af tilskud efter denne bekendtgørelse.
EU's de minimis-ordning 16. Tilskud til voksenlærlinge ydes inden for EU`s de minimis-støtte-ordning, hvilket bl.a. betyder, at der er loft over det beløb, der kan gives i støtte til den enkelte virksomhed samt begrænsninger i hvilke virksomhedstyper, der kan modtage tilskud.
Den 1. januar 2007 trådte en ny de minimis-forordning i kraft.
I forhold til den tidligere forordning er der sket følgende ændringer, der er relevante for tilskud til voksenlærlinge:
  Det maksimale støttebeløb er ændret fra 100.000 EUR til 200.000 EUR i alt i en periode på tre regnskabsår.
 Der vil nu også kunne gives støtte til voksenlærlinge i virksomheder, der forarbejder eller afsætter landbrugsprodukter.
Støtten kan dog ikke gives til landbrugsvirksomheder, der  som første led (primærproduktion) - producerer landbrugsprodukter.
 Der vil nu også kunne gives støtte til voksenlærlinge i transportvirksomheder.
Her er støtteloftet dog 100.000 EUR i alt i en periode på tre regnskabsår.
 Landbrugsvirksomheder, der som første led producerer landbrugsprodukter, og virksomheder inden for fiskeindustrien, vil fortsat kunne få støtte efter særlige forordninger om de minimis-støtte.
  Den 1. januar 2008 trådte en ny forordning i kraft på landbrugsområdet: Kommissionens forordning (EF) Nr. 1535/2007 af 20. december 2007. Denne forordning indeholder en beløbsgrænse på 7.500 EUR i alt i en periode på tre regnskabsår.
  Den 1. august 2008 trådte en ny forordning i kraft på fiskeriområdet: Kommissionens forordning (EF) nr. 875/2007 af 24. juli 2007. Denne forordning indeholder en beløbsgrænse på 30.000 EUR i alt i en periode på tre regnskabsår.
 Perioden på tre år regnes fra den dag, tilskud udbetales, og tre år tilbage.
En virksomhed skal altid orienteres, hvis den modtager støtte efter de minimis-ordningen.
Hvis virksomheden ved tidligere tilskud ikke har fået orientering om, at tilskuddet er omfattet af de minimis-ordningen, kan virksomheden gå ud fra, at der ikke er udbetalt tilskud efter de minimis-ordningen.
Klageadgang 17. Tilskuddet gives til virksomheden, og det er derfor virksomheden, der er part i sagen og har klageretten og kan klage over jobcenterets afgørelser.
Klager over Staten i jobcenterets afgørelser kan af virksomheden indbringes for beskæftigelsesankenævnet inden 4 uger.
Beskæftigelsesankenævnets afgørelser kan ikke indbringes for anden administrativ myndighed.
 18. Den nye bekendtgørelse har virkning for ansøgninger om tilskud, der er modtaget den 17. april 2008 eller senere.
Hvis eleven ikke er omfattet af § 1, stk. 3, - dvs. at eleven ikke modtog forsørgelsesydelser på det tidspunkt, hvor uddannelsesaftalen blev indgået - er det endvidere en betingelse, at uddannelsesaftalen med arbejdsgiveren skal være indgået den 17. april 2008 eller senere.
En ansøgning, der er modtaget efter den 17. april 2008, men hvor uddannelsesaftalen er indgået før dette tidspunkt, kan ikke imødekommes.
Ansøgninger, der er modtaget før den 17. april 2008, skal behandles efter de hidtil gældende regler.
Det betyder bl.a., at ansøgninger, der vedrører elever, der ikke er omfattet af § 1, stk. 3, - dvs. elever der ikke modtog forsørgelsesydelse på det tidspunkt, hvor uddannelsesaftalen blev indgået - ikke vil kunne imødekommes, hvis ansøgningerne er modtaget før den 17. april 2008.
