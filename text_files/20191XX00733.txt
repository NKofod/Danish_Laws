Skriftlig fremsættelse (29. april 2020) Sundheds- og ældreministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om lægemidler (Kriminalforsorgens fordeling, opsplitning og udlevering af lægemidler til indsatte i kriminalforsorgens institutioner) (Lovforslag nr.
L 182) Med lovforslaget ønsker regeringen at gennemføre en ændring af lov om lægemidler.
Det foreslås at give kriminalforsorgens institutioner mulighed for at fordele, opsplitte og udlevere lægemidler uden tilladelse fra Lægemiddelstyrelsen.
Forslaget indeholder desuden forslag om, at Lægemiddelstyrelsen kan fastsætte de nærmere regler for kriminalforsorgens håndtering af lægemidler.
 Forslaget vil forbedre de indsattes muligheder for akut behandling samt reducere kriminalforsorgens forventede merudgifter til lægemiddelhåndtering.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
