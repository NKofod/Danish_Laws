Bekendtgørelse om ændring af bekendtgørelse om overvågning, samordnet procedure og offentliggørelse ved vurdering af virkning på miljøet (VVM) af statslige vej- og jernbaneprojekter1) § 1 I bekendtgørelse nr. 451 af 8. maj 2017 om overvågning, samordnet procedure og offentliggørelse ved vurdering af virkning på miljøet (VVM) af statslige vej- og jernbaneprojekter foretages følgende ændringer:
 1. Bekendtgørelsens titel affattes således:
»Bekendtgørelse om overvågning, samordnet procedure og offentliggørelse ved vurdering af virkning på miljøet (VVM) samt om administration af internationale naturbeskyttelsesområder og beskyttelse af visse arter for så vidt angår statslige vej- og jernbaneprojekter« 2. Fodnoten til bekendtgørelsens titel affattes således:
»1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2011/92/EU af 13. december 2011 om vurdering af visse offentlige og private projekters indvirkning på miljøet, EU-Tidende 2012, nr.
L 26, side 1, som ændret ved Europa-Parlamentets og Rådets direktiv 2014/52/EU af 16. april 2014 om ændring af direktiv 2011/92/EU af 13. december 2011 om vurdering af visse offentlige og private projekters indvirkning på miljøet, EU-Tidende 2014, nr.
L 124, side 1, dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle (fuglebeskyttelsesdirektivet), EU-Tidende 2010, nr.
L 20, side 7, og dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (EF-habitatdirektivet), EF-Tidende 1992, nr.
L 206, side 7, som senest ændret ved Rådets direktiv 2006/105/EF af 20. november 2006, EU-Tidende 2006, nr.
L 363, side 368.« 3. Efter § 1 indsættes:
§ 1 a.
Alle projekter, jf. § 1, der i sig selv eller i forbindelse med andre planer og projekter kan påvirke et internationalt naturbeskyttelsesområde væsentligt, skal konsekvensvurderes i forhold til virkningerne på det internationale naturbeskyttelsesområde under hensyn til bevaringsmålsætningen for det pågældende område.
§ 1 b.
Når Trafik-, Bygge- og Boligstyrelsen modtager en ansøgning, der er omfattet af § 1 a i denne bekendtgørelse, foretager styrelsen høring af berørte myndigheder med henblik på afgørelse efter § 1 c.
§ 1 c.
Trafik-, Bygge- og Boligstyrelsen træffer afgørelse om, hvorvidt der skal udarbejdes en konsekvensvurdering af internationale naturbeskyttelsesområder på grundlag af oplysninger i ansøgningen og de indkomne høringssvar.
§ 1 d.
Konsekvensvurderingerne af de internationale naturbeskyttelsesområder udarbejdes af projektansøger.
 Stk. 2. Der skal foretages en konsekvensvurdering af projektets virkning på det internationale naturbeskyttelsesområde under hensyn til bevaringsmålsætningen for det pågældende område.
§ 1 e.
Hvis konsekvensvurderingen viser, at det ikke kan udelukkes, at projektet i sig selv eller i forbindelse med andre planer og projekter vil skade et internationalt naturbeskyttelsesområde, kan Trafik-, Bygge- og Boligstyrelsen ikke give tilladelse, dispensation eller godkendelse til det ansøgte, jf. dog § 1 f.
§ 1 f.
Trafik-, Bygge- og Boligstyrelsen kan træffe afgørelse om at fravige § 1 e, når der foreligger bydende nødvendige hensyn til væsentlige samfundsinteresser, herunder af social eller økonomisk art, hvis der ikke findes nogen alternativ løsning.
 Stk. 2. I internationale naturbeskyttelsesområder, der indeholder prioriterede naturtyper eller dyre- eller plantearter efter bekendtgørelse om udpegning og administration af internationale naturbeskyttelsesområder samt beskyttelse af visse arter, kan fravigelse som nævnt i stk. 1 dog kun ske, når der foreligger bydende nødvendige hensyn til menneskers sundhed og den offentlige sikkerhed eller væsentlige gavnlige virkninger på miljøet, eller, efter udtalelse fra Europa-Kommissionen, andre bydende nødvendige hensyn til væsentlige samfundsinteresser.
Stk. 3. Fravigelse efter stk. 1 forudsætter, at der træffes alle nødvendige kompensationsforanstaltninger for at sikre, at sammenhængen i netværket for de internationale naturbeskyttelsesområder bevares.
Europa-Kommissionen skal underrettes om, hvilke kompensationsforanstaltninger, der træffes.
 Stk. 4. Afgørelse om fravigelse efter stk. 1 træffes af Trafik-, Bygge- og Boligstyrelsen efter høring af berørte myndigheder.
 Stk. 5. Trafik-, Bygge- og Boligstyrelsen forestår den i stk. 2 og 3 nævnte kontakt til Europa-Kommissionen.
§ 1 g.
Ved behandling af de i § 1 nævnte sager kan Trafik-, Bygge- og Boligstyrelsen ikke give tilladelse, dispensation, godkendelse m.v., hvis det ansøgte kan:
1) beskadige eller ødelægge yngle- eller rasteområder i det naturlige udbredelsesområde for de dyrearter, der er optaget i habitatdirektivets bilag IV, litra a), eller 2) ødelægge de plantearter, som er optaget i habitatdirektivets bilag IV, litra b) i alle livsstadier.
 Stk. 2. Bestemmelserne i stk. 1 gælder uanset, om de pågældende arter forekommer inden for et internationalt naturbeskyttelsesområde eller ej.
§ 1 h.
Trafik-, Bygge- og Boligstyrelsen kan dog fravige § 1 g, hvis et tilfredsstillende alternativ ikke foreligger, og hvis fravigelsen ikke hindrer, at den pågældende bestands bevaringsstatus opretholdes i dens naturlige udbredelsesområde.
Fravigelse kan kun ske i de situationer, hvor det ansøgte har til formål at:
1) beskytte vilde dyr og planter og bevare naturtyperne, 2) forhindre alvorlig skade navnlig på afgrøder, besætning, skove, fiskeri, vand og andre former for ejendom, 3) sikre hensyn til den offentlige sundhed og sikkerhed eller af andre bydende nødvendige hensyn til væsentlige samfundsinteresser, herunder af social og økonomisk art, og hensyn til væsentlige gavnlige virkninger på miljøet, eller 4) fremme forskning og undervisning, genopretning af en bestand, genudsætning af disse arter og opdræt med henblik herpå, herunder kunstig opformering af planter.
 Stk. 2. Beslutning om at fravige stk. 1 træffes af Trafik-, Bygge- og Boligstyrelsen efter høring af berørte myndigheder.
 Stk. 3. Trafik-, Bygge- og Boligstyrelsen underretter Europa-Kommissionen om fravigelser efter stk. 1.
§ 1 i.
Trafik-, Bygge- og Boligstyrelsen kan fastsætte vilkår i tilladelse, dispensation eller godkendelse med henblik på opretholdelse af bevaringsmålsætninger for internationale naturbeskyttelsesområder og beskyttelse af visse arter, herunder om de nødvendige kompensationsforanstaltninger, som nævnt i § 1 f, stk. 3.
 Stk. 2. Overtrædes vilkår som nævnt i stk. 1, så der opstår risiko for negativ påvirkning af det internationale naturbeskyttelsesområde under hensyn til bevaringsmålsætningen for det pågældende område eller beskyttelsen af visse arter, kan Trafik-, Bygge- og Boligstyrelsen meddele påbud eller forbud om at:
1) overtrædelsen bringes til ophør, 2) der gennemføres foranstaltninger for at ophæve den negative påvirkning, 3) planen eller projektet ændres, og 4) alt arbejde vedrørende gennemførelse af projektet indstilles.« § 2 Bekendtgørelsen træder i kraft den 1. februar 2018.
Trafik-, Bygge- og Boligstyrelsen, den 22. januar 2018 Carsten Falk Hansen / Lars Korsholm 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle (fuglebeskyttelsesdirektivet), EU-Tidende 2010, nr.
L 20, side 7, og dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (EF-habitatdirektivet), EF-Tidende 1992, nr.
L 206, side 7, som senest ændret ved Rådets direktiv 2006/105/EF af 20. november 2006, EU-Tidende 2006, nr.
L 363, side 368.
