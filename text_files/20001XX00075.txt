Skriftlig fremsættelse (1. november  

 2000) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 jernbanevirksomhed m.v. (Jernbaneinfrastrukturforvaltning m.v.).
(Lovforslag nr.
L 68).
 Dette lovforslag har som formål at regulere  

 forholdene for jernbaneinfrastrukturforvaltere og foretages som en  

 ændring af lov om jernbanevirksomhed m.v.
Med amtskommunernes overtagelse af statens ejerandele i  

 privatbanerne og med tilkomst i de senere år af nye typer ejere og  

 forvaltere af jernbaneinfrastruktur, er der behov for et ensartet  

 regelsæt for deres aktiviteter.
Herudover er der behov for at  

 tilvejebringe hjemmel til at kunne fastsætte krav til deres virksomhed.  

 I den forbindelse er det naturligt, at lov om Banestyrelsen m.v. indarbejdes  

 i lov om jernbanevirksomhed m.v.
Med lovforslaget gives der blandt andet mulighed for  

 at stille krav til infrastrukturforvaltere om opnåelse af  

 tilladelse og sikkerhedscertifikat, stille krav til infrastrukturforvalternes  

 forsikringsdækning pålægge infrastrukturforvaltere at stille de for  

 jernbanekørsel nødvendige tekniske forskrifter til  

 rådighed for jernbanevirksomheder og fastsætte ensartede funktionskrav til alle jernbaner Efter lovforslaget skal infrastrukturforvaltere opfylde  

 samme eller tilsvarende krav som jernbanevirksomheder i forbindelse med  

 opnåelse af sikkerhedscertifikat og tilladelse til at drive virksomhed.  

 Tilsvarende indebærer lovforslaget, at infrastrukturforvaltere  

 underkastes de samme krav, som gælder for jernbanevirksomheder.
I den  

 forbindelse inkorporeres de gældende regler i lov om Banestyrelsen m.v.  

 om forvaltning af statens infrastruktur i lov om jernbanevirksomhed m.v.,  

 ligesom det er fundet naturligt at gøre reglerne om jernbanernes  

 forhold til omgivelserne generelle, så de omfatter alle  

 jernbanestrækninger og ikke alene statens infrastruktur.
Det  

 foreslås endvidere, at bemyndige trafikministeren til at lade  

 jernbanevirksomhedsloven gælde helt eller delvist for privatbanerne og  

 den københavnske metro.
Endvidere giver lovforslaget hjemmel til at  

 fastsætte myndighedskrav til uddannelse af lokomotivførere eller  

 andet jernbaneteknisk personale.
Hermed vil der blandt andet gives mulighed  

 for certificering af medarbejdere med sikkerhedsmæssige opgaver, som  

 det også kendes i luftfarts- og søfartssektoren.
Hermed  

 søges opnået et indirekte løft af sikkerhedsniveauet.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
