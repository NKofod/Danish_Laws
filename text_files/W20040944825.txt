Ankestyrelsens principafgørelse U-16-04 om arbejdsskadereform - erhvervssygdom - anmeldelse i 2004 - ikrafttræden - overgangsbestemmelse - anerkendelse - erhvervsevnetab - behandlingsudgifter - arbejdsskade Resume:
 Ankestyrelsen har i principielt møde afgjort 3 sager om fortolkning af ikrafttrædelsesbestemmelsen i lov om arbejdsskadesikring.
 Arbejdsskadereformen, lov om arbejdsskadesikring, finder anvendelse ved erhvervssygdomme anmeldt 1. januar 2005 og derefter.
 Det betyder, at erhvervssygdomme anmeldt i 2004 afgøres efter lov om sikring mod følger af arbejdsskade både ved spørgsmålet om anerkendelse, afslag på anerkendelse og ved genoptagelse af anerkendelsesspørgsmålet.
 Lov om sikring mod følger af arbejdsskade finder også anvendelse ved afgørelse om godtgørelse for varigt mén, erstatning for tab af erhvervsevne og behandlingsudgifter, når den anerkendte erhvervssygdom er anmeldt før 1. januar 2005.
 Ankestyrelsen henviste til ordlyden i ikrafttrædelsesbestemmelsen i lov om arbejdsskadesikring § 85:
 § 85. Loven træder i kraft den 1. januar 2004. Ændringen af erhvervssygdomsbegrebet i § 7 træder dog først i kraft den 1. januar 2005.
 . . .
Stk.3. Loven anvendes på 1) arbejdsulykker, der indtræder den 1. januar 2004 eller senere,og 2) erhvervssygdomme, der anmeldes den 1. januar 2005 eller senere.
 . . .
 Stk.6. Samtidig ophæves lov om sikring mod følger af arbejdsskade, jf. lovbekendtgørelse nr.943 af 16.oktober 2000.
Stk. 7. Lov om sikring mod følger af arbejdsskade, jf. stk.6, anvendes fortsat på 1) ulykkestilfælde, pludselige løfteskader og kortvarige skadelige påvirkninger, der er indtruffet før den 1. januar 2004, og 2) erhvervssygdomme anmeldt før den 1. januar 2005 Desuden blev henvist til bemærkninger og forarbejder til lovforslaget (LFS 216,2002).
 Af bemærkninger til § 85 om lovens ikrafttræden fremgår, at det foreslås, at loven træder i kraft den 1. januar 2004. Det nye erhvervssygdomsbegreb dog først den 1. januar 2005. Der henvises til almindelige bemærkninger i afsnit 3.9:
 Det foreslås, at loven træder i kraft den 1. januar 2004. Det nye erhvervssygdomsbegreb dog først den 1. januar 2005. Det foreslås, at arbejdsskadereformen alene får virkning for nye skader.
 Det indebærer, at reformen får virkning for ulykker, der indtræder 1. januar 2004 eller senere, og for erhvervssygdomme, der anmeldes 1. januar 2005 eller senere.
Det indebærer omvendt, at gældende lov fortsat skal anvendes på vurderingen af skader, der indtræder, inden arbejdsskadereformen træder i kraft.
For så vidt angår erhvervssygdomme bemærkes, at der fremover vil være 2 fortegnelser over erhvervssygdomme, idet det gældende erhvervssygdomsbegreb bevares for erhvervssygdomme, der anmeldes inden 1. januar 2005.
 1) Ankestyrelsen fandt i den konkrete sag, at en ryglidelse ikke kunne anerkendes efter lov om sikring mod følger af arbejdsskade § 10 og orienterede om at eventuel genoptagelse kunne ske efter lov om sikring mod følger af arbejdsskade § 24.
2) Ankestyrelsen fandt at spørgsmålet om godtgørelse for varigt men og erstatning for tab af erhvervsevne for en anerkendt lungelidelse, der var anmeldt i april 2004, skulle afgøres efter lov om sikring mod følger af arbejdsskade.
Sagen blev hjemvist.
3) Ankestyrelsen fandt, at spørgsmålet om behandlingsudgifter ved en anerkendt lungelidelse der var anmeldt i august 2004 skulle træffes efter lov om sikring mod følger af arbejdsskade.
Sagen blev hjemvist.
 Kassation:
Der er kommet nye regler på området Kassationsdato:
01-06-2009 Love:
Lov om arbejdsskadesikring - lov nr. 422 af 10. juni 2003 - § 85 Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 10, stk. 1, nr. 1, § 24, § 30, § 32, § 33 og § 34 Sagsfremstilling 1:
Sag nr. 1 - j.nr. 1008004-04 Arbejdsskadestyrelsen modtog den 9. januar 2004 anmeldelse om anerkendelse af sikredes ryglidelse som erhvervssygdom.
Den 21. juni 2004 traf Arbejdsskadestyrelsen afgørelse om afslag på anerkendelse som erhvervssygdom efter lov om sikring mod følger af arbejdsskade § 10 og erhvervssygdomsfortegnelsen punkt E 11 c.
 Arbejdsskadestyrelsen henviste med hensyn til genoptagelse og klageadgang til lov om arbejdsskadesikring §§ 41 og 42 og § 44.
 Sagen blev behandlet i principielt møde med henblik på fortolkning af overgangsbestemmelserne i lov om arbejdsskadesikring i forbindelse med anerkendelse af erhvervssygdomme anmeldt i perioden 1.januar 2004 til 1. januar 2005.
 Afgørelse:
 Ankestyrelsen tiltrådte, at sikredes ryglidelse ikke kunne anerkendes som erhvervssygdom.
Ankestyrelsen orienterede om, at retsgrundlag i tilfælde af genoptagelse var § 24 i lov om sikring mod følger af arbejdsskade.
Klageadgang fremgik af samme lovs § 55.
 Sagsfremstilling 2:
Sag nr. 2 j.nr. 1007922-04 Arbejdsskadestyrelsen modtog den 23. april 2004 anmeldelse om en lungelidelse opstået under  arbejde bl.a. med asbest.
Den 16. juli 2004 traf Arbejdsskadestyrelsen afgørelse om anerkendelse af lidelsen efter lov om sikring mod følger af arbejdsskade § 10 og fortegnelsen over erhvervssygdomme gruppe C, punkt 2, litra d.
Samtidig traf Arbejdsskadestyrelsen afgørelse om godtgørelse for varigt mén på 50 procent, afslag på tab af erhvervsevne og afslag på udgifter til fremtidige behandling.
Arbejdsskadestyrelsen henviste til lov om arbejdsskadesikring § 17, § 18 og § 15 og om muligheden for genoptagelse til § 41 og § 42.
 Der blev anket over méngraden.
 Sagen blev behandlet i principielt møde til belysning af retsanvendelsen ved afgørelse om godtgørelse og erstatning i anledning af erhvervssygdomme anmeldt i perioden 1. januar 2004 til 1. januar 2005.
 Afgørelse:
 Ankestyrelsen hjemviste sagen til Arbejdsskadestyrelsen til ny behandling og afgørelse.
Arbejdsskadestyrelsen skulle træffe en ny afgørelse efter §§ 32 og 33 i lov om sikring mod følger af arbejdsskade Arbejdsskadestyrelsens afgørelse var truffet på et forkert retligt grundlag.
 Ankestyrelsen lagde vægt på, at lov om arbejdsskadesikring § 18 om varigt mén, § 17 om tab af erhvervsevne og § 15 om behandlingsudgifter ikke gælder erhvervssygdomme anmeldt før 1. januar 2005.
Ankestyrelsen henviste til ikrafttrædelsesbestemmelsen i lov om arbejdsskadesikring § 85 stk. 1, hvoraf fremgår, at loven træder i kraft den 1. januar 2004. Ændringen af erhvervssygdomsbegrebet i § 7 træder dog først i kraft den 1. januar 2005. Af § 85, stk. 3, fremgår, at loven anvendes på erhvervssygdomme, der anmeldes den 1. januar 2005 eller senere.
Af § 85, stk.6, fremgår, at lov om sikring mod følger af arbejdsskade samtidig ophæves, men af § 85, stk. 7 fremgår, at lov om sikring mod følger af arbejdsskade fortsat anvendes på erhvervssygdomme anmeldt før den 1. januar 2005.
 Sagsfremstilling 3:
Sag nr. 3 - j.nr.  1009630-04 Arbejdsskadestyrelsen modtog den 17. august 2004 anmeldelse om en lungelidelse opstået under  arbejde med bl.a. asbest.
Den 8. september 2004 traf Arbejdsskadestyrelsen afgørelse om anerkendelse af lidelsen efter lov om sikring mod følger af arbejdsskade § 10 og fortegnelsen om erhvervssygdomme, punkt C 2 c.
 Samtidig traf Arbejdsskadestyrelsen afgørelse om varigt men på 50 procent, tilkendte udgifter til kiropraktorbehandling under sagens behandling, men afslog udgifter til fremtidig behandling.
 Arbejdskadestyrelsen henviste til lov om arbejdsskadesikring § 18 og § 15, og om muligheden for genoptagelse til § 41 og § 42.
 Der blev anket over afslag på udgifter til fremtidig behandling.
 Sagen blev behandlet i principielt møde til belysning af retsanvendelse ved afgørelse om behandlingsudgifter i anledning af anerkendte erhvervssygdomme anmeldt i 2004.
 Afgørelse:
 Ankestyrelsen hjemviste sagen til Arbejdsskadestyrelsen til ny behandling og afgørelse.
 Arbejdsskadestyrelsen skulle træffe en ny afgørelse om behandlingsudgifter efter § 30 i lov om sikring mod følger af arbejdsskade.
 Arbejdsskadestyrelsens afgørelse var truffet på et forkert retligt grundlag.
 Ankestyrelsen lagde vægt på, at lov om arbejdsskadesikring § 15, stk.3, om fremtidige behandlingsudgifter ikke gælder erhvervssygdomme anmeldt før 1. januar 2005.
Ankestyrelsen henviste til ikrafttrædelsesbestemmelsen i lov om arbejdsskadesikring § 85 stk. 1, hvoraf fremgår, at loven træder i kraft den 1. januar 2004. Ændringen af erhvervssygdomsbegrebet i § 7 træder dog først i kraft den 1. januar 2005. Af § 85, stk. 3 fremgår at loven anvendes på erhvervssygdomme, der anmeldes den 1. januar 2005 eller senere.
Af § 85, stk.6, fremgår, at lov om sikring mod følger af arbejdsskade samtidig ophæves, men af § 85, stk. 7 fremgår, at lov om sikring mod følger af arbejdsskade fortsat anvendes på erhvervssygdomme anmeldt før den 1. januar 2005.
 .
