Fremsat den 5. marts 2021 af Lars Boje Mathiesen (NB), Peter Seier Christensen (NB), Mette Thiesen (NB), Pernille Vermund (NB), Naser Khader (KF), Birgitte Bergman (KF), Mai Mercado (KF), Søren Pape Poulsen (KF), Alex Vanopslagh (LA), Henrik Dahl (LA) og Ole Birk Olesen (LA) Forslag til folketingsbeslutning om at afskaffe feriepengesystemet Folketinget pålægger regeringen at fremsætte lovforslag inden udgangen af 2021 om at afskaffe feriepengesystemet.
Bemærkninger til forslaget Danskerne optjener i dag 2,08 feriedage pr. måned af deres løn uden mulighed for at få pengene udbetalt i stedet.
Det er et udtryk for unødigt formynderi, at danskerne ikke har mulighed for fuldt ud at disponere over deres indkomst.
Ved en afskaffelse af feriepengesystemet sikrer man, at danskerne får udbetalt deres egne penge.
Danskerne kan godt finde ud af at spare op og håndtere deres private økonomi, og dem, der ikke kan, må lave aftaler med deres pengeinstitut eller aftale en ordning med arbejdsgiveren.
Der er ikke behov for, at staten dikterer et feriepengesystem, når den enkelte borger selv kan varetage sin økonomi.
Det danske skattesystem er i forvejen besværligt at gennemskue for den enkelte borger.
Der er i dag alt for mange skattesatser og fradrag i det danske skattesystem, og det er de færreste, der kan gennemskue deres årsopgørelse, og mange umyndiggøres i den sammenhæng.
Der skal forenkles meget mere, og en afskaffelse af ferieordningen er et oplagt sted at starte.
Pengene ligger bedst i borgernes lommer.
Dette er en god læresætning.
Skriftlig fremsættelse Lars Boje Mathiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at afskaffe feriepengesystemet.
(Beslutningsforslag nr.
B 214) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
