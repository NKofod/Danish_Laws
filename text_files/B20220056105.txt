Bekendtgørelse om reglerne i lov om landbrugsejendomme I medfør af § 8, stk. 3, § 9, stk. 2, § 20, stk. 3, § 24, stk. 6 og 7, § 37, stk. 1, § 37 a, stk. 1 og 2, § 37 b, stk. 2, og § 50, stk. 3, i lov om landbrugsejendomme, jf. lovbekendtgørelse nr. 116 af 6. februar 2020, fastsættes efter bemyndigelse i § 5, stk. 1, nr. 15, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Indledende bestemmelser Bekendtgørelsens anvendelsesområde § 1. Denne bekendtgørelse fastlægger supplerende bestemmelser og grundlag for Landbrugsstyrelsens administration af lov om landbrugsejendomme (landbrugsloven), herunder krav til erklæringer ved erhvervelse af en landbrugsejendom, krav til fysiske personer, enkeltmandsvirksomheder og virksomheders erhvervelse, krav til opfyldelse af bopælspligten og dispensation fra bopælspligten, krav til en passende beboelsesbygning, virksomheders oplysnings- og indberetningspligt, krav til erhvervelse af landbrugsjord til naturformål og krav til indholdet i ansøgninger om tilladelser og dispensationer efter landbrugsloven.
Definitioner § 2. I denne bekendtgørelse forstås ved:
 1) Erhverver: Fysisk person, herunder enkeltmandsvirksomhed, en virksomhed eller en fond, forening eller anden juridisk person som erhverver en landbrugsejendom efter lovens § 12, § 14, § 15, § 20 eller § 24.
 2) Virksomhed: Både kapitalselskaber, dvs. aktie-, anparts- og partnerselskaber mv. og personselskaber, dvs. interessentskaber, kommanditselskaber, andelsselskaber mv.
 3) Erklæringsskema: Skema, jf. § 1 i bekendtgørelse om dokumentation og tinglysning mv. af dokumenter vedrørende landbrugsejendomme, der skal indsendes til Landbrugsstyrelsen i forbindelse med erhvervelse af en landbrugsejendom.
 4) Erhvervelsestidspunkt: Tidspunktet for indgåelse af en bindende aftale om erhvervelsen af ejendommen.
 5) Bopælspligt: Pligten i lovens § 8, stk. 1 og 2, og § 20, stk. 1, til at tage fast bopæl på ejendommen.
 6) Ankermand: En anpartshaver, som er ejer af en anpart på en femtedel eller derover af ejendommen og opfylder betingelserne for personlig erhvervelse i lovens §§ 12, 14 eller 15, jf. lovens § 16, stk. 2.
 7) Beboelsesbygning: Helårsbeboelse i henhold til Bygnings- og Boligregistret (BBR).
 8) Arealer med stor jordbrugsmæssig interesse: Arealer der i kommuneplanen er udpeget til særligt værdifuldt landbrugsområde.
Kapitel 2 Erklæringsskema Erklæring ved fysiske personer og enkeltmandsvirksomheders erhvervelse § 3. Personer, der erhverver en landbrugsejendom efter lovens §§ 12-16, skal, som en forudsætning for tinglysning af adkomst på ejendommen, afgive en erklæring til Landbrugsstyrelsen med følgende oplysninger:
 1) Erhververs navn, adresse og personnummer.
 2) Ejendommens adresse, matrikelbetegnelse og samlede areal.
 3) Erhvervelsestidspunktet.
 4) Opfyldelse af bopælspligten.
Stk. 2. Erhverver skal afgive erklæring med oplysningerne efter stk. 1 i et erklæringsskema udfærdiget af Landbrugsstyrelsen, som vedrører den pågældende erhvervelsessituation.
Erklæringsskemaerne tilgås på Landbrugsstyrelsens hjemmeside.
Erklæring ved virksomheders erhvervelse § 4. Virksomheder, der erhverver en landbrugsejendom efter lovens § 20, skal, som en forudsætning for tinglysning af adkomst på ejendommen, afgive en erklæring til Landbrugsstyrelsen med følgende oplysninger:
 1) Virksomhedens navn, adresse og CVR-nummer.
 2) Virksomhedsformen, herunder om der er tale om et aktieselskab (A/S), anpartsselskab (ApS), partnerselskab (P/S), europæisk selskab (SE), en erhvervsdrivende fond (ERF), en alternativ investeringsfond eller et forsikringsselskab, i overensstemmelse med registreringen hos Erhvervsstyrelsen.
 3) Ejendommens adresse, matrikelbetegnelse og samlede areal.
 4) Erhvervelsestidspunktet.
 5) Opfyldelse af bopælspligten.
Stk. 2. Virksomhedens tegningsberettigede skal afgive erklæring med oplysningerne efter stk. 1 i et erklæringsskema udfærdiget af Landbrugsstyrelsen, som vedrører den pågældende erhvervelsessituation.
Erklæringsskemaerne tilgås på Landbrugsstyrelsens hjemmeside.
Kapitel 3 Erhvervelse af en landbrugsejendom Erhvervelseskrav for fysiske personer og enkeltmandsvirksomheder § 5. Når bopælspligten ved personers erhvervelse af en landbrugsejendom opfyldes ved, at en anden person tager fast bopæl i stedet for erhververen, jf. lovens § 8, stk. 2, kan erhvervelsen kun ske uden tilladelse fra Landbrugsstyrelsen, hvis erhververen i erklæringsskemaet erklærer, at lejer er en fysisk person, og at beboelsesbygningen i sin helhed udlejes som ét lejemål til beboelse.
Stk. 2. I de tilfælde, hvor erhververen ønsker at opfylde bopælspligten ved, at en anden person tager fast bopæl, men på tidspunktet for afgivelse af erklæring, jf. stk. 1, ikke har en lejer, kan Landbrugsstyrelsen meddele tilladelse til erhvervelse på baggrund af en ansøgning.
Tilladelsen meddeles på vilkår om, at bopælspligten skal opfyldes inden 6 måneder eller 2 år fra erhvervelsestidspunktet, som efter lovens §§ 12-16 gælder for at tage fast bopæl i forbindelse med erhvervelse af en landbrugsejendom.
Stk. 3. I de tilfælde, hvor erhververen ønsker at opfylde bopælspligten ved, at en anden person tager fast bopæl, men hvor det ikke er hele beboelsesbygningen, der udlejes som ét lejemål, kan Landbrugsstyrelsen meddele tilladelse til erhvervelse på baggrund af en ansøgning.
Ansøgningen skal indeholde en redegørelse for, hvad resten af beboelsesbygningen skal anvendes til.
Erhvervelseskrav for virksomheder § 6. Bopælspligten ved virksomheders erhvervelse af en landbrugsejendom opfyldes ved, at en person tager fast bopæl, jf. lovens § 20, stk. 1. Erhvervelse kan derfor kun ske uden tilladelse fra Landbrugsstyrelsen, hvis virksomhedens tegningsberettigede i erklæringsskemaet erklærer, at lejer er en fysisk person, og at beboelsesbygningen i sin helhed udlejes som ét lejemål til beboelse.
Stk. 2. I de tilfælde, hvor virksomheden på tidspunktet for afgivelse af erklæring, jf. stk. 1, ikke har en lejer, kan Landbrugsstyrelsen meddele tilladelse til erhvervelse på baggrund af en ansøgning.
Tilladelsen meddeles på vilkår om, at bopælspligten skal opfyldes inden 6 måneder fra erhvervelsestidspunktet, som efter lovens § 20 gælder for at tage fast bopæl i forbindelse med erhvervelse af en landbrugsejendom.
Stk. 3. I de tilfælde, hvor det ikke er hele beboelsesbygningen, der udlejes som ét lejemål, kan Landbrugsstyrelsen meddele tilladelse til erhvervelse på baggrund af en ansøgning.
Ansøgningen skal indeholde en redegørelse for, hvad resten af beboelsesbygningen skal anvendes til.
Kapitel 4 Virksomheders indberetningspligt ved omdannelse af virksomhed § 7. En virksomhed, der har erhvervet en landbrugsejendom efter lovens § 20, skal sende indberetning til Landbrugsstyrelsen om enhver virksomhedsomdannelse, hvis omdannelsen medfører tinglysning af ny adkomst på ejendommen eller navneændring i Tingbogen.
Indberetningen skal, sammen med udskrift af godkendt omdannelse fra Erhvervsstyrelsen, sendes til Landbrugsstyrelsen inden 4 uger efter ændringen.
Stk. 2. Indberetning skal ske i et skema om virksomhedsomdannelse udfærdiget af Landbrugsstyrelsen.
Skemaet tilgås på Landbrugsstyrelsens hjemmeside.
Der skal gives oplysning om alle de under § 4, stk. 1, nr. 1-3, omhandlede forhold på tidspunktet for indberetningen.
Kapitel 5 Bopælspligten Krav til opfyldelse af bopælspligten § 8. Ved opfyldelse af bopælspligten skal ejendommens beboelsesbygning benyttes som helårsbolig.
Personen, der tager fast bopæl på ejendommen, skal overnatte på ejendommen, medmindre der foreligger særlige, forbigående omstændigheder.
Den pågældende skal samtidig være bopælsregistreret i Det Centrale Personregister (CPR) med adresse på ejendommen, og ejendommen skal være hovedbopæl i skattemæssig forstand.
 Stk. 2. Ved opgørelsen af, om bopælspligten er opfyldt i 10 år, jf. lovens § 8, stk. 1, og § 20, stk. 1, medregnes kun det tidsrum, hvor ejendommen er beboet, jf. dog stk. 5 og 7.
 Stk. 3. Bopælspligten for ankermanden skal opfyldes i mindst 10 år efter, at den pågældende har erhvervet sin anpart i ejendommen, jf. stk. 1 og 2.
 Stk. 4. Når en person, der i en periode har været medejer af en landbrugsejendom, indtræder som ny ankermand, skal den pågældende opfylde betingelserne for personlig erhvervelse i lovens §§ 12, 14 eller 15.
 Stk. 5. Bopælspligten for en ny ankermand anses ikke for at være opfyldt ved, at vedkommende i en periode har været medejer af den pågældende landbrugsejendom, medmindre vedkommende i denne periode har opfyldt bopælspligten på ejendommen.
 Stk. 6. I det tilfælde, hvor der meddeles dispensation fra bopælspligten efter § 11, stk. 1, nr. 1 og 2, medregnes ikke det tidsrum, for hvilket der er meddelt dispensation, i opgørelsen af 10 årsperioden for opfyldelse af bopælspligten.
 Stk. 7. I det tilfælde, hvor der meddeles dispensation fra bopælspligten efter § 11, stk. 3, medregnes det tidsrum, for hvilket der er meddelt dispensation, i opgørelsen af 10 årsperioden for opfyldelse af bopælspligten.
Stk. 8. Hvis ejendommen fraflyttes, skal bopælspligten opfyldes igen inden 6 måneder fra fraflytningstidspunktet.
Er dette ikke muligt, skal ejeren inden 4 uger fra datoen for udløbet af 6 måneders fristen søge Landbrugsstyrelsen om dispensation fra opfyldelsen af bopælspligten.
Frist for erhververens opfyldelse af bopælspligten § 9. Fristen for opfyldelse af bopælspligten efter lovens §§ 12, 14, 15 eller 20 regnes fra tidspunktet for indgåelsen af en bindende aftale om erhvervelsen.
 Stk. 2. Den i lovens § 14 nævnte frist for opfyldelse af bopælspligten ved arv regnes fra tidspunktet for arveudlægget.
 Stk. 3. For ankermanden regnes fristen for opfyldelse af bopælspligten fra det tidspunkt, hvor ankermanden har indgået en bindende aftale om erhvervelse af ejendommen eller sin anpart i ejendommen, jf. dog § 8, stk. 4 og 5.
 § 10. Ved oprettelse af en ny landbrugsejendom, jf. lovens § 30, stk. 2 og 3, indtræder der en 10-årig bopælspligt, der skal opfyldes af erhververen inden 6 måneder fra det tidspunkt, hvor Geodatastyrelsen har registreret de matrikulære forandringer.
 Stk. 2. Ved køb af suppleringsjord, jf. lovens § 29, indtræder der en ny 10-årig bopælspligt, der skal opfyldes inden 6 måneder fra det tidspunkt, hvor Geodatastyrelsen har registreret de matrikulære forandringer.
Kapitel 6 Dispensation fra bopælspligten Fysiske personers dispensation fra bopælspligten § 11. Landbrugsstyrelsen kan meddele dispensation fra bopælspligten i lovens § 8, herunder 1) hvor erhververen af hensyn til istandsættelse af boligen er midlertidigt forhindret i at opfylde bopælspligten, eller 2) hvor erhververen på grund af uddannelse eller arbejdsforhold er midlertidigt forhindret i at opfylde bopælspligten, eller 3) hvor det på grund af beliggenhedsforholdene er umuligt at opfylde bopælspligten.
Stk. 2. Tidsubegrænset dispensation fra bopælspligten kan meddeles, hvis ejendommen i mindst 3 generationer eller i mindst 75 år har været i slægtens eje og ønskes overdraget til en slægtning.
Dispensationen kan alene meddeles, hvor ejendommens beboelsesbygning og bygningslod har været i slægtens eje i hele perioden.
Stk. 3. Landbrugsstyrelsen meddeler endvidere dispensation for en begrænset periode på højst 3 år i tilfælde, hvor det ikke har været muligt at udleje beboelsesbygningen på markedsvilkår.
Dispensation meddeles, når 1) erhververen har dokumenteret, at det inden for en sammenhængende periode på 3 måneder ved mindst 3 annonceringer med minimum 3 ugers mellemrum i mindst 1 landsdækkende avis eller via internettet samt endvidere i mindst 1 lokalavis ikke har været muligt at udleje ejendommen på markedsvilkår, 2) erhververen har dokumenteret, at den leje, hvortil ejendommen er udbudt, ikke overstiger det normale huslejeniveau i det pågældende område, og 3) erhververen har redegjort for de henvendelser, der har været på annonceringen og om baggrunden for, at ingen af disse henvendelser har ført til udlejning af beboelsesbygningen.
 Stk. 4. Dispensation efter stk. 3 er betinget af, at erhververen kun opholder sig på ejendommen, når dette sker i naturlig tilknytning til ejendommens drift.
Virksomheders dispensation fra bopælspligten § 12. Landbrugsstyrelsen kan meddele dispensation fra bopælspligten i lovens § 20, herunder i de i § 11, stk. 1, nr. 1 og 3, og § 11, stk. 3, nævnte situationer.
Kapitel 7 Samlever § 13. Ved en samlever forstås en person, som lever i et samlivsforhold.
Ved samlivsforhold forstås, at to personer har levet sammen på den fælles bopæl i et ægteskabslignende forhold i de sidste to år.
Kapitel 8 Beboelsesbygning Krav til en passende beboelsesbygning § 14. Ved en passende beboelsesbygning, jf. lovens § 9, stk. 1, forstås, at beboelsen skal have en sådan størrelse og karakter, at den kan anvendes til helårsbeboelse for en husstand med sædvanlig husførelse og overholde mindstekravene i byfornyelseslovens § 75, stk. 3-5.
Stk. 2. Ved udskiftning af beboelsesbygningen på en landbrugsejendom skal en ny beboelse ligge hensigtsmæssigt i forhold til landbrugsejendommens jorder, i landzone og i direkte tilknytning til landbrugsejendommens jorder.
Tilsvarende gælder ved supplering med en parcel med en eksisterende beboelsesbygning.
 Stk. 3. Ved nyopførelse skal beboelsesbygningen have et boligareal på mindst 120 m2 og overholde gældende bygningsreglements bestemmelser om beboelse.
Kapitel 9 Erhvervelse af landbrugsjord til naturformål Juridiske personers erhvervelse med tilladelse § 15. En fond, forening eller anden juridisk person, der har til formål at støtte almennyttige naturbeskyttelsesformål, der ikke har en forhåndsgodkendelse fra Landbrugsstyrelsen til at erhverve adkomst på en landbrugsejendom eller en del af en landbrugsejendom til naturformål, jf. lovens § 24, kan få meddelt en tilladelse fra Landbrugsstyrelsen til at erhverve adkomst på en bygningsløs landbrugsejendom eller en del af en landbrugsejendom til naturformål, jf. lovens § 24, stk. 4, hvis betingelserne i §§ 17 og 18 er opfyldt.
Forhåndsgodkendelse § 16. En fond, forening eller anden juridisk person, som har til formål at støtte almennyttige naturbeskyttelsesformål, kan få meddelt en forhåndsgodkendelse fra Landbrugsstyrelsen til at erhverve adkomst på en landbrugsejendom eller en del af en landbrugsejendom til naturformål, jf. lovens § 24, hvis betingelserne nedenfor i stk. 2-5 er opfyldt.
 Stk. 2. Ved ansøgning om forhåndsgodkendelse skal der gives oplysning i overensstemmelse med § 4, samt andre oplysninger til identifikation af ansøgeren.
 Stk. 3. Det skal dokumenteres ved kopi af vedtægter mv., at ansøgeren har til formål at støtte almennyttige naturbeskyttelsesformål, jf. dog stk. 4.
Stk. 4. Dokumentation for formålet skal ske ved indsendelse af formålsbestemmelserne.
Herudover skal fonden, foreningen eller den juridiske person kunne erklære, at vedtægterne i øvrigt ikke indeholder formål, der strider mod formålet om at støtte almennyttige naturbeskyttelsesformål.
 Stk. 5. Der skal indsendes indberetning til Landbrugsstyrelsen ved enhver ændring af vedtægterne med hensyn til formål mv., jf. stk. 3 og 4. Indberetningen skal indsendes inden 4 uger efter den nævnte ændring.
Stk. 6. En forhåndsgodkendelse kan tilbagekaldes, hvis betingelserne for forhåndsgodkendelsen ikke længere er opfyldt.
Landbrugsstyrelsen kan i den situation meddele påbud om afhændelse af landbrugsejendomme inden en frist på 6 måneder, medmindre Landbrugsstyrelsen finder grundlag for at meddele dispensation efter lovens § 24, stk. 3 eller 4.
Områdeudpegninger § 17. En fond, forening eller anden juridisk person, der har opnået forhåndsgodkendelse, kan erhverve adkomst på en landbrugsejendom eller en del af en landbrugsejendom til naturformål uden tilladelse efter lovens § 24, stk. 1 eller 2, hvis ejendommen eller arealet i sin helhed ligger inden for områder, der efter planloven er udpeget som naturområde med særlige naturbeskyttelsesinteresser eller er udpeget som internationalt naturbeskyttelsesområde.
Stk. 2. En fond, forening eller anden juridisk person, der har opnået forhåndsgodkendelse, kan tillige erhverve adkomst på en landbrugsejendom eller en del af en landbrugsejendom til naturformål, hvis ejendommen eller arealet i sin helhed ligger inden for 1) § 3-områder efter naturbeskyttelsesloven, 2) områder, hvor der er planer om gennemførelse af naturgenopretningsprojekter eller anvendelse til godkendte vådområdeprojekter, der forudsættes gennemført i nær fremtid, 3) områder, der efter planloven er udlagt som skovrejsningsområde, eller 4) råstofgrave, der ifølge den offentlige planlægning eller bestemmelser i medfør af råstofloven skal efterbehandles til naturformål.
 Stk. 3. Erhvervelse af arealer uden for de i stk. 1 og 2 fastlagte områder kan kun ske med Landbrugsstyrelsens tilladelse efter lovens § 24, stk. 3, jf. tillige stk. 4. Tilladelse vil normalt ikke kunne meddeles, hvis der er tale om arealer med stor jordbrugsmæssig interesse.
 Stk. 4. Nationalparkfonde, som er oprettet efter lov om nationalparker, og som har opnået forhåndsgodkendelse, jf. lovens § 24, stk. 1, nr. 1, kan erhverve adkomst på en landbrugsejendom eller en del af en landbrugsejendom til naturformål uden tilladelse efter lovens § 24, stk. 1 eller 2, hvis ejendommen eller arealet i sin helhed ligger inden for områder, der er oprettet som nationalpark, jf. lov om nationalparker.
 Betingelser om anvendelse, offentlighedens adgang, plejeplan mv.
 § 18. Når en fond, forening eller anden juridisk person erhverver en landbrugsejendom eller en del af en landbrugsejendom til naturformål uden tilladelse efter lovens § 24, stk. 1 eller 2, skal de erhvervede arealer anvendes i overensstemmelse med den offentlige planlægning mv., der gælder for det pågældende område, herunder planer for gennemførelse af vådområdeprojekter mv.
Stk. 2. Offentligheden skal i forbindelse med erhvervelse uden tilladelse sikres adgang til arealerne svarende til den adgang, der gælder for offentligt ejede arealer, jf. reglerne i naturbeskyttelseslovens §§ 22-29 og tilhørende bekendtgørelser.
Hvis der hegnes, f.eks. af hensyn til naturpleje ved afgræsning, skal dette ske på en sådan måde, at der fortsat i væsentligt omfang er offentlig adgang til arealerne.
Kravet om offentlig adgang gælder dog ikke for arealer, hvor der i forbindelse med gennemførelse af et naturgenopretningsprojekt etableres en sø eller andre vådområder, hvis der i væsentligt omfang er offentlig adgang til de øvrige arealer.
Kravet om offentlig adgang gælder heller ikke for arealer, hvor der i medfør af anden lovgivning, f.eks. ved fredningskendelse mv., er fastsat bestemmelser, der regulerer offentlighedens adgang til arealerne.
Stk. 3. Erhververen skal i forbindelse med erhvervelsen afgive erklæring om, at vedkommende forpligter sig til, 1) at der sikres offentligheden adgang til ejendommens jorder, og at der derfor kun må ske indhegning eller foretages andre foranstaltninger i et omfang, der sikrer, at der fortsat i væsentligt omfang er offentlig adgang til arealerne, jf. stk. 2, 2) inden 1 år efter erhvervelsen at indsende en plan, der skal udarbejdes i samarbejde med kommunen, til Landbrugsstyrelsen for ejendommens anvendelse til naturformål og for offentlighedens adgang til arealerne som dokumentation for, at reglerne om offentlighedens adgang mv. er iagttaget, og 3) at afhænde ejendommen efter lovens regler, hvis den ikke længere anvendes i overensstemmelse med retningslinjerne, i lovens § 24, stk. 1, nr. 3.
 Stk. 4. Erhververen skal efter anmodning fra Landbrugsstyrelsen indsende oplysning om anvendelse mv. af et erhvervet areal inden 4 uger efter modtagelsen af anmodningen.
Kapitel 10 Hvilende fortrinsstilling § 19. Tinglyste deklarationer om hvilende fortrinsstilling i henhold til tidligere krav i landbrugsloven kan på ejerens begæring aflyses uden Landbrugsstyrelsens aflysningspåtegning.
Kapitel 11 Ansøgninger om tilladelser og dispensationer § 20. Ansøgning om tilladelse og dispensation efter lov om landbrugsejendomme skal indeholde følgende:
1) Angivelse af, hvilke betingelser i lov om landbrugsejendomme, der ikke er opfyldt, og oplysning om særlige forhold, der kan begrunde en tilladelse eller dispensation.
Ved erhvervelse af en landbrugsejendom skal der gives oplysninger i henhold til § 3 og § 4.
 2) Oplysning om ejendommens adresse, matrikelbetegnelse og samlede areal.
 3) Oplysning om ejerens navn, personnummer eller CVR-nummer og adresse og tilsvarende oplysninger om en eventuel køber, forpagter mv.
4) Oversigtskort, der viser de berørte ejendomme og arealer, jf. § 7 i bekendtgørelsen om landinspektørerklæringer i henhold til lov om landbrugsejendomme.
Dette gælder dog ikke ved ansøgning om dispensation fra personlige betingelser som f.eks. bopælskrav mv.
 5) Oplysning om, hvorvidt dele af ejendommen ligger i byzone eller sommerhusområde.
Kapitel 12 Digital signatur § 21. Erklæringer og øvrige ansøgninger kan underskrives med en digital signatur eller anden sikker personidentifikation.
 Stk. 2. Indsendelse via ansøgers e-Boks anses som værende anden sikker personidentifikation.
Kapitel 13 Klageadgang § 22. Klager over afgørelser truffet i henhold til denne bekendtgørelse kan indgives efter lovens § 38 a.
Kapitel 14 Straffebestemmelser § 23. Overtrædelse af bestemmelserne i § 3, § 4, § 7, § 8, stk. 8, § 14, § 16, stk. 5, § 17 og § 18 straffes med bøde.
 Stk. 2. Der kan pålægges juridiske personer strafansvar efter reglerne i straffelovens 5. kapitel.
Kapitel 15 Ikrafttræden § 24. Bekendtgørelsen træder i kraft den 1. juli 2022.
 Stk. 2. Bekendtgørelse nr. 1427 af 16. december 2014 om reglerne i lov om landbrugsejendomme ophæves.
