Nr BSF 58 Forslag til folketingsbeslutning om en revurdering af de økonomiske  

 betingelser for DSB på baggrund af fordyrelsen af tunnelbyggeriet på  

 Storebælt Fremsat af Tommy Dinesen (SF) Gade (SF) Riishøj (SF) den 31. januar 1992 Folketinget pålægger regeringen at fremsætte forslag til lov om ændring af lov om anlæg af fast forbindelse over Storebælt (lov nr.
 380 af 10. juni 1987), hvori følgende skal indgå:
1. En fornyet vurdering af togdelens økonomi på baggrund af forsinkelserne  

 af tunnelbyggeriet og de dermed forbundne fordyrelser, 2. et forslag til økonomisk kompensation til DSB, eftersom tunnelbyggeriet  

 allerede på nuværende tidspunkt må anses for at blive fordyret med op til  

 flere milliarder kr., og 3. et forslag til ændrede tilbagebetalingsbetingelser, hvori hele  

 projektet vurderes samlet, således at alle indtægter for såvel biler som tog  

 anvendes til betaling af etablering og driftsudgifter.
Bemærkninger til forslaget Almindelige bemærkninger Storebæltsbyggeriets tunneldel har været udsat for mange uheld.
Arbejdet  

 kom ikke i gang til planlagt tid på grund af, at leverancen af  

 tunnelboremaskinerne var forsinket, og da de endelig kom i gang, virkede  

 materiellet ikke, som det skulle.
 Siden kom oversvømmelsen af tunnelerne på Sprogø, som betød en yderligere  

 forsinkelse i forhold til den oprindelige tidsplan, efter hvilken  

 togtunnelerne skulle stå færdige i 1993. Starttidspunktet er nu sat til 1995,  

 hvor det så er meningen, at DSB skal overtage togtunnelerne.
 I lov om anlæg af fast forbindelse over Storebælt står der i § 9, stk. 3,  

 nr. 1, bl.a. følgende:
»Den udgift, der er nødvendig til at forrente og afdrage de udgifter,  

 der er forbundet med anlægget af jernbanetunnelen under østerrenden, herunder  

 finansieringsomkostninger og andre følgeudgifter.« Ligeldes står der bl.a. i stk. 6:
»De udgifter, der er forbundet med anlæg af jernbaneforbindelsen,  

 opgøres løbende og forudsættes forrentet og afdraget over 30 år fra  

 ibrugtagning af 1. etape.« Med andre ord DSB overtager et byggeri uanset omkostninger og skal  

 tilbagebetale hele summen, uanset hvilke fordyrelser der påføres byggeriet  

 undervejs.
Endvidere betyder det, at jernbanedelen er selvfinansierende.
 At dette ikke er en sag alene mellem det flertal, der har besluttet de  

 faste forbindelser, altså Socialdemokratiet, Det Konservative Folkeparti,  

 Venstre, Centrum-Demokraterne og Kristeligt Folkeparti, ses af, at der i  

 loven gives finansministeren bemyndigelse til, at staten garanterer betaling  

 af renter og afdrag samt andre løbende forpligtelser (§ 8, stk. 3).
 Staten er som bekendt os alle, derfor må loven ændres, men på nuværende  

 tidspunkt har den såkaldte politiske følgegruppe, dvs. politikere fra de  

 partier, der stemte for byggeriet på Storebælt, endnu ikke taget et sådant  

 initiativ.
SF mener, at der her og nu bør ske en afklaring af de økonomiske forhold i  

 form af en kompensation til DSB for de forventede fordyrelser.
I den  

 forbindelse bør det overvejes, om ikke tilbagebetalingsmåden for DSB bør  

 følge samme koncept, som man har valgt at bruge på Øresundsforbindelsen, hvor  

 DSB hvert år får en fast garanteret sum.
Eftersom DSB's tilbagebetaling af alle udgifter vedrørende jernbanedelen  

 på Storebælt skal betales af brugerne, kan fordyrelserne nemt medføre  

 forringede vilkår for den kollektive trafik.
Jernbanedelen bliver nu ikke  

 færdig tre år før vejdelen, og dermed får den ikke det forspring med hensyn  

 til kapring af passagerer og gods, som bl.a. skulle være en del af  

 regeringens trafikhandlingsplan.
 Den forsinkede ibrugtagning af jernbanedelen betyder samtidig en  

 undergravning af forudsætningerne for den treårige økonomiske rammeaftale  

 (1990-93) mellem DSB, regeringen og Socialdemokratiet, CD og Kristeligt  

 Folkeparti.
Bemærkninger til beslutningsforslagets enkelte punkter Ad 1 Allerede nu tales der om, at der skal være en voldgiftssag mellem A/S  

 Storebæltsforbindelsen og MT-Group.
En regning ifølge dagspressen på 850 mio.  

 kr.
Hertil skal så medregnes forsinkelserne med boremaskinerne, hvoraf to  

 først starter nu fra Halsskovsiden, samt at boremaskinerne fra Sprogø har  

 været under saltvand.
Ad 2 Det er i dag sikkert, at DSB ikke får det lovede forspring på tre år med  

 hensyn til økonomien.
Det er også usikkert, om tilbagebetalingen af byggeriet  

 vil kunne forrente sig eller i det hele taget give nogen indtægt.
Til  

 sammenligning kan det anføres, at DSB's biloverførsler i dag mellem Halsskov  

 og Knudshoved giver et overskud til DSB på ca. 400 mio. kr.
Ad 3 I stedet for at se isoleret på betalingen af hver sin del - altså  

 jernbane- og vejdel - skal der laves et samlet regnskab for hele byggeriet,  

 og tilbagebetalingen skal ske ud fra hele byggeriets omkostninger.
