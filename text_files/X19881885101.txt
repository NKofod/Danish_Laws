 Det forhold, at anpartsselskabet S, der som forsikringstager betaler  

 præmien på en lejeforsikring, der tegnes i forbindelse med overdragelsen af  

 en ejendom E, med tilhørende projekt om opførelse af yderligere  

 erhvervsejendomme til kommanditselskabet K bevirkede ikke, at udlejningen  

 anses for sket til S, da S ikke kunne disponere over de erhvervsbygninger,  

 der evt. ikke kunne udlejes.
 K ville kunne fratrække forsikringspræmien som en driftsudgift.
 Bindende forhåndsbesked.
 Ligningsrådet blev anmodet om forhåndsbesked om følgende: 1) Vil det  

 forhold, at anpartsselskabet S som forsikringstager betaler præmien på en  

 lejeforsikring, der tegnes i forbindelse med overdragelsen af en ejendom E,  

 med tilhørende projekt om opførelse af yderligere 6 erhvervsejendomme til  

 kommanditselskabet K, bevirke, at kommanditselskabets udlejning anses for  

 sket til S, jf. reglerne i afskrivningslovens afsnit V A? 2) Hvis  

 lejeforsikringspræmien i stedet for betales af kommanditselskabet K, vil  

 udgiften da være fradragsberettiget som en driftsudgift? 3) Vil  

 kommanditisterne kunne foretage afskrivning efter bestemmelserne i § 15 i lov  

 om særlig indkomstskat på vederlaget 2,5 mio. kr. for projektet?  

 Omstændighederne var følgende:
S påtænker at overdrage den selskabet tilhørende ejendom, E, incl. et  

 udarbejdet projekt om opførelse af 6 erhvervsbygninger på ejendommen til et  

 endnu ikke stiftet kommanditselskab K, for i alt 32 mio. kr., hvoraf 2,5 mio.  

 kr. udgør betaling for nævnte projekt.
Ejendommen omfatter et grundareal på  

 ca. 33.000 m(2) og er bebygget med tre erhvervsbygninger med et samlet  

 etageareal på ca. 4.300 (m2). To af disse bygninger - en kontor- og  

 velfærdsbygning sammenbygget med en kombineret lager- og produktionsbygning -  

 er udlejet til en tidligere ejer, mens den tredje bygning - en lager- og  

 produktionshal - ikke er udlejet.
Samtlige bygninger - såvel de nuværende som de projekterede - udlejes  

 eller forventes udlejet til et antal mindre erhvervsdrivende.
Der er endnu  

 ikke indgået lejeaftaler for de projekterede bygninger, og opførelsen af  

 disse vil først blive påbegyndt når lejekontrakt er indgået.
Opførelsen af de  

 nye bygninger skal forestås af S.
Byggeomkostningerne for de projekteredebygninger forventes at ville udgøre  

 i alt ca. 84,7 mio. kr. og bygningerne vil have et samlet etageareal på ca.  

 12.200 (m2). Byggeriet vil blive indrettet som udstillings- og kontorbygning,  

 som forventes udlejet til virksomheder som lejer produktions- og lagerlokaler  

 i de øvrige bygninger på ejendommen.
Endvidere vil byggeriet bl.a. bestå af  

 kontor- og mandskabsbygninger sammenbygget med lager- og produktionshaller.
Lejen vil blive fastsat på grundlag af det lejedes værdi, idet der herved  

 vil blive taget hensyn til lejerens ønsker med hensyn til standard og  

 indretning m.v.
Lejerne vil ikke opnå køberet til det udlejede.
Det  

 forudsættes, at kommanditselskabets udlejning af bygning 3-9 ikke er omfattet  

 af reglerne i afskrivningslovens afsnit V A på grund af lejernes forhold, og  

 at lejernes erhvervsmæssige anvendelse af disse bygninger vil betinge  

 skattemæssig afskrivningsret for kommanditisterne.
I forbindelse med  

 overdragelsen af ejendommen til kommanditselskabet vil der ikke blive fastsat  

 særlige aftaler, herunder tilbagekøbsret for S, bortset fra at S påtænker at  

 tegne og betale en lejeforsikring for K.
Det er herom bl.a. oplyst, at  

 lejeforsikringen etableres for en lejeperiode på 10 år, og at den årlige  

 præmie vil udgøre 1-1,5% af den til enhver tid værende lejegarantisum.  

 Garantien kan også etableres med modgaranti og i så fald vil præmien udgøre  

 0,75-1%. Ved modgaranti forstås, at den der tegner forsikringen selv stiller  

 garanti for eksempelvis 25% af garantisummen.
Den der stiller modgarantien  

 skal herefter dække lejetab forud for garantistilleren.
I tilfælde af at  

 bygningerne ikke kan udlejes helt eller delvist vil S ikke være berettiget  

 til at disponere over bygningerne, ligesom selskabet ikke i øvrigt vil opnå  

 særlige rettigheder.
Ligningsrådet svarede:
Ad 1) Efter de for Ligningsrådet foreliggende oplysninger om den  

 omhandlede lejeforsikring, hvorefter S ikke vil kunne disponere over de  

 erhvervsbygninger der eventuelt ikke kan udlejes, finder rådet ikke at en  

 sådan aftale i forbindelse med overdragelsen vil bevirke, at udlejningen  

 anses for sket til S.
Ad 2) Såfremt lejeforsikringen i stedet for tegnes og  

 betales af K er rådet af den opfattelse, at den årlige forsikringspræmie vil  

 være fradragsberettiget som en driftsudgift i kommanditselskabet.
Ad 3) For  

 så vidt angår de afholdte projekteringsudgifter, der efter det oplyste bl.a.  

 er medgået til arkitekt, bogtrykker og konsulenter samt medgået tid ved  

 projektudarbejdelsen til varierende takster efter arbejdets art, finder rådet  

 at disse udgifter må anses som en del af opførelsessummen vedrørende de  

 projekterede bygninger.
 Afgørelsen er offentliggjort i SKAT 1988/12 side 797.
