Offererstatningslovens § 1  straffelovsovertrædelser begået i udlandet, nævnets j.nr. 19-520-05287 Ansøger var på ferie i et sommerhus i udlandet med sin familie bestående af ansøgers mor, stedfar, søster og to stedbrødre.
Ansøger og de to stedbrødre sov på værelse sammen.
En nat skaffede den ene stedbror sig samleje med ansøger, mens hun sov.
Skadevolderen blev i Danmark både i byret og landsret idømt fængsel i 1 år og 2 måneder for overtrædelse af straffelovens § 216, stk. 1, nr. 2.
Nævnet besluttede at anse forholdet for omfattet af offererstatningslovens § 1, stk. 3, og tilkendte ansøger godtgørelse og erstatning.
Nævnet lagde vægt på, at både ansøger og skadevolder havde dansk indfødsret.
Herudover blev forholdet begået i et sommerhus, hvor kun den danske familie opholdt sig, og straffesagen blev gennemført i Danmark.
Nævnet fandt, at straffelovsovertrædelsen var begået i et lukket dansk miljø.
