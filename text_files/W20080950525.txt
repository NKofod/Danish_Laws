Uddannelsesniveau, revisorassistent, HA, anvendt uddannelsen inden for de sidste 5 år, refusion Ankenævnet har behandlet Deres klage på møde den 12. marts 2008.
Nævnet traf denne A F G Ø R E L S E De er ikke berettiget til voksen- og efteruddannelsesgodtgørelse (VEU-godtgørelse) under deltagelse i AMU-kurset Konflikthåndtering som ledelsesværktøj afholdt i perioden 3. til 4. oktober 2007 svarende til i alt 2 dage.
 Ankenævnet tiltræder således a-kassens afgørelse af 29. oktober 2007.
BEGRUNDELSE Efter reglerne er det en betingelse for at opnå VEU-godtgørelse, at ansøgeren ikke har en erhvervsrettet uddannelse, der med hensyn til varighed og niveau overstiger niveauet for erhvervsuddannelse, medmindre uddannelsen ikke har været anvendt i de sidste 5 år.
 Ankenævnet har ved afgørelsen lagt til grund, at De har en revisorassistentuddannelse og en HA-uddannelse, som De har anvendt inden for de sidste 5 år.
Det er videre lagt til grund, at De telefonisk har oplyst til sekretariatet for Arbejdsmarkedets Ankenævn, at De afsluttede Deres HA-uddannelse for ca. 14-15 år siden.
Der var tale om en HA-almen uden speciale.
Under HA-uddannelsen blev De bl.a. undervist i virksomhedsøkonomi og erhvervsjura.
Det er Deres opfattelse, at Deres HA-uddannelse ligger tættest på HA med speciale inden for erhvervsøkonomi, og De bruger ikke Deres HA-uddannelse i Deres arbejde.
Ankenævnet har ved afgørelsen lagt vægt på, at De har en HA-uddannelse (almen), og dermed har gennemført en uddannelse, der overstiger niveauet for erhvervsuddannelse.
De er derfor som udgangspunkt ikke omfattet af den personkreds, som kan opnå VEU-godtgørelse.
 Deres ret til VEU-godtgørelse er derfor betinget af, at De ikke har haft beskæftigelse inden for uddannelsens område inden for de sidste 5 år.
 Ankenævnet har lagt vægt på, at De er uddannet og i arbejde som revisorassistent.
 Ankenævnet finder på denne baggrund, at De må anses for at gøre brug af Deres HA-uddannelse i Deres arbejde som revisorassistent.
 Ankenævnet har lagt vægt på, at De kan anvende den faglige kundskab som De har erhvervet Dem i forbindelse med Deres HA-uddannelse som supplement til varetagelsen af Deres arbejde som revisorassistent.
 Ankenævnet finder på denne baggrund ikke, at De er omfattet af den personkreds, der kan opnå VEU-godtgørelse og virksomheden er som følge heraf ikke berettiget til refusion af afholdte lønudgifter.
Ankenævnet henviser til  § 1, § 2, stk. 1 og 2, § 4, stk. 1 og § 9, stk. 1 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005, og  § 1, stk. 1, nr. 1, § 2, stk. 1, nr.1, § 4, stk. 1, nr. 4 samt § 14, stk. 1 i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse.
 Sagen er afgjort på grundlag af de akter som ankenævnet har modtaget fra a-kassen samt sekretariatets kontorrapport af 25. februar 2008.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005:
Kapitel 1 Formål og område § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
§ 2. Den personkreds, der kan opnå ydelser efter § 1, omfatter 1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 9 nævnte forløb udløser tilskud efter lov om åben uddannelse (erhvervsrettet voksenuddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 2. Der kan ikke opnås godtgørelse efter stk. 1 i følgende tilfælde:
 1) Hvis der er ret til løn fra en arbejdsgiver under uddannelsen som følge af en uddannelsesaftale, indgået i henhold til lov.
 2) Hvis der er adgang til at opnå godtgørelse fra andre godtgørelsesordninger.
 Stk. 3. Godtgørelsen udgør ved fuldtidsundervisning pr. undervisningsuge et beløb svarende til dagpengenes højeste beløb for en uge, jf. § 47 i lov om arbejdsløshedsforsikring m.v.
 Stk. 4. Ved deltidsundervisning beregnes godtgørelsen i forhold til antallet af undervisningstimer.
Stk. 5. For deltagere, der har et delvist tab af indtægt eller arbejdsmulighed, nedsættes godtgørelsen forholdsmæssigt.
Det er en betingelse for at oppebære godtgørelse, at deltagerens tab af indtægt eller arbejdsmulighed vedrører den pågældende beskæftigelse.
 Stk. 6. Undervisningsministeren kan fastsætte nærmere regler om godtgørelse.
§ 9. For beskæftigede lønmodtagere kan godtgørelse i henhold til §§ 4 og 5 udbetales til arbejdsgiveren i tilfælde, hvor der er truffet aftale om, at arbejdsgiveren fortsætter med at udbetale sædvanlig løn under uddannelsen.
Beløbet svarer til den godtgørelse, som en deltager kunne have fået udbetalt efter §§ 4 og 5. Beløbet kan dog højst udgøre et beløb, der svarer til arbejdsgiverens lønudgifter til en deltager under dennes uddannelse.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse, jf. stk. 1, er:
 1) arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, § 3. Deltagere i uddannelse, der afholdes som fjernundervisning, kan ikke modtage godtgørelse.
 Stk. 2. Beskæftigede lønmodtagere og selvstændige erhvervsdrivende, jf. dog stk. 3, kan ikke modtage godtgørelse ved deltagelse i enkeltfag på erhvervsuddannelserne og på landbrugsuddannelserne på niveau med erhvervsuddannelse efter § 1, stk. 2, nr. 2, litra a og c, når uddannelsen ikke er optaget i en fælles kompetencebeskrivelse efter reglerne i arbejdsmarkedsuddannelser m.v., enkeltfag på fodterapeutuddannelsen efter § 1, stk. 2, nr. 2, litra d, eller deltidsuddannelse på niveau med erhvervsuddannelse og enkeltfag herfra efter § 1, stk. 2, nr. 3.
 Stk. 3. Beskæftigede lønmodtagere og selvstændige erhvervsdrivende, som deltager i grundlæggende voksenuddannelse (GVU) efter § 1, stk. 2, nr. 8 eller erhvervsuddannelse plus (eud +) efter § 1, stk. 2, nr. 9, kan modtage godtgørelse, når de i stk. 2 nævnte uddannelser indgår i GVU-forløbet og ikke afholdes som fjernundervisning.
§ 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Stk. 2. Uddannelser, der kan sidestilles med erhvervsuddannelserne, jf. stk. 1, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Stk. 3. Personer med en uddannelse, der er afløst af en ny tilsvarende uddannelse, kan opnå godtgørelse, hvis den nye uddannelse ikke forudsætter bestået gymnasial uddannelse.
Kapitel 6 Refusion til arbejdsgiver § 14. Arbejdsgivere, der efter aftale med deltageren udbetaler sædvanlig løn under uddannelsen, har ret til refusion.
Refusionen svarer til den godtgørelse, som deltageren ville have været berettiget til efter kapitlerne 3, 4 og 5. Refusionen kan dog ikke være højere end den løn, arbejdsgiveren udbetaler under uddannelsen.
