Andelsboligforeninger - lån til drifts-  

 og vedligeholdelsesudgifter - beskatning af medlemmerne Forespørger ville videreudvikle et eksisterende låneprodukt.
Det eksisterende låneprodukt fungerede som en kassekredit.
Det blev  

 ydet som et stående lån, der løbende blev forøget,  

 dels med det beløb, andelsboligforeningen trak til delvis betaling af  

 afdrag på realkreditlånet, dels med de renter, der blev  

 tilskrevet banklånet selv.
 Vilkårene var, at det var afdragsfrit fra udbetalingstidspunktet,  

 indtil realkreditlånet var fuldt ud amortiseret, at lånet  

 på dette tidspunkt forfaldt til fuld indfrielse, som blev forudsat  

 finansieret ved optagelse af nyt realkreditlån, og at de løbende  

 renter på lånet blev tilskrevet lånet.
Med lånet fik en andelsboligforening stillet likviditet til  

 rådighed til delvis betaling af andelsboligforeningens afdrag på  

 de realkreditlån, der var optaget med pant i foreningens ejendom.
Den  

 del af boligafgiften, der vedrørte kapitaludgiftens afdragsdel kunne  

 dermed fastfryses eller nedsættes, og afdragstakten for foreningens  

 samlede gæld reduceres.
 Ligningsrådet havde tidligere med henvisning til TfS 2000.193 og TfS  

 2000.850,  udtalt, at det eksisterende produkt i sin nuværende  

 udformning ikke medførte beskatning af andelshaverne, hverken på  

 grund af lav boligafgift eller som udlodning.
 Siden lanceringen af produktet havde det vist sig, at  

 andelsboligforeningerne også efterspurgte lån, der kunne ydes til  

 dækning af andelsboligforeningens driftsudgifter og  

 vedligeholdelsesudgifter på den fælles ejendom.
 På denne baggrund ønskede forespørger at få  

 fastlagt, om man kunne anvende provenuet fra lånet til driftsudgifter  

 og vedligeholdelsesudgifter på den fælles ejendom uden  

 skattemæssige konsekvenser for andelshaverne.
 "Driftsudgifter dækker sædvanligt forekommende udgifter som  

 udgifter til skatter og afgifter, renholdelse m.v.
Vedligeholdelsesudgifter vedrører den fælles ejendom, og er  

 typisk opdelt i ordinære og ekstraordinære  

 vedligeholdelsesarbejder, hvor sidstnævnte typisk repræsenterer  

 større udgiftskrævende arbejder, der rækker videre end  

 blot daglig vedligeholdelse.
Andelsboligforeningernes  

 Fællesrepræsentation (ABF) har udarbejdet  et sæt  

 standardvedtægter for andelsboligforeninger i  nybyggeri henholdsvis  

 for foreninger i den ældre boligmasse." Vedtægterne for nybyggeri indeholder følgende bestemmelse om  

 vedligeholdelse:
§ 9 (9.1) En andelshaver er forpligtet til at foretage al vedligeholdelse inde  

 i boligen bortset fra vedligeholdelse af centralvarmeanlæg og  

 fælles forsynings- og afløbsledninger, og bortset fra  

 udskiftning af hoved- og bagdøre samt vinduer og udvendige  

 døre.
En andelshavers vedligeholdelsespligt omfatter også  

 eventuelle nødvendige udskiftninger af bygningsdele og tilbehør  

 til boligen, såsom f.eks udskiftning af gulve og køkkenborde.
En  

 andelshavers vedligeholdelsespligt omfatter også forringelse, som  

 skyldes slid og ælde.
(9.2) En andelshaver er endvidere forpligtet til at vedligeholde det til  

 boligen knyttede haveareal.
Generalforsamlingen kan fastsætte  

 nærmere regler for vedligeholdelsen af havearealet og for fælles  

 eller egne hegn.
 (9.3) En andelshaver har desuden pligt til at foretage andre indvendige  

 eller udvendige vedligeholdelsesarbejder, som efter  

 generalforsamlingsvedtagelse er pålagt andelshaverne.
(9.4) Andelsboligforeningen er forpligtet til at foretage al anden  

 vedligeholdelse, herunder af bygninger, skure, carporte samt fælles  

 anlæg.
Vedligeholdelsen skal udføres i overensstemmelse med  

 vedligeholdelsesplanen.
(9.5) Såfremt en andelshaver forsømmer sin  

 vedligeholdelsespligt kan bestyrelsen kræve nødvendig  

 vedligeholdelse foretaget inden for en nærmere fastsat frist.
Foretages  

 den nødvendige vedligeholdelse ikke inden fristens udløb, kan  

 andelshaveren ekskluderes af foreningen og brugsretten bringes til  

 ophør med 3 måneders varsel.
 Vedtægterne for andelsboligforeninger i den ældre boligmasse  

 indeholder en næsten identisk bestemmelse, hvor alene (9.2) har en  

 anden udformning:
(9.2) En andelshaver er endvidere forpligtet til at vedligeholde andre  

 lokaler eller områder som er knyttet til boligen med særskilt  

 brugsret for andelshaveren, såsom pulterrum, kælderrum, altaner,  

 terrasser, have el. lign.
For så vidt angår rum og områder  

 i bygninger omfatter vedligeholdelsespligten dog kun vedligeholdelse af  

 indvendige overflader.
Generalforsamlingen kan fastsætte nærmere  

 regler for vedligeholdelsen af sådanne overflader.
Efter forespørgers repræsentants opfattelse burde den  

 skattemæssige behandling være identisk for andelshaverne i alle  

 situationer.
Det ville således være vanskeligt at se, hvad der  

 skulle begrunde en skattemæssig forskelsbehandling alt efter om  

 låneprovenuet anvendes til afdrag eller anvendes til drifts- og  

 vedligeholdelsesudgifter.
For den enkelte andelshaver var det uden betydning,  

 om andelsboligforeningens lånoptagelse dækkede afdrag,  

 driftsudgifter eller vedligeholdelsesudgifter på den fælles  

 ejendom.
Resultatet ville stadig være det samme; boligafgiften kunne  

 blive fastfrosset eller nedsat.
 Det var derfor forespørgers repræsentants opfattelse, at en  

 andelsboligforenings optagelse af et afdragslån og anvendelse af  

 provenuet til foreningens drifts- og vedligeholdelsesudgifter, ikke ville  

 have skattemæssige konsekvenser for andelshaverne.
 Styrelsen udtalte:
"En andelsboligforening er et selvstændigt skatteretssubjekt  

 omfattet af selskabsskattelovens § 1, stk. 1, nr. 6. Foreningen kan  

 selvstændigt optræde som kontraktspart og indgå aftaler  

 hvor foreningen forpligtes over for tredjemand.
Dette gælder både  

 forpligtelser over for långivere og forpligtelser over for medlemmerne  

 i henhold til foreningens vedtægter.
 For så vidt angår forpligtelserne over for den eller de  

 långivere, der har forestået finansieringen af ejendommen, har  

 Ligningsrådet tidligere udtalt, at en andelsboligforenings optagelse af  

 lån og anvendelse af provenuet til afdrag på eksisterende  

 lån, ikke får skattemæssige konsekvenser for  

 medlemmerne.
I nærværende forhåndsbesked er det foreningens  

 finansiering af sine forpligtelser i henhold til vedtægterne, i.e.  

 vedligeholdelse og drift, som forespørger ønsker  

 Ligningsrådets stillingtagen til.
Finansieringen kan enten ske via  

 opkrævning af boligafgift eller via optagelse af det aktuelle  

 afdragslån.
Vælger foreningen afdragslånet i stedet for  

 boligafgiften, opnår foreningens medlemmer en nedsat boligafgift, idet  

 der netop ikke skal opkræves til drift og vedligeholdelse.
I stedet har  

 foreningen fået et stående lån, som først forfalder  

 til indfrielse på et fremtidigt tidspunkt.
Ved at vælge denne  

 finansieringsform kan foreningen udnytte eventuel friværdi i  

 foreningens ejendom.
Afdragslånet anvendes således alene til finansiering af de  

 udgifter, som foreningen er forpligtet til at afholde.
Herved har styrelsen  

 lagt den negative afgrænsning i standardvedtægternes § 9, til  

 grund for hvilke vedligeholdelsesudgifter, der er foreningens ansvar.  

 Endvidere har styrelsen forudsat, at foreningens driftsudgifter dækker  

 over udgifter til skatter og afgifter, til forsikringer, til renholdelse af  

 ejendommen og til almindeligt forekommende driftsudgifter i  

 øvrigt.
 I relation til spørgsmålet om beskatning af medlemmerne af  

 den lavere boligafgift, fastslog Landsskatteretten i sin kendelse i TfS  

 2000.193 at der ikke var hjemmel til beskatning af lav boligafgift hverken i  

 statsskattelovens § 4 b eller i skattelovgivningen i øvrigt.
Præmisserne synes ikke at tage højde for, at medlemmerne af  

 en andelsboligforening, ligesom aktionærer i et aktieselskab, er  

 omfattet af udlodningsbestemmelsen i Ligningslovens § 16 A.
En  

 udlodningsbetragtning kan dog efter styrelsens opfattelse kun anlægges  

 i de tilfælde, hvor medlemmerne får et gode af en  

 økonomisk værdi, og hvor dette samtidig sker på bekostning  

 af foreningen.
En øget lånoptagelse i form af  

 forespørgers afdragslån, kan medføre en lavere  

 boligafgift for medlemmerne.
For foreningen vil lånoptagelsen ikke  

 umiddelbart have nogen betydning, idet foreningen blot ændrer sin  

 finansiering og hæver et beløb svarende til nedgangen i  

 boligafgiften på kassekreditten.
De økonomiske midler som  

 foreningen har til rådighed til dækning af sine udgifter er  

 således uforandret.
Det er givet, at foreningen forpligter sig til  

 betaling af en større gæld, men til forskel fra kapitalselskaber  

 skal andelsboligforeningen ikke genere et overskud på driften for at  

 kunne dække sådanne udgifter.
Indtægterne kommer i stedet  

 hovedsageligt via den boligafgift, som medlemmerne skal betale, og en  

 yderligere lånoptagelse vil således i sidste ende belaste  

 medlemmerne og ikke foreningen.
 Udlodningsbeskatning kan derfor efter styrelsens opfattelse ikke statueres  

 i relation til nærværende spørgsmål.
På baggrund heraf er det styrelsens opfattelse, at optagelse af et  

 afdragslån og anvendelse af provenuet til afholdelse af drifts- og  

 vedligeholdelsesudgifter, ikke har skattemæssige konsekvenser for  

 medlemmerne.
Imidlertid kan udgifter som medlemmerne er forpligtede til at  

 afholde, jf. standardvedtægternes § 9, ikke afholdes af foreningen uden  

 skattemæssige konsekvenser for medlemmerne." Ligningsrådet tiltrådte styrelsens indstilling.
