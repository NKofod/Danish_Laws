Beretning afgivet af Miljø- og Fødevareudvalget den 11. maj 2022 Beretning over Forslag til folketingsbeslutning om at nedsætte en arbejdsgruppe med henblik på at forbedre transportreglerne for hesteejere [af Christoffer Aagaard Melson (V) m.fl.]:
1. Politiske bemærkninger Udvalget pålægger regeringen inden årets udgang at oprette et forum, hvor hestebranchen og øvrige relevante fagfolk kan belyse fortolkningen af transportforordningens regler om heste med det formål at sikre, at transportforordningens regler håndhæves på en måde, der fortsat sikrer god dyrevelfærd, og at danske virksomheder og/eller private ikke pålægges uhensigtsmæssige regler.
Et andet formål med forummet er at skabe et rum, hvor den kommende revidering af EU's transportforordning kan drøftes.
Der forventes fremlagt et forslag fra Europa-Kommissionen ved udgangen af 2023.
 Forummet skal også være med til at se på, om hele eller dele af kurset for chauffører til at opnå kompetencebevis til transport af heste kan digitaliseres uden at kompromittere uddannelsesniveauet bag det nuværende kursusforløb for kompetencebeviser.
 Regeringen opfordres til at involvere partierne bag beretningen og Lise Bech (UFG) i udpegelsen af medlemmerne til forummet.
For forslagsstillerne er det vigtigt, at der er gode rammer for dyrevelfærd i Danmark, og at der ikke pålægges danske virksomheder unødigt bureaukrati.
Det kræver, at de regler, der gælder, fungerer hensigtsmæssigt i forhold til den virkelighed, som både private og erhvervsdrivende dyreejere befinder sig i hver dag i Danmark.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og blev henvist til direkte behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
 P.u.v.
