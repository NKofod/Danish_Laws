(Til de statslige og kommunale  

 skattemyndigheder samt de kommunale opkrævnings- og  

 inddrivelsesmyndigheder) Ved lov nr. 238 af 2. april 1997 om ændring af skattestyrelsesloven,  

 ligningsloven, statsskatteloven og kildeskatteloven samt om ophævelse af lov  

 om bindende forhåndsbesked om skattespørgsmål m.v. og  

 omkostningsdækningsloven er der givet nye regler om bindende forhåndsbesked,  

 omkostningsdækning og tavshedspligt.
Efter reglerne om bindende forhåndsbesked har den enkelte borger hidtil  

 hos Ligningsrådet kunnet få et bindende svar om de skatteretlige virkninger  

 af en disposition, som den pågældende påtænker at foretage.
Adgangen til at  

 få en bindende forhåndsbesked om skattespørgsmål er nu udvidet, både for så  

 vidt angår de sagsområder, hvorom der gives bindende forhåndsbesked, og for  

 så vidt angår kredsen af de skattepligtige, der gives en bindende  

 forhåndsbesked om.
Efter reglerne om omkostningsdækning har det offentlige hidtil ydet et  

 tilskud til delvis dækning af udgifter til sagkyndig bistand m.v. ved  

 skattesager i Landsskatteretten eller for domstolene.
Der ydes nu også  

 tilskud til delvis dækning af udgifter til sagkyndig bistand m.v. i  

 skatteankenævnssager.
Efter reglerne om tavshedspligt har skatte- og opkrævningsmyndighederne  

 hidtil været undergivet en særlig tavshedspligt vedrørende visse oplysninger,  

 som de kommer til kundskab om under udøvelsen af deres hverv.
Disse regler er  

 nu samlet i skattestyrelsesloven og givet et fælles indhold, hvilket  

 indebærer en udvidelse af de oplysninger, der er omfattet af den særlige  

 tavshedspligt.
 Disse skatteprocessuelle regler er nu samleti skattestyrelsesloven.  

 Forhåndsbeskedloven, omkostningsdækningsloven og de forskellige særlige  

 tavshedspligtsregler er samtidig ophævet.
 Disse nye regler har virkning fra og med den 1. januar 1997 bortset fra  

 reglerne om bindende forhåndsbesked, der har virkning fra og med den 4. april  

 1997.
 I dette cirkulære er der givet retningslinier for de statslige og  

 kommunale skattemyndigheders administration af reglerne i lov nr. 238 af 2.  

 april 1997. Endvidere er medtaget retningslinier for administration af  

 omgørelsesinstituttet.
 Hvor andet ikke er nævnt, er paragrafhenvisninger m.v. til  

 skattestyrelsesloven, jf. lovbekendtgørelse nr. 276 af 12. april 1997.
Indholdsfortegnelse 1. Bindende forhåndsbesked, jf. kapitel 2 A 1.1. Den organisatoriske kompetence: Kapitel 2 A indeholder regler om  

 adgangen til at få en bindende forhåndsbesked.
Herudover vil det kunne  

 forekomme, at skattemyndighederne - på samme måde som andre myndigheder - vil  

 kunne blive bundet af et svar, der er givet på forhånd, jf. bl.a. retspraksis  

 om retsbeskyttede forventninger.
I dette cirkulære behandles alene reglerne i  

 kapitel 2 A om bindende forhåndsbesked.
Kompetencen til at give en bindende forhåndsbesked efter kapitel 2 A  

 tilkommer som udgangspunkt Ligningsrådet.
Efter § 17, stk. 3, kan  

 Ligningsrådet fra sag til sag udlægge kompetencen til at give en bindende  

 forhåndsbesked til de statslige skattemyndigheder, jf. nedenfor under punkt  

 1.4., samt Told- og Skattestyrelsens cirkulære 1996-12.
 Er spørgeren utilfreds med en bindende forhåndsbesked fra Ligningsrådet  

 eller fra den statslige skattemyndighed, som Ligningsrådet har bemyndiget til  

 at give forhåndsbeskeden, kan afgørelsen påklages til Landsskatteretten - men  

 ikke til Ligningsrådet - efter de almindelige regler, der gælder for klage  

 til Landsskatteretten, jf. kapitel 3.
Der kan dog ikke klages administrativt over, at en anmodning om en  

 bindende forhåndsbesked afvises.
Der kan heller ikke klages administrativt  

 over opgørelsen af det tidsforbrug, som de statslige skattemyndigheder har  

 anvendt til besvarelse af anmodningen, og som lægges til grund for  

 betalingsopgørelsen efter § 20 B, stk. 3.
 1.2. Spørgsmål om den skattemæssige virkning: Bindende  

 forhåndsbesked gives på alle de sagsområder, hvor Ligningsrådet har  

 kompetence til at træffe en konkret afgørelse bortset fra de sagsområder,  

 hvor Ligningsrådets konkrete afgørelser ikke kan påklages til  

 Landsskatteretten, herunder de såkaldte dispensations- eller bevillingssager.  

 Derudover gives der bindende forhåndsbesked om afgift efter  

 pensionsbeskatningsloven ved utidig frigørelse af pensionsmidler.
Der gives som udgangspunkt alene en bindende forhåndsbesked om spørgsmål  

 vedrørende beskatning, det være sig beskatning i form af indkomstbeskatning  

 eller beskatning i form af afgift.
Bindende forhåndsbesked gives eksempelvis  

 om skatteansættelsen af fysiske eller juridiske personer, om kulbrinteskat,  

 om frigørelsesafgift og om realrenteafgift.
 Bindende forhåndsbesked gives eksempelvis ikke om ejendomsvurdering, straf  

 efter § 20 i skattekontrolloven eller tilladelse til renteperiodisering efter  

 § 5 i ligningsloven.
 Bindende forhåndsbesked gives som udgangspunkt om de skatteretlige  

 konsekvenser for spørgeren af en disposition, som spørgeren påtænker at  

 foretage (egne forhold), jf. § 20 A, stk. 1. Derudover gives bindende  

 forhåndsbesked nu også om de skatteretlige konsekvenser for andre end  

 spørgeren af en disposition, som spørgeren påtænker at foretage (andres  

 forhold), jf. § 20 A, stk. 2.
1.2. En retlig interesse i svaret: Alle, der har en væsentlig  

 retlig interesse deri, har ret til at få en bindende forhåndsbesked.
Det  

 gælder såvel fysiske som juridiske personer.
Myndighederne afgør på grundlag af de oplysninger, som spørgeren  

 forelægger, om det må skønnes at være af væsentlig retlig betydning for  

 spørgeren at få et bindende svar på det stillede spørgsmål.
Eksempelvis gives  

 der ikke bindende svar om spørgsmål, der skønnes kun at have teoretisk  

 interesse, eller hvor alternative løsningsmuligheder ønskes belyst  

 (skattetænkning).
I øvrigt kan en anmodning om bindende forhåndsbesked afvises, hvis det  

 stillede spørgsmål er for upræcist eller for uoplyst til, at det kan besvares  

 med fornøden sikkerhed, eller at andre hensyn afgørende taler mod en  

 besvarelse.
Dette skal ses i lyset af, at en forhåndsbesked vedrører en  

 handling, der normalt endnu ikke er foretaget, og i lyset af, at en bindende  

 forhåndsbesked er bindende for de øvrige skattemyndigheder, hvilket kræver en  

 høj grad af præcision i svaret.
1.3. Påtænkte dispositioner: Retten til en bindende forhåndsbesked  

 omfatter som udgangspunkt kun påtænkte dispositioner, det vil sige  

 handlinger, der endnu ikke er gennemført på tidspunktet for fremsættelse af  

 anmodningen om en forhåndsbesked, men som det overvejes at udføre.
Den  

 skatteretlige bedømmelse af dispositioner, der er gennemført, henhører som  

 udgangspunkt under den almindelige ligningsmæssige behandling i forbindelse  

 med skatteansættelsen for det pågældende indkomstår.
 Bindende forhåndsbesked kan undtagelsesvis gives om dispositioner, der er  

 gennemført, hvis behovet for et bindende svar om den allerede foretagne  

 disposition kan sidestilles med behovet for et bindende svar om en påtænkt  

 disposition, f.eks. hvis spørgeren kan påvise, at et svar vil være af  

 væsentlig betydning for spørgerens stillingtagen til en påtænkt disposition,  

 og denne stillingtagen ikke kan afvente den ligningsmæssige behandling i  

 kommunen.
 1.4. Administration: Bindende forhåndsbesked gives af  

 Ligningsrådet eller af den statslige skattemyndighed, som Ligningsrådet har  

 bemyndiget dertil, jf. ovenfor under punkt 1.1.
 Som sekretariat for Ligningsrådet udfører Told- og Skattestyrelsen de  

 administrative funktioner, der er forbundet med behandlingen af anmodninger  

 om bindende forhåndsbesked.
Anmodning om en bindende forhåndsbesked indgives altid til Told- og  

 Skattestyrelsen, Østbanegade 123, 2100 København Ø.
Anmodningen skal indgives  

 inden udløbet af selvangivelsesfristen for det indkomstår, besvarelsen har  

 betydning for.
Anmodningen skal være skriftlig og bilagt alle de oplysninger  

 af betydning for svaret, som spørgeren er i besiddelse af.
Sammen med  

 anmodningen indsendes betaling for gebyret efter § 20 B, stk. 2, for at få en  

 bindende forhåndsbesked, jf. nedenfor under punkt 1.6.
Told- og Skattestyrelsen kvitterer for anmodningen og betaling af gebyret.  

 Told- og Skattestyrelsen orienterer samtidig om, hvilken statslig myndighed,  

 der giver det bindende svar.
Er gebyret ikke indsendt sammen med anmodningen,  

 giver Told- og Skattestyrelsen en kort frist for eftersendelse af gebyret.  

 Anmodningen behandles i øvrigt ikke, før gebyret er modtaget.
Kan der ikke gives et bindende svar uden yderligere oplysninger eller  

 dokumentation, kan spørgeren opfordres til at fremkomme hermed, og der kan  

 fastsættes en frist herfor.
Forelægges oplysningerne ikke indenfor fristen,  

 kan anmodningen afvises eller svaret begrænses til de forhold, der skønnes  

 tilstrækkelig belyst.
En anmodning om en bindende forhåndsbesked skal  

 behandles hurtigst mulig.
Er høring af kommunale myndigheder nødvendig, kan  

 der fastsættes en frist for afgivelse af høringssvaret.
Vedrører spørgsmålet en disposition, der allerede er foretaget, skal der  

 indhentes en udtalelse fra den kommunale skattemyndighed.
Har den kommunale  

 skattemyndighed en sag under behandling vedrørende spørgsmålet, stiller  

 kommunen behandlingen af sagen i bero, indtil spørgsmålet er besvaret.
En bindende forhåndsbesked skal indeholde sådanne oplysninger om det  

 faktiske og retlige grundlag for afgørelsen, at skattemyndighederne med  

 sikkerhed kan afgrænse forhåndsbeskedens anvendelsesområde.
Der kan i en  

 bindende forhåndsbesked fastsættes en tidsmæssig grænse for svarets bindende  

 virkning.
 Den statslige myndighed, der har givet en bindende forhåndsbesked, sender  

 kopi af afgørelsen til de relevante kommunale skattemyndigheder.
 1.5. Syn og skøn: Til belysning af en anmodning om en bindende  

 forhåndsbesked kan spørgeren begære syn og skøn foretaget efter reglerne i §  

 30, der henviser til § 343 i retsplejeloven.
 Den statslige skattemyndighed, der skal give det bindende svar, kan  

 fastsætte en frist for begæring af syn og skøn.
Begæring om syn og skøn indgives til byretten på det sted, hvor genstanden  

 for syn- og skønsforretningen befinder sig, jf. retsplejelovens § 343, stk.  

 1. Den statslige skattemyndighed, der skal give det bindende svar,  

 repræsenterer skattemyndighederne under rettens behandling af en anmodning om  

 syn og skøn.
Ved modtagelse af meddelelse om, at der er begæret syn og skøn  

 foretaget, sætter skattemyndigheden behandlingen af anmodningen om en  

 bindende forhåndsbesked i bero, indtil syn- og skønsforretningen er  

 gennemført.
 Den, der begærer syn og skøn foretaget, afholder omkostningerne derved.  

 Den pågældende kan eventuelt blive pålagt at betale sagsomkostninger til den  

 anden part, jf. § 343, stk. 2 og 3, i retsplejeloven.
1.6. Betaling: For at få en bindende forhåndsbesked skal der  

 betales et gebyr, jf. § 20 B, stk. 2. Gebyret beregnes ud fra et grundbeløb,  

 der årligt reguleres efter § 20 i personskatteloven.
Gebyret skal være  

 betalt, før den egentlige behandling af anmodningen påbegyndes.
Gebyret  

 tilbagebetales, hvis anmodningen afvises, men ikke hvis anmodningen trækkes  

 tilbage.
For anmodninger om forhåndsbesked om egne forhold, jf. § 20 A, stk. 1,  

 udgør grundbeløbet 1.100 kr., og gebyret er i 1997 på 1.500 kr.
For  

 anmodninger om forhåndsbesked om andres forhold, jf. § 20 A, stk. 2, udgør  

 grundbeløbet 5.500 kr., og gebyret er i 1997 på 7.100 kr.
Udover gebyret skal der betales for de statslige skattemyndigheders  

 tidsforbrug ved besvarelsen af spørgsmålet.
Ved opgørelsen af tidsforbruget  

 medregnes ikke kun den tid, der er anvendt til egentlig sagsbehandling, men  

 også tidsforbrug til journalisering, postforsendelse og lignende  

 ekspeditionsmæssige funktioner.
Betalingen beregnes ud fra et grundbeløb på  

 1.100 kr. for hver 5 timers tidsforbrug.
I 1997 koster 5 timer 1.500 kr.  

 Vedrører spørgsmålet alene egne forhold, jf. § 20 A, stk. 1, er der en  

 bundgrænse for tidsforbrugsopgørelsen på 45 timer, således at der alene skal  

 betales for de statslige skattemyndigheders tidsforbrug herudover, det vil  

 sige, at der i disse tilfælde kun opkræves betaling for tidsforbrug, hvis  

 tidsforbruget er på mere end 50 timer.
Betaling for tidsforbrug  

 tilbagebetales, hvis spørgsmålet trækkes tilbage eller afvises.
 1.7. Bindende virkning: En forhåndsbesked efter kapitel 2 A er  

 bindende for de statslige og kommunale skattemyndigheder (der er bortset fra  

 de særlige forhold, der gælder for Landsskatteretten). Disse myndigheder er  

 således forpligtet til at lægge en sådan forhåndsbesked til grund, når det  

 forhold, der er taget stilling til i forhåndsbeskeden, behandles.
For så vidt angår forhåndsbesked om andres forhold, jf. § 20 A, stk. 2, er  

 en forhåndsbesked kun bindende for dispositioner, der endnu ikke er foretaget  

 på tidspunktet for forhåndsbeskedens meddelelse.
Anmoder en virksomhed  

 eksempelvis om en bindende forhåndsbesked om de skatteretlige virkninger for  

 eventuelle kunder af et produkt, som virksomheden sælger, vil  

 forhåndsbeskeden alene have bindende virkning for de kunder, der sælges til  

 efter at forhåndsbeskeden er givet.
En forhåndsbesked er ikke bindende for skattemyndighederne i det omfang,  

 der er sket ændringer i forudsætninger, som har været afgørende for indholdet  

 af forhåndsbeskeden.
Er der således sket ændringer i den lovgivning, der har  

 ligget til grund for forhåndsbeskeden, eller er der sket ændringer i de  

 faktiske forhold, der må anses for at have været bestemmende for indholdet af  

 forhåndsbeskeden, er skattemyndighederne ikke bundet af forhåndsbeskeden.
Det kan dog forekomme, at en forhåndsbesked delvis skal lægges til grund,  

 selvom der er sket ændringer i forudsætninger, der lå til grund for  

 forhåndsbeskeden.
Det er tilfældet, hvor den pågældende del af  

 forhåndsbeskeden utvivlsomt ikke er berørt af de ændrede forudsætninger.
Ændret administrativ praksis efter afgivelse af en bindende forhåndsbesked  

 kan være at sidestille med en ændring af forudsætningerne for  

 forhåndsbeskeden.
En ændret administrativ praksis er imidlertid ikke til  

 hinder for, at skattemyndighederne ved behandlingen af det forhold, der er  

 taget stilling til i forhåndsbeskeden, lægger forhåndsbeskeden til grund for  

 afgørelsen i det omfang en anvendelse af den ændrede administrative praksis  

 ville være til ugunst for spørgeren.
 Tilsidesættes en bindende forhåndsbesked på grund af ændrede  

 forudsætninger, kan denne afgørelse om tilsidesættelse påklages på samme måde  

 som den afgørelse, som forhåndsbeskeden ellers skulle have indgået i.
2. Omkostningsdækning, jf. kapitel 3 A 2.1. Den tilskudsberettigede: Efter kapitel 3 A yder det offentlige et  

 skattefrit tilskud til delvis dækning af visse udgifter, der er afholdt i  

 forbindelse med klage til skatteankenævn eller Landsskatteretten, eller ved  

 at få prøvet en sådan sag for domstolene.
Tilskuddet modsvares til dels af,  

 at sådanne udgifter ikke kan fradrages ved indkomstopgørelsen.
Formålet med tilskudsordningen er at stille den, der har afholdt udgifter  

 ved at få prøvet sin ret i en skattesag, som om den pågældende havde  

 fradragsret for udgiften.
Tilskud ydes således kun til den, som klagesagen  

 vedrører.
Er eksempelvis en kreds af skattepligtige med ensartede skattesager gået  

 sammen om at afholde udgifter ved at få prøvet en af skattesagerne ved  

 påklage eller ved domstolsprøvelse, beror det på en konkret bedømmelse af  

 styrken af den enkelte deltagers retlige interesse i udfaldet af prøvesagen -  

 og de af den pågældende afholdte udgifters tilknytning hertil - om det  

 offentlige skal yde tilskud til den pågældende.
Det er således for det første  

 et krav, at der er en sådan identitet mellem prøvesagen og ansøgerens sag, at  

 udfaldet af prøvesagen vil blive lagt til grund for afgørelsen af ansøgerens  

 sag.
En sådan identitet foreligger, hvis en relevant skattemyndighed har  

 givet et tilsagn om, at afgørelsen af prøvesagen vil blive lagt til grund for  

 afgørelsen af ansøgerens sag.
For det andet er det et krav, at den sagkyndige  

 har udskrevet en regning til ansøgeren på de udgifter, der søges tilskud til.  

 Eksempelvis ydes der ikke tilskud til dækning af de udgifter, der afholdes  

 som medlem af en forening, der har til formål på medlemmernes vegne at få  

 prøvet »pilotsager«.
 Det er uden betydning for tilskudsretten, om den pågældende på tidspunktet  

 for regningens betaling stadig er skattepligtig her til landet.
 2.2. Tilskudsberettigede sagstyper: De administrative klagesager,  

 tilskudsordningen omfatter, er skatteankenævnssager som nævnt i § 2, jf. § 5,  

 samt § 4, stk. 4, og Landsskatteretssager som nævnt i § 23, stk. 1, 2, 4, 5  

 og 6, jf. § 24. Derudover omfatter tilskudsordningen domstolsprøvelse af de  

 sagstyper, hvortil der ydes tilskud i Landsskatteretten.
 Tilskudsordningen omfatter således eksempelvis ikke skatteankenævnssager  

 om forskudsregistrering, jf. § 55 B i kildeskatteloven, sager om vurdering af  

 fast ejendom, jf. § 23, stk. 1, nr. 3, eller klagesager, der efter  

 sagsudlægningsbekendtgørelsen (senest bkg. 1996/527) afgøres af de statslige  

 told- og skattemyndigheder.
Der ydes ikke tilskud til eventuelle udgifter, der er afholdt vedrørende  

 en klage eller en stævning, hvis klagen/stævningen afvises på grund af  

 formelle mangler, f.eks. fordi en kla-ge- eller søgsmålsfrist er overskredet,  

 eller for-di klagen/stævningen ikke er begrundet, eller fordi loven  

 foreskriver, at sagen skal forelægges en anden myndighed, før den forelægges  

 den pågældende myndighed.
Det samme gælder, hvis skatteankenævnet,  

 Landsskatteretten eller domstolen i øvrigt afviser sagen på grund af  

 manglende kompetence til at afgøre sagen.
 2.3. Tilskudsberettigede udgifter: Der ydes kun tilskud til  

 udgifter, der er betalt, herunder acontobetalinger.
Tilskud ydes uanset om klagen eller sagsanlægget føres igennem til  

 kendelse eller dom.
Det afgørende er, at de udgifter, der er betalt og som  

 der søges tilskud til, udelukkende vedrører en klagesag, der er omfattet af  

 tilskudsordningen, jf. ovenfor under punkt 2.1. En skattepligtig er således  

 ikke tvunget til - for at opnå tilskud - at føre en sag igennem til formel  

 afgørelse, hvis den skattepligtige allerede tidligere i sagsforløbet kan se,  

 at sagen er tabt eller vundet.
De udgifter, der ydes tilskud til, er som udgangspunkt udgifter til køb af  

 sagkyndig bistand.
I og med at tilskudsordningen er rettet mod skattesager,  

 skal den sagkyndige bistand være ydet af en advokat, en statsautoriseret  

 revisor, en registreret revisor, en konsulent i driftsøkonomi, jf. § 5, stk.  

 1, nr. 6, i lov om tilskud til jordbrugets konsulentvirksomhed, et medlem af  

 Dansk Revisorforening eller af en person, der kan sidestilles hermed.
Det beror på en konkret bedømmelse, om en person kan sidestilles med de  

 nævnte sagkyndige.
Normalt vil en person, som opfylder betingelserne for at  

 udøve erhverv som advokat, revisor eller konsulent i driftsøkonomi, kunne  

 sidestilles med disse erhvervsgrupper, selvom den pågældende ikke aktuelt  

 udøver sit erhverv.
Kan en person dokumentere personlig uddannelse og  

 praktisk erfaring i behandling af skattesager, vil den pågældende normalt  

 blive godkendt som sagkyndig.
Fører borgeren selv skattesagen, ydes der ikke tilskud til udgifter, der  

 svarer til den pågældendes tidsforbrug, f.eks. udmålt som tabt  

 arbejdsfortjeneste.
Der ydes heller ikke tilskud til den pågældendes egne  

 udgifter til f.eks. rejse, porto, telefon eller lignende.
Der ydes endvidere  

 ikke tilskud til udgifter ved bistand fra en person, der er ansat hos den,  

 som skattesagen vedrører.
 Udover udgifter til sagkyndig bistand ydes der tilskud til retsafgifter -  

 bortset fra gebyret til Landsskatteretten, jf. § 25, stk. 4 - udgifter til  

 syn og skøn samt udgifter til sagkyndige erklæringer og andet bevismateriale.  

 Det er uden betydning, om en sagkyndig erklæring indhentes fra en person, der  

 ikke tilhører den kreds af sagkyndige, der ydes tilskud til.
Godtgjorte omkostninger fragår i de udgifter, der ydes tilskud til.
Der  

 kan være tale om sagsomkostninger, som retten efter retsplejelovens § 312 har  

 pålagt den tabende part at erstatte den vindende part, eller tilskud fra en  

 organisation eller lignende.
Moms, der kan fradrages som indgående moms, kan  

 ikke medregnes ved opgørelsen af de tilskudsberettigede udgifter.
Der ydes således ikke tilskud til sagsomkostninger, som retten pålægger en  

 part at betale.
Der ydes heller ikke tilskud til rettergangsbøder.
Indgår der i en skattesag spørgsmål, der ikke er omfattet af  

 tilskudsordningen, f.eks. spørgsmål om vurdering af fast ejendom, skal der  

 foretages en opdeling af de afholdte udgifter tillige med eventuelt  

 godtgjorte udgifter.
Indgår der i en straffesag for domstolene spørgsmål om  

 skatteansættelse, ydes der tilskud til de udgifter til sagkyndig bistand  

 m.v., der forholdsmæssigt kan henføres til domstolsbehandlingen af  

 ansættelsesspørgsmålet.
Normalt vil arbejdets omfang, tidsforbruget og  

 eventuelt partens økonomiske interesse vedrørende sagens forskellige  

 spørgsmål kunne danne udgangspunkt for udskillelse af de tilskudsberettigede  

 udgifter.
 Der er tilbagebetalingspligt, hvis en udgift, hvortil der er ydet tilskud,  

 efterfølgende godtgøres på anden måde, f.eks. fra en fond.
2.4. Tilskuddet: Tilskuddet til fysiske personer udgør 44 pct.,  

 hvis regningen er betalt inden udgangen af kalenderåret 1997, og derefter 38  

 pct.
Tilskuddet til juridiske personer udgør 34 pct.
I sager, der klagebehandles af Landsskatteretten, kan Landsskatteretten  

 efter et konkret skøn bestemme, at udgifter, der er afholdt til syn og skøn  

 under Landsskatterettens prøvelse af sagen, skal dækkes fuldt ud, og ikke kun  

 delvis.
En forudsætning for fuld dækning er, at de oplysninger, der søges  

 tilvejebragt ved afholdelse af syn og skøn i Landsskatteretssagen, har  

 tilført eller skønnes at kunne tilføre sagen væsentlige nye oplysninger, der  

 ikke mere hensigtsmæssigt har kunnet eller kan indhentes på anden måde.
Krav på tilskud efter § 33 A kan ikke overdrages eller gøres til genstand  

 for kreditorforfølgning.
Dette gælder også det offentliges adgang til  

 modregning, f.eks. med et krav på restskat.
Først når tilskuddet er udbetalt,  

 kan der disponeres over beløbet.
 Tilskud efter § 33 A er skattefrie, jf. ligningslovens § 7 Q, stk. 1, nr.  

 1. Som modvægt hertil kan udgifter til bistand i skattesager ikke fradrages  

 ved indkomstopgørelsen, jf. ligningslovens § 7 Q, stk. 2.
 Denne fradragsbegrænsning omfatter kun udgifter i skattesager af den type,  

 der kan indbringes for Landsskatteretten, jf. § 23, stk. 1.
Fradragsbegrænsningen omfatter ikke kun udgifter, hvortil der ydes tilskud  

 efter kapitel 3 A, men også andre udgifter til bistand i skattesager, f.eks.  

 skattesager hos den kommunale skattemyndighed.Fradragsbegrænsningen om-fatter  

 derimod ikke udgifter til almindelig skatterådgivning.
Det vil bero på en  

 fortolkning af de almindelige bestemmelser om fradrag for driftsomkostninger,  

 om sådanne udgifter kan fradrages.
2.5. Administration: Tilskudsordningen administreres af de  

 statslige told- og skattemyndigheder.
Ansøgning om tilskud indgives til told-  

 og skatteregionen i det område, hvor den skattepligtige bor.
Er den  

 pågældende fraflyttet til udlandet, indgives ansøgningen til told- og  

 skatteregionen i det område, hvor den pågældende boede frem til udrejsen.
Ansøgningen indgives på en af Told- og Skattestyrelsen udarbejdet særlig  

 blanket.
Blanketten vedlægges kopi af den betalte regning og kendelsen eller  

 dommen, hvis en sådan er afsagt.
Oplysningerne attesteres af den, der har  

 ydet den sagkyndige bistand.
Tilskuddet udbetales af told- og skatteregionen til den skattepligtige  

 eller den, som den skattepligtige har bemyndiget til på sine vegne at modtage  

 betalingen.
Regionen kan før udbetalingen kræve nærmere dokumentation for  

 udgiften, herunder efterprøve en udgiftsfordeling som nævnt ovenfor i 2.  

 sidste afsnit under punkt 2.3.
 Oplysninger til brug for opgørelse af tilskud efter kapitel 3 A gives  

 under strafansvar efter § 33D.
 Told- og skatteregionens afgørelse om omkostningsdækning kan indenfor en  

 klagefrist på 3 måneder påklages til Told- og Skattestyrelsen, jf.  

 sagsudlægningsbekendtgørelsen (senest bkg. 1996/527).
3. Tavshedspligt, jf. § 37 3.1. De tavshedsbelagte oplysninger: Efter § 37 skal de statslige og  

 kommunale skattemyndigheder under strafansvar iagttage ubetinget tavshed  

 overfor uvedkommende med hensyn til oplysninger om den enkelte skatteyders  

 økonomiske, erhvervsmæssige eller privatlivet tilhørende forhold, som de  

 under varetagelsen af deres arbejde bliver bekendt med.
De skattemyndigheder, der er nævnt i § 37, er de i skattestyrelsesloven  

 nævnte myndigheder, det vil sige den kommunale skattemyndighed,  

 skatteankenævn, Landsskatteretten, Ligningsrådet, Told- og Skattestyrelsen og  

 told- og skatteregionerne.
Tavshedspligten omfatter den del af disse  

 myndigheders arbejde, der vedrører indkomstbeskatningen, herunder  

 kontrolarbejdet, men ikke den del af disse myndigheders arbejde, der f.eks.  

 vedrører moms eller told.
Denne særlige tavshedspligt efter § 37 omfatter såvel embedsmænd i  

 skatteadministrationen som læge medlemmer af skatteankenævn, Ligningsråd og  

 Landsskatteretten.
Tavshedspligten omfatter herudover den, som i øvrigt er  

 beskæftiget med skatteadministrative opgaver for en af de skattemyndigheder,  

 der er omfattet af § 37.
Den særlige tavshedspligt omfatter oplysninger, der kan henføres til en  

 bestemt fysisk eller juridisk person, og som vedrører den pågældendes  

 økonomiske, erhvervsmæssige eller privatlivet tilhørende forhold.
Den særlige  

 tavshedspligt omfatter nu alle oplysninger af denne karakter, og ikke - som  

 hidtil - kun oplysninger om indkomst- og formueforhold, som man får kendskab  

 til under ligningen af den person, som oplysningen er om, eller oplysninger  

 af den nævnte karakter, som man får kendskab til under administrationen af  

 kildeskatteloven.
Vejledning for afgrænsningen af oplysninger om økonomiske, erhvervsmæssige eller privatlivet tilhørende forhold kan søges i § 12, stk. 1, i offentlighedsloven.
 Den særlige tavshedspligt, der efter § 37 gælder for skattemyndighederne,  

 gælder efter bestemmelsen tilsvarende for de kommunale opkrævnings- og  

 inddrivelsesmyndigheder for så vidt angår opkrævnings- og  

 inddrivelsesarbejdet vedrørende indkomstskatten.
3.2. Videregivelse af fortrolige oplysninger til private:  

 Tavshedspligten efter § 37 pålægger skattemyndighederne en særlig  

 tavshedspligt overfor uvedkommende.
Begrebet »uvedkommende«  

 fortolkes restriktivt i forhold til private.
Skattemyndighederne må derfor  

 ikke uden særlig lovhjemmel udlevere oplysninger omfattet af tavshedspligten  

 efter § 37 til andre private end den, der har givet oplysningen, eller den,  

 som oplysningen er om.
 Sådan særlig lovhjemmel findes bl.a. i § 80 i kildeskatteloven (om  

 videregivelse til en ægtefælle), kapitel 4 i forvaltningsloven (om  

 videregivelse til en part i en afgørelsessag hos en forvaltningsmyndighed) og  

 kapitel 5 i lov om offentlige myndigheders registre (om videregivelse af  

 edb-registerede oplysninger til andre private end den, som oplysningen er  

 om).
 Den særlige tavshedspligt bevirker, at der ikke er krav på aktindsigt  

 efter offentlighedsloven i disse oplysninger, jf. § 14 i offentlighedsloven.
3.3. Videregivelse af fortrolige oplysninger til andre  

 forvaltningsmyndigheder: Oplysninger som nævnt i § 37 kan videregives til  

 andre forvaltningsmyndigheder efter reglerne i § 28 i forvaltningsloven og §  

 21 i lov om offentlige myndigheders registre.
Der skelnes i disse  

 bestemmelser mellem oplysninger om enkeltpersoners rent private forhold, jf.  

 stk. 1, og andre fortrolige oplysninger, jf. stk. 3.
 Som eksempler på oplysninger om enkeltpersoners rent private forhold  

 nævnes i bestemmelserne oplysninger om race, religion og hudfarve, om  

 politiske, forretningsmæssige, seksuelle og strafbare forhold samt om  

 helbredsforhold, væsentlige sociale problemer og misbrug af nydelsesmidler og  

 lignende.
 Oplysninger om enkeltpersoners rent private forhold må efter § 28, stk. 2,  

 i forvaltningsloven videregives, når en af følgende betingelser er opfyldt:
 Herudover må efter § 21, stk. 2, nr. 5, i lov om offentlige myndigheders  

 registre oplysninger om enkeltpersoners rent private forhold videregives til  

 en anden forvaltningsmyndighed, når videregivelsen er nødvendig for  

 udførelsen af videnskabelige eller statistiske undersøgelser af væsentlig  

 samfundsmæssig betydning.
Andre fortrolige oplysninger, herunder oplysninger om økonomiske eller  

 erhvervsmæssige forhold, må efter forvaltningsloven videregives til en anden  

 forvaltningsmyndighed i videre omfang end oplysninger om enkeltpersoners rent  

 private forhold.
Videregivelse af andre fortrolige oplysninger må således  

 efter § 28, stk. 3, i forvaltningsloven ske, når det må antages, at  

 oplysningen vil være af væsentlig betydning for den modtagende myndigheds  

 virksomhed eller for en afgørelse, denne myndighed skal træffe.
Tilfælde som  

 nævnt i § 28, stk. 2, nr. 3-4, i forvaltningsloven opfylder dette  

 væsentlighedskrav.
 Er en forvaltningsmyndighed berettiget til at videregive en fortrolig  

 oplysning til en anden forvaltningsmyndighed, har den pågældende  

 forvaltningsmyndighed efter § 31 i forvaltningsloven også en pligt til at  

 efterkomme en udleveringsanmodning fra denne anden forvaltningsmyndighed.
 Afgrænsningen mellem offentlig forvaltningsmyndighed og privat virksomhed  

 kan i tvivlstilfælde forelægges Told- og Skattestyrelsen til udtalelse.  

 Statsanerkendte arbejdsløshedskasser er at anse for private.
Indenfor de statslige skattemyndigheder skal en told- og skatteregion  

 anses for en selvstændig forvaltningsmyndighed.
Dette gælder såvel i forhold  

 til andre told- og skatteregioner som i forhold til Told- og Skattestyrelsen.
Efter § 28, stk. 6, i forvaltningsloven anses et lokalt administrativt  

 organ, som ved lov er tillagt en selvstændig kompetence, som en selvstændig  

 myndighed.
Det betyder bl.a., at skatteankenævnet i en kommune skal anses for  

 en anden forvaltningsmyndighed i forhold til den kommunale skattemyndighed.  

 Dette gælder dog ikke i det omfang, den kommunale skattemyndighed yder  

 sekretariatsbistand til skatteankenævnet.
Kommunalbestyrelsen skal i sager som nævnt i § 2 i denne sammenhæng som  

 udgangspunkt anses for en anden forvaltningsmyndighed end kommunens  

 ligningsmyndighed, jf. § 1, stk. 2. Men i og med at den kommunale  

 skattemyndighed er en del af den kommunale enhedsforvaltning, antages en  

 lovbestemmelse, der pålægger kommunalbestyrelsen en pligt til at udlevere  

 oplysninger til en anden forvaltningsmyndighed, f.eks. sommerhuslovens § 11,  

 også at omfatte oplysninger, som den kommunale skattemyndighed ligger inde  

 med.
En sådan udleveringspligt antages imidlertid ikke at indebærer en adgang  

 for det enkelte kommunalbestyrelsesmedlem til disse særligt tavshedsbelagte  

 oplysninger.
§ 28  i forvaltningsloven omfatter både videregivelse  

 efter anmodning og uopfordret videregivelse.
Den myndighed, der sidder inde  

 med den fortrolige oplysning, skal dog være opmærksom på, at der i tilfælde  

 af uopfordret videregivelse i sagens natur ikke foreligger en  

 udleveringsanmodning fra en anden forvaltningsmyndighed, hvilket normalt  

 giver et mere usikkert grundlag for beslutningen om udlevering end hvis der  

 foreligger en udleveringsanmodning - og dermed en bedømmelse af  

 udleveringsbehovet fra den eventuelt modtagende forvaltningsmyndighed.  

 Uopfordret videregivelse af oplysninger som nævnt i § 37 kan ske, hvis der er  

 en konkret mistanke om en lovovertrædelse - uanset om denne er begået  

 hændeligt, uagtsomt eller forsætligt - og oplysningens videregivelse må  

 forventes at kunne medvirke til, at lovovertrædelsen konstateres og dermed  

 berigtiges.
Lovbestemmelser, der tillægger andre forvaltningsmyndigheder en  

 særlig ret til at rekvirere fortrolige oplysninger fra skatte- eller  

 inddrivelsesmyndighederne, kan tages som udtryk for, at der for disse  

 myndigheder kan være et særligt kontrolbehov.
Eksistensen af sådanne  

 lovbestemmelser kan derfor indgå i bedømmelsen af, om fortrolige oplysninger  

 kan/skal videregives uopfordret.
Vedrørende videregivelse af fortrolige oplysninger mellem  

 skattemyndigheder indbyrdes bemærkes, at de statslige told- og  

 skattemyndigheder i vidt omfang er tillagt tilsyns- eller lignende beføjelser  

 overfor kommunale skattemyndigheder, jf. eksempelvis § 14 i  

 skattestyrelsesloven og § 12 i sagsudlægningsbekendtgørelsen (senest bkg.  

 1996/ 527), hvilket giver de statslige skattemyndigheder en særlig adgang til  

 fortrolige oplysninger hos de kommunale myndigheder.
For så vidt angår  

 videregivelse af fortrolige oplysninger mellem skattemyndigheder i øvrigt,  

 eksempelvis mellem forskellige kommuner, bemærkes, at eksempelvis § 8 D i  

 skattekontrolloven om adgang til at indhente oplysninger fra bl.a. andre  

 forvaltningsmyndigheder også finder anvendelse mellem skattemyndigheder  

 indbyrdes.
3.4. Videregivelse af fortrolige oplysninger indenfor samme  

 myndighed: Efter § 32 i forvaltningsloven må den, der virker indenfor den  

 offentlige forvaltning, ikke skaffe sig fortrolige oplysninger, som ikke er  

 af betydning for udførelsen af den pågældendes opgaver.
Bestemmelsen sætter  

 således grænser for, hvem indenfor en forvaltningsmyndighed, der kan gives  

 adgang til en fortrolig oplysning, men afgrænsningen er lempeligere end  

 afgrænsningen for videregivelse til en anden forvaltningsmyndighed.
Efter § 37 skelnes der ikke mellem, om oplysninger videregives til andre  

 forvaltningsmyndigheder eller indenfor samme forvaltningsmyndighed.  

 Fortrolighedskravet er det samme.
Det betyder, at disse særligt  

 tavshedsbelagte oplysninger, uanset princippet i § 32 i forvaltningsloven,  

 kun må videregives til andre indenfor samme forvaltningsmyndighed, når  

 oplysningen må anses for at være af væsentlig betydning for udførelsen af den  

 pågældendes opgaver.
Ved bedømmelsen af væsentlighedskravet i denne  

 sammenhæng vil hensynet til en hensigtsmæssig og praktisk administration i  

 forvaltningsmyndigheden kunne tillægges betydning.
3.5. Organisatorisk kompetence: Kompetencen til at afgøre, om en  

 anmodning om aktindsigt efter kapitel 4 i forvaltningsloven eller efter  

 offentlighedsloven skal imødekommes, er reguleret i henholdsvis § 16 i  

 forvaltningsloven og § 15 i offentlighedsloven.
Efter disse bestemmelser  

 ligger kompetencen til i første instans at afgøre en sådan anmodning som  

 udgangspunkt hos den myndighed, hvor oplysningen er, men indgår oplysningen i  

 en afgørelsessag, ligger kompetencen hos den myndighed, der skal træffe  

 afgørelse i sagen, jf. § 15 i offentlighedsloven.
Et afslag på en anmodning  

 om aktindsigt kan påklages særskilt til den myndighed, der er klageinstans i  

 forhold til afgørelsen eller behandlingen i øvrigt af den sag, begæringen om  

 aktindsigt vedrører.
I bekendtgørelse nr. 513 af 16. juni 1994 om klage over afgørelser om  

 aktindsigt (hvortil der henvises) er disse klagebestemmelser efter  

 forvaltningsloven og offentlighedsloven fraveget for så vidt angår aktindsigt  

 i sagstyper, der kan indbringes for Landsskatteretten, og i enkelte andre  

 sagstyper, jf. § 1 i bekendtgørelsen.
Kompetencen til at afgøre i første  

 instans, om en anmodning om aktindsigt efter § 80 i kildeskatteloven skal  

 imødekommes, tilkommer den kommunale skattemyndighed.
Kompetencen til at  

 afgøre en klage over kommunens afslag på en anmodning om aktindsigt efter §  

 80 er henlagt til den lokale told- og skatteregion, hvis afgørelse ikke kan  

 påklages til anden administrativ myndighed.
Kompetencen til at afgøre i første instans, om en fortrolig oplysning skal  

 videregives til en anden forvaltningsmyndighed, tilkommer den myndighed, hvor  

 oplysningen er.
Kompetencen til at afgøre en klage over et afslag på en  

 videregivelsesanmodning fra en anden forvaltningsmyndighed tilkommer de  

 statslige told- og skattemyndigheder.
Er et sådant afslag eksempelvis givet  

 af en told- og skatteregion, vil afgørelsen kunne påklages til Told- og  

 Skattestyrelsen.
Er et sådant afslag eksempelvis givet af den kommunale  

 skattemyndighed, vil afgørelsen kunne påklages til den lokale told- og  

 skatteregion.
Er et sådant afslag eksempelvis givet af Told- og  

 Skattestyrelsen, kan afgørelsen ikke indbringes for anden administrativ  

 myndighed.
 Kompetencen til at afgøre, om en fortrolig oplysning skal videregives  

 indenfor samme myndighed, tilkommer den, der som følge af sit arbejde har  

 kendskab til oplysningen, eventuelt af myndighedens ledelse.
Den, som en fortrolig oplysning er om, kan være uenig i, at en  

 forvaltningsmyndighed beslutter at videregive oplysningen, det være sig til  

 en privat, til en anden forvaltningsmyndighed eller indenfor samme myndighed.  

 Den pågældende er berettiget til at påklage en sådan afgørelse.
Kompetencen  

 til at afgøre en sådan klage følger klagekompetencerne som nævnt ovenfor  

 vedrørende henholdsvis et afslag på en anmodning fra en privat om aktindsigt,  

 et afslag på en anmodning om videregivelse til en anden forvaltningsmyndighed  

 eller et afslag på en anmodning om videregivelse indenfor samme myndighed.  

 Klagekompetencens placering afhænger således af, efter hvilke regler  

 videregivelsen er foretaget.
3.6. Fremgangsmåde ved videregivelse: Fortrolige oplysninger, der  

 videregives udenfor myndigheden, videregives som alt overvejende hovedregel  

 alene mundtligt, ved gennemsyn på stedet eller i form af kopi, således at de  

 originale dokumenter forbliver hos skatte- eller inddrivelsesmyndigheden.  

 Originale dokumenter m.v. videregives normalt ikke, og i givet fald kun efter  

 direkte anmodning og mod kvittering.
Udleveres originale dokumenter  

 undtagelsesvis, skal skatte- eller inddrivelsesmyndigheden normalt beholde en  

 kopi af de udleverede dokumenter.
Ved udlevering af oplysninger skal det  

 sikres, at oplysningerne ikke omfatter fortrolige oplysninger, som ikke er  

 omfattet af udleveringsadgangen/-pligten.
4. Omgørelse 4.1. Begreber: Indgår uafhængige parter en civilretlig  

 aftale, skal som udgangspunkt aftalen i sin helhed lægges til grund for  

 ligningsarbejdet fra aftaletidspunktet.
Aftaler parterne efterfølgende en  

 ændring af aftalen, skal ændringen ligningsmæssigt anses som en ny aftale,  

 der tages i betragtning i ligningsarbejdet fra ændringstidspunktet.
Efter  

 administrativ praksis kan Ligningsrådet tillade, at en sådan ændringsaftale i  

 et nærmere angivet omfang tillægges skattemæssig virkning tilbage fra  

 tidspunktet for indgåelsen af den oprindelige aftale, men en sådan tilladelse  

 omfatter normalt ikke de skattemæssige virkninger i den mellemliggende  

 periode (frem til indgåelsen af den nye aftale) af forhold, der udspringer af  

 den oprindelige aftale.
Begrebet » omgørelse » anvendes om  

 en sådan tilladelse.
Omgørelsessituationen er således karakteriseret ved, at grundlaget for en  

 ellers korrekt skatteansættelse tillades ændret, således af skatteansættelsen  

 bliver forkert.
Det vil derfor være en afledt virkning af en tilladelse til  

 omgørelse, at skatteansættelsen skal ændres.
Heroverfor står de situationer, hvor en skatteansættelse er forkert, fordi  

 det faktum eller den retsanvendelse, der er lagt til grund for  

 skatteansættelsen, er forkert.
I disse situationer skal skatteansættelsen -  

 under overholdelse af de formelle ændringsbetingelser efter  

 skattestyrelsesloven - ændres.
Begrebet » genoptagelse »  

 anvendes om en sådan situation.
Under genoptagelsestilfældene henhører også tilfælde, hvor et gyldigt  

 skatteforbehold gøres gældende.
Et skatteforbehold er begrebsmæssigt et  

 aftalevilkår om, at aftalen falder bort eller har et alternativt indhold,  

 hvis skattemyndighederne ikke tillægger aftalen en nærmere forudsat  

 skattemæssig virkning.
Gøres et gyldigt skatteforbehold således gældende,  

 skal skatteansættelsen foretages på det alternative grundlag, der fremgår af  

 det aftalte vilkår om skatteforbeholdet.
 Det skal i den forbindelse bemærkes, at et skatteforbehold, for at kunne  

 tillægges skattemæssig retsvirkning, som et minimum utvetydigt skal angive,  

 hvilken skattemæssige virkning, der er forudsat, og hvilken aftalemæssig  

 virkning det skal tillægges, hvis denne skattemæssige forudsætning brister.  

 Et skatteforbehold, der blot anviser, at parterne - helt eller delvis - kan  

 indgå en ny aftale med oprindelig virkning, hvis den forudsatte skattemæssige  

 virkning brister, kan ikke tillægges denne skattemæssige virkning.
 Det skal i øvrigt bemærkes, at et skatteforbehold af bevismæssige grunde  

 normalt kun skal anerkendes, hvis det foreligger i skriftlig form, og kun  

 hvis skattemyndigheden er oplyst om skatteforbeholdets ordlyd senest samtidig  

 med, at skattemyndigheden oplyses om aftalens indhold i øvrigt.
 4.2. Organisatorisk kompetence: Kompetencen til at give  

 tilladelse til omgørelse tilkommer som udgangspunkt Ligningsrådet.
Ligningsrådet har ved SD-cirkulære 1986-22 udlagt kompetencen til at  

 omgøre visse hovedaktionærdispositioner til de lokale skattemyndigheder, med  

 adgang til at påklage eventuelle afslag til Ligningsrådet.
Denne  

 kompetenceudlægning omfatter kun omgørelsesanmodninger, der fremsættes inden  

 tre år efter udløbet af det pågældende indkomstår.
Udenfor området af SD-cirkulære 1986-22 tilkommer omgørelseskompetencen i  

 første instans Ligningsrådet.
Det vil sige omgørelse af de i SD-cirkulære  

 1986-22 nævnte hovedaktionærdispositioner, når anmodning om omgørelse  

 fremsættes mere end tre år efter udløbet af det pågældende indkomstår, og  

 omgørelsesanmodninger vedrørende andre forhold end de i cirkulæret nævnte.
 Ligningsrådets afslag på en omgørelsesanmodning kan ikke påklages til  

 anden administrativ myndighed.
 4.3. Genoptagelse som følge af omgørelse: Kompetencen til efter  

 anmodning at genoptage en skatteansættelse tilkommer som udgangspunkt den  

 kommunale skattemyndighed, hvis anmodningen fremsættes inden 3 år efter  

 udløbet af det pågældende indkomstår, jf. § 4, stk. 1.
 Fremsættes genoptagelsesanmodningen efter udløbet af denne frist, skelnes  

 der mellem tilladelse til ekstraordinær genoptagelse og gennemførelse af den  

 afledte ændring af skatteansættelsen.
 Kompetencen til at tillade ekstraordinær genoptagelse tilkommer den lokale  

 told- og skatteregion med klageadgang til Told- og Skattestyrelsen, jf. § 2  

 og § 11 i sagsudlægningsbekendtgørelsen (senest bkg. 1996/527), bortset fra  

 tilfælde, hvor genoptagelse ønskes som følge af en omgørelse, i hvilke  

 tilfælde kompetencen tilkommer Ligningsrådet, jf. § 7 A og § 15 i  

 sagsudlægningsbekendtgørelsen.
 Kompetencen til at gennemføre den af en tilladelse til ekstraordinær  

 genoptagelse afledte ændring af skatteansættelsen tilkommer  

 ligningsmyndighederne, og ændringen gennemføres i praksis normalt af den  

 kommunale skattemyndighed.
En anmodning om omgørelse må forudsættes også at indebære en anmodning om  

 genoptagelse af skatteansættelsen, herunder om nødvendigt en anmodning om  

 ekstraordinær genoptagelse.
Den myndighed, der behandler  

 omgørelsesanmodningen, skal derfor sørge for, at en eventuel tilladelse til  

 omgørelse følges op af en genoptagelsesbehandling af skatteansættelsen.
Det  

 skal i den forbindelse bemærkes, at en tilladelse til omgørelse er et sådant  

 særligt forhold, der efter § 4, stk. 2, giver grundlag for ekstraordinær  

 genoptagelse.
4.3. Frister: Omgørelsesmuligheden kan være et alternativ til en  

 påklage af den ansættelse, der er afledt af den civilretlige aftale.  

 Omgørelsesmuligheden udelukker ikke, at klagemuligheden først afprøves, men  

 omgørelse skal i givet fald søges uden ugrundet ophold efter den endelige  

 klageafgørelse.
Det må antages, at muligheden for at opnå en omgørelse kan  

 blive påvirket af, om ansøgningen vedrører år, der ligger langt tilbage.
 5. Ikrafttræden m.v.
 5.1. Cirkulæret træder i kraft den 1. juni 1997.
 5.2. Samtidig ophæves:
