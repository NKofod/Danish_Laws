En lønmodtager havde en mindre landbrugsejendom, hvor han boede, og  

 hvor størstedelen af de 2,8 ha var tilplantet med juletræer.
Klageren havde  

 anvendt virksomhedsskatteordningen på beplantningen og bl.a.
medtaget to udhuse på indskudskontoen samt fratrukket disse huses  

 andel af prioritetsrenter.
Myndighederne havde ikke godkendt dette fradrag i  

 den personlige indkomst, men overført rentefradraget til kapitalindkomst.  

 Landsskatteretten statuerede, at virksomheden med juletræer ikke kunne anses  

 for erhvervsmæssig, og klageren var som lønmodtager derfor ikke berettiget  

 til at anvende virksomhedsskattelovens regler.
A klagede for indkomståret 1987 over, at en renteudgift på 64.394 kr.  

 vedrørende prioritetslån i fast ejendom ikke var godkendt som fradrag i den  

 personlige indkomst.
Udgiften var anset for at vedrøre et ikke  

 erhvervsmæssigt lån, og var derfor overført til klagerens kapitalindkomst.
 Det var oplyst, at klageren, der var lønansat salgsdirektør, ejede og  

 boede på en landejendom, som han havde købt i 1980. Ejendommen havde et  

 jordtilliggende på 2,8 ha, der for størstedelen var tilplantet med juletræer.  

 Herfor var løbende godkendt fradrag for udgifter til udplantning og  

 renholdelse, men ikke bygningsafskrivninger.
Klageren havde for 1987 foretaget fradrag for underskud af den nævnte  

 beplantning på 83.022 kr., hvori der ikke indgik nogen driftsindtægter, men  

 alene driftsudgifter, inventarafskrivning m.v. samt det nævnte rentebeløb.  

 Dette vedrørte to på ejendommen værende udhuse, som klageren havde anset for  

 at være benyttet erhvervsmæssigt i forbindelse med juletræsbeplantningen.  

 Klageren havde derfor medtaget udhusene på sin indskudskonto pr. 1. januar  

 1987 i medfør af reglerne i virksomhedsskatteloven, lov nr. 144 af 19. marts  

 1986 om indkomstbeskatning af selvstændige erhvervsdrivende, som klageren  

 havde anvendt på beplantningen.
Dette var godkendt ved ansættelsen tillige  

 med fradraget for underskud af virksomheden - bortset fra det nævnte  

 rentebeløb.
Det var endelig oplyst, at klageren på intet tidspunkt havde haft  

 noget driftsoverskud af juletræerne.
Skatterådet havde begrundet den påklagede afgørelse med, at ifølge  

 virksomhedsskattelovens § 1, stk. 3, indgår aktiver, der benyttes både privat  

 og erhvervsmæssigt, ikke i den selvstændige erhvervsvirksomhed.
Dog indgår  

 den erhvervsmæssige del af en ejendom, for hvilken der foretages en fordeling  

 af ejendomsværdien mellem den del, der tjener til bolig for den  

 skattepligtige, og den øvrige ejendom.
Klagerens ejendom var i 1987 vurderet  

 som landbrug med deraf følgende ansættelse af stuehusværdi, men klagerens  

 drift af ejendommen kunne efter skatterådets opfattelse ikke anses for at  

 være landsbrugsmæssig.
Endvidere havde skatterådet ikke anset klagerens  

 erhvervsmæssige anvendelse af de pågældende bygninger for at have haft et  

 sådant omfang, at den hertil svarende del af ejendommen ville kunne henføres  

 til virksomheden, idet kun 24 m2 eller ca. 7% af ejendommens areal var  

 optaget af disse bygninger.
Klageren påstod over for Landsskatteretten ejendommen anset for drevet  

 forsvarligt ud fra et landbrugsfagligt synspunkt.
Hans revisor henviste til  

 støtte herfor til, at ejendommen var vurderet som landbrugsejendom og var  

 drevet som landbrug, hvorfor den erhvervsmæssige del af ejendommen skulle  

 indgå på indskudskontoen med den virkning, at de hertil svarende  

 prioritetsrenter kunne fradrages i den personlige indkomst.
Landsskatteretten fandt under hensyn til Østre Landsrets dom af 28.  

 oktober 1982 samt til ejendommens ringe størrelse og stadige driftsunderskud,  

 at den omhandlede virksomhed ikke kunne anses for at være erhvervsmæssigt  

 drevet, og underskud af denne virksomhed kunne derfor ikke fradrages ved  

 opgørelsen af den personlige indkomst.
Endvidere var klageren, der herefter  

 måtte anses for udelukkende at være lønmodtager, ikke berettiget til at  

 anvende virksomhedsskattelovens regler.
 LV 1989, L 1.1.1. og R 3.6.
 (* 1) Afgørelsen er offentliggjort i Skat 9, 1990, s. 703.
