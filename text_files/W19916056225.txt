 Ved studieskift kan der ikke ses bort fra op til 12 måneder af  

 støttetiden under en uddannelse, der afbrydes efter 16 måneder.
 Ankenævnets brev af 21. februar 1991:
 I et brev modtaget i ankenævnet den 27. september 1990 har De klaget over,  

 at Styrelsen for Statens Uddannelsesstøtte kun har tildelt Dem  

 uddannelsesstøtte i 2 1/2 år til den 4-årige læreruddannelse, som De begyndte  

 på den 1. august 1990.
 Afslaget skyldes, at De tidligere har læst samfundsfag/forvaltning på  

 Københavns Universitet fra 1. september 1988 til 31. december 1989.  

 Ankenævnet må gå ud fra, at De modtog uddannelsesstøtte i disse 16 måneder.
 De anfører, at De overvejede at standse universitetsstudiet efter 1 år,  

 men valgte så at fortsætte i efteråret 1989. De er senere blevet opmærksom på  

 den regel, som fastslår, at det første studium skal afbrydes inden for de  

 første 12 måneder, hvis det ikke skal tælle med i støttetiden for et nyt  

 studium.
Da De startede på læreruddannelsen, gik De ud fra, at De ville kunne få  

 uddannelsesstøtte i 3 1/2 år af de i alt 4 år, uddannelsen varer.
Ved en  

 personlig henvendelse til SU-styrelsen blev De bekræftet i denne opfattelse.
Styrelsen har i anledning af Deres klage afgivet en udtalelse i et brev af  

 26. oktober 1990, hvoraf De har fået tilsendt en kopi.
Styrelsen fastholder  

 heri den støtteberegning, der er foretaget ved Deres start på  

 læreruddannelsen, idet styrelsen henviser til § 3, stk. 4, i lov om statens  

 uddannelsesstøtte, hvoraf fremgår, at der ikke ved opgørelsen af støttetiden  

 medregnes støttetid brugt til en uddannelse, der er afbrudt inden for de  

 første 12 måneder.
Da De først har afbrudt Deres uddannelse efter 17 måneder,  

 medregnes samtlige 17 måneder i støttetiden.
Ankenævnet kan tilslutte sig styrelsens afgørelse, der er i  

 overensstemmelse med de gældende regler.
I henhold til lovens § 3, stk. 4,  

 medregnes ikke støttetiden til en uddannelse, hvis den er blevet afbrudt  

 inden for de første 12 måneder, se Undervisningsministeriets bekendtgørelse  

 nr. 917 af 22. december 1989 af lov om statens uddannelsesstøtte.
Dette uddybes i Undervisningsministeriets bekendtgørelse nr. 224 af 30.  

 marts 1990 om uddannelsesstøtte, hvori det i § 20 anføres, at  

 »Uddannelsessøgende, der har påbegyndt deres første støtteberettigende  

 videregående uddannelse i perioden fra og med den 15. marts 1988 til og med  

 den 31. juli 1989, indplaceres i klippekortsystemet med en støttetid svarende  

 til den normerede studietid for den igangværende uddannelse.
Ved opgørelsen  

 af støttetiden fradrages perioder, hvori den uddannelsessøgende i tiden fra  

 og med den 15. marts 1988 til og med den 31. juli 1989 har modtaget støtte  

 til den igangværende uddannelse eller til tidligere afsluttede eller afbrudte  

 støtteberettigende videregående uddannelser. --».
Der er ingen  

 dispensationsadgang knyttet til disse regler.
Selvom ordlyden af reglen i lovens § 3, stk. 4, er klar, har nævnet  

 overvejet, om der i et tilfælde som det foreliggende kunne ses bort fra op  

 til 12 måneder (men ikke fra 16-17 måneder) af støttetiden under den afbrudte  

 uddannelse.
En gennemgang af lovens forarbejder giver imidlertid intet  

 grundlag for at antage, at der skulle kunne ses bort fra op til 12 klip  

 forbrugt på en tidligere uddannelse, når denne først afbrydes efter 16-17  

 måneders studietid.
Muligheden for at få set bort fra tidligere  

 støtteperioder foreligger kun ved de tidlige studieskift.
Den tvivl om det nærmere indhold af de gældende regler, som De har mødt,  

 skyldes, at der med virkning fra 1. august 1988 indførtes nye støtteregler,  

 hvorefter der regnes med faktisk forbrugt støttetid, mens der efter den før  

 1. august 1988 gældende ordning regnedes i sædvanlig studietid, hvortil  

 automatisk lagdes et ekstra år til at dække studieskift, forsinkelser m.v.
Da  

 De er startet på Deres første videregående uddannelse den 1. september 1988,  

 kan De ikke komme ind under de overgangsregler, som er lavet for de  

 uddannelsessøgende, der er startet før 15. marts 1988.
