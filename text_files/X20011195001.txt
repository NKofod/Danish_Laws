Bindende forhåndsbesked, afskrivning  

 på immaterielle rettigheder I en anmodning om bindende forhåndsbesked blev  

 Ligningsrådet bedt om at besvare følgende  

 spørgsmål:
 1.
Kan Ligningsrådet bekræfte, at begrebet  

 "opgives" i afskrivningslovens § 40, stk. 4 og 6, omfatter en rettigheds  

 "udløb" ? 2.
Kan Ligningsrådet bekræfte, at det i  

 Ligningsvejledningen anførte om, at der ikke er fradragsret for et  

 uafskrevet restbeløb, ikke er til hinder for, at et restbeløb  

 fratrækkes i en tabsopgørelse efter afskrivningslovens § 40,  

 stk. 6 ? 3.
Kan Ligningsrådet bekræfte, at såfremt  

 skattemæssig afskrivning undlades i løbetiden, vil hele  

 købesummen kunne fradrages i udløbsåret i henhold til §  

 40, stk. 6 ? 4.
Såfremt Ligningsrådet besvarelse  

 medfører, at restsaldoen på en rettighed, der beholdes til  

 udløb, ikke kan fradrages, bedes Ligningsrådet bekræfte,  

 at et salg (koncerninternt eller til tredjemand) af rettigheden umiddelbart  

 før udløb for et symbolsk beløb vil udløse  

 tabsfradrag efter afskrivningslovens § 40, stk. 6 ? Forespørgeren er en internationalt arbejdende mediekoncern, der  

 inden for fire produktområder beskæftiger sig med underholdning.  

 En væsentlig aktivitet omfatter distribution af film til biografer,  

 video og tv-visning.  

 Rettighederne til at distribuere disse film købes ofte af store  

 udenlandske filmselskaber.
Distributionsretten løber fra en bestemt  

 periode og kan udnyttes i bestemte territorier og for bestemte medier, de  

 såkaldte "vinduer". Af "vinduer" kan f.eks. nævnes biograf,  

 lejevideo, salgsvideo og tv.
En rettighed kan således eksempelvis  

 omfatte retten til at vise en bestemt film i danske biografer i seks  

 måneder eller retten til anvendelse af alle "vinduer" over 2 år  

 eller mere.  

 Forespørgeren påtænker inden udløbet af år  

 2000 som en af mange aftaler at indgå en kontrakt med et amerikansk  

 selskab om distribution af film.
Kontrakten vil give forespørgeren ret  

 til på video at udleje og distribuere et nærmere bestemt antal  

 film, som det amerikanske selskab producerer i perioden fra 1. juli 2001 til  

 1. juli 2003. For kontrakten betales ved kontraktens underskrift ca. 100 mio.  

 kr.
Kontrakten sælges eller opgives ikke, men forventes bevaret til  

 udløb.  

 Forespørgerens revisor har henvist, at der i Ligningsvejledningen for  

 1999, afsnit E.C. 5.3.2, anføres:
"Når rettigheden ikke længere eksisterer, skal der ikke kunne  

 foretages afskrivninger.
Afskrivningsretten for rettigheder, der er beskyttet  

 efter anden lovgivning, bortfalder dermed ved beskyttelsestidens  

 udløb, og der er ikke fradragsret for et eventuelt uafskrevet  

 restbeløb, som måtte henstå på dette tidspunkt." Revisoren har herefter over for Ligningsrådet gjort gældende,  

 at det i Ligningsvejledningen anførte ikke er i overensstemmelse med  

 bestemmelsen i afskrivningslovens § 40, stk. 6, hvorefter der ved salg eller  

 opgivelse skal udarbejdes en tabs-/avanceopgørelse.
 Told- og Skattestyrelsen afgav følgende indstilling til  

 Ligningsrådet:
 "Vedrørende spørgsmål 1 :
Afskrivningslovens § 40, stk. 4 og 6, omhandler salg eller opgivelse af  

 aktiver som nævnt i § 40, stk. 1 og 2. Spørgsmålet er, om  

 en rettigheds udløb, er omfattet af begrebet "opgives".  

 Udgangspunktet må ud fra en naturlig sproglige forståelse af  

 begrebet "opgivelse" være, at en rettigheds "udløb" ikke er  

 omfattet dette.
At opgive noget er kendetegnet ved, at der disponeres i en  

 retning, der tilsigter, at aktivet ikke længere ønskes, mens  

 udløb sker uden videre og uden nogen meningstilkendegivelse herom.  

 Opgivelse kan endvidere kun ske forud for det tidspunkt, hvor en rettighed  

 udløber.  

 Der ses endvidere ikke at være belæg for en udvidende fortolkning  

 i hverken forarbejderne eller praksis på området.  

 Det kan således ikke tiltrædes, at begrebet "opgives" i  

 afskrivningslovens § 40, stk. 4 og 6, omfatter en rettigheds "udløb".  

 Told- og Skattestyrelsen finder derfor, at spørgsmål 1  

 bør besvares benægtende.
 Vedrørende spørgsmål 2 :
Et uafskrevet restbeløb kan efter  

 afskrivningslovens § 40, stk. 6, ved indkomstopgørelsen  

 fratrækkes som tab, hvis betingelserne i afskrivningslovens  § 40, stk.  

 6, er opfyldt.
Efter bestemmelsen er tabsfradrag betinget af, at der er tale  

 om salg eller opgivelse af aktiver, der er nævnt i afskrivningslovens §  

 40, stk. 1 og 2. Derimod kan der ikke foretages tabsfradrag, hvis en  

 rettighed udløber, før den er fuldt afskrevet, jf. besvarelsen  

 af spørgsmål 1.
 Vedrørende spørgsmål 3 :
Afskrivninger på aktiver i henhold til afskrivningslovens § 40, stk.  

 2, er ubundne.
Det vil sige, at skattemæssige afskrivninger kan  

 undlades, eller foretages med mindre beløb end den maksimale  

 afskrivningssats på 1/7 om året, uden at nogen del af  

 afskrivningsretten fortabes.  

 Det følger af afskrivningslovens § 40, stk. 6, at der ved salg eller  

 opgivelse af rettigheder omfattet af § 40, stk. 1 og 2, skal medregnes  

 fortjeneste eller tab ved indkomstopgørelsen.  

 Efter Told- og Skattestyrelsens opfattelser vil der  således være  

 adgang til at fradrage hele købesummen i udløbsåret,  

 såfremt der ikke afskrives på aktiver omfattet af  

 afskrivningslovens § 40, stk.1 og 2, og såfremt betingelserne for at  

 foretage tabsopgørelse i afskrivningslovens § 40, stk. 6, er opfyldt,  

 herunder at aktivet sælges eller opgives.
 Vedrørende spørgsmål 4 :
Det uafskrevne beløb på en rettighed, der beholdes til  

 udløb, kan, som det fremgår af  besvarelsen af ovenstående  

 spørgsmål, ikke fradrages.
Forespørgeren spørger  

 herefter, om et salg (koncerninternt eller til tredjemand) af rettigheden  

 umiddelbart før udløb for et symbolsk beløb vil  

 udløse tabsfradrag efter afskrivningslovens § 40, stk. 6.  

 I henhold til afskrivningslovens § 40, stk. 6, skal der foretages en  

 fortjeneste/tabsopgørelse, når et aktiv som nævnt i stk. 1  

 og 2, sælges.
Et koncerninternt salg eller et salg til tredjemand af  

 rettigheden umiddelbart før udløb vil derfor efter Told- og  

 Skattestyrelsens opfattelse udløse tabsfradrag efter  

 afskrivningslovens § 40, stk. 6.  Det er dog en forudsætning herfor, at  

 rettigheden sælges til handelsværdien, dvs. til den værdi,  

 som en uafhængig tredjemand må forventes at ville betale for den  

 pågældende rettighed, og at salget er reelt, således at der  

 sker faktisk overdragelse af en nærmere bestemte rettighed, og  

 således at salget efterfølges af pengestrømme i  

 forbindelse med betalingen.  

 Under disse forudsætninger kan spørgsmålet besvares  

 bekræftende." Ligningsrådet tiltrådte Told- og Skattestyrelsens indstilling  

 i alle spørgsmålene.
