Skriftlig fremsættelse (5. maj 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 skattelove og lov om VækstFonden. (Beskatning ved aflønning af  

 medarbejdere i form af aktier, tegningsretter og aktiekøberetter).
(Lovforslag nr.
L 289).
Lovforslaget skal ses som et led i regeringens  

 erhvervsstrategi - fremlagt i rapporten .dk21. Formålet med  

 lovforslaget er at medvirke til en forbedring af de vilkår, der  

 gælder, når en virksomhed vælger at tilbyde medarbejderne  

 aktier, tegningsretter til aktier eller køberetter til aktier, som en  

 del af deres aflønning.
Forslaget vil understøtte udbredelsen  

 af aktier til medarbejdere og kan således medvirke til en styrket  

 aktiekultur i Danmark.
Regeringens sigte med lovforslaget er især at  

 hjælpe de innovative virksomheder, der kan have problemer med at  

 fastholde gode og kvalificerede medarbejdere her i landet.
Men lovforslaget  

 er udformet på en sådan måde, at de foreslåede regler  

 også kan benyttes af andre virksomheder.
Det skal bemærkes, at den sene fremsættelse af  

 lovforslaget hænger sammen med, at selve ideen bag forslaget  

 først er fostret sidste efterår og at det har været en  

 anelse mere kompliceret end umiddelbart forventet at omsætte idé  

 til lovforslag, da der er tale om en ny og anderledes måde at betale  

 skat på.
Lovforslaget fremsættes med henblik på  

 genfremsættelse først i næste folketingssamling.
Efter de gældende regler beskattes en medarbejder,  

 der modtager aktier, tegningsretter eller køberetter som led i  

 aflønningen, af de modtagne aktier m.v. som løn.
Beskatningen  

 indtræder, når medarbejderen erhvervet endelig ret til de  

 modtagne aktier m.v. og for køberetter omfattet af ligningslovens § 28  

 på det tidspunkt, hvor køberetten udnyttes.
Skatten forfalder  

 således til betaling på et tidspunkt, hvor løngodet ikke  

 nødvendigvis er omsat til kontanter.
Der kan dermed opstå  

 likviditetsmæssige problemer i tilknytning til skattebetalingen.
 Med lovforslaget søges disse  

 likviditetsmæssige problemer imødegået samtidig med at det  

 fastholdes, at de modtagne aktier m.v. skal beskattes som det aktierne m.v.  

 repræsenterer nemlig løn.
Det foreslås, at der indføres mulighed for,  

 at selskaber kan vælge at betale medarbejderens skat af aktier,  

 tegningsretter og køberetter, der er ydet som led i aflønningen  

 af medarbejderen.
Skatten betales i givet fald i form af en afgift, der  

 udgør 40 pct. af det vederlag medarbejderen modtager.
Ved det modtagne  

 vederlag forstås summen af værdien af de aktier m.v., som  

 medarbejderen modtager direkte, og den afgift som selskabet betaler.
Når der er valgt afgiftsbetaling til dækning  

 af medarbejderens skat, har selskabet ikke fradragsret for den modsvarende  

 lønudgift.
Endvidere skal medarbejderen ikke medregne det modtagne  

 vederlag ved indkomstopgørelsen.
Selskabet kan vælge mellem tre måder at  

 indbetale afgiften på.
Den kan betales kontant, ved aflevering af  

 aktier eller ved deponering af aktier.
Betales afgiften kontant, går beløbet i  

 statskassen.
Betales afgiften ved aflevering af aktier, tilfalder afgiften  

 VækstFonden inden for en vis ramme.
Aflevering af aktier betyder, at  

 ejendomsretten til aktierne overgår fuldt ud til VækstFonden.  

 Samtidig skal der i forhold til selskabet ske afståelsesbeskatning  

 efter reglerne i aktieavancebeskatningsloven.
Betales afgiften ved deponering af aktier, tilfalder  

 afgiften ligeledes VækstFonden inden for den fastsatte ramme.
Selskabet  

 bevarer dog  ejendomsretten til aktierne, herunder alle  

 forvaltningsmæssige beføjelser.
Derimod overgår de  

 økonomiske rettigheder over aktierne til VækstFonden.
Dette  

 gælder f.eks. retten til at oppebære udbytte.
De deponerede aktier kan indgå i ombytninger,  

 fusioner og spaltninger på lige fod med de øvrige aktier i  

 selskabet.
Herved sikres, at deponeringen ikke kommer til at virke som en  

 hindring for virksomheders eventuelle omstruktureringer.
De deponerede aktier kan ved deponeringsperiodens  

 udløb, dvs. efter 8 år, frigøres mod kontant betaling af  

 aktiernes handelsværdi på frigørelsestidspunktet eller mod  

 aflevering af de deponerede aktier.
Størrelsen af den endelige  

 afgiftsbetaling kommer på denne måde til at afhænge af  

 udviklingen i aktiekurserne.
Dette gælder både i op- og  

 nedadgående retning.
Går selskabet f.eks. konkurs - aktierne  

 bliver værdiløse - indebærer dette, at den endelige  

 afgiftsbetaling ender på 0 kr.
VækstFonden stilles således  

 på samme måde som medarbejderen.
Det gælder både,  

 når det går godt og når det går skidt.
Hvis de deponerede aktier er børsnoterede, kan  

 selskabet til enhver tid frigøre aktierne mod betaling af  

 børskursen.
Er de deponerede aktier unoterede, kan  selskabet  

 frigøre aktierne i løbet af deponeringsperioden, såfremt  

 der er sket handler med selskabets aktier, eller er fremsat bindende  

 købstilbud, hvor der er fastsat en handelsværdi mellem reelt  

 uafhængige parter.
Herved undgås det, at den deponerede aktiepost  

 kommer til at blokere for salg.
Uanset om aktierne er børsnoteret  

 eller unoteret, skal deponeringen være afviklet senest 9 år efter  

 deponeringen.
 I tilknytning til den foreslåede ordning med adgang  

 for selskabet til at betale medarbejderens  skat, foreslås der  

 indført en indberetningsordning i form af en bemyndigelse til  

 skatteministeren til at fastsætte regler om indberetning af  

 værdien af aktier m.v., som er inddraget under ordningen.
Som nævnt vil lovforslaget understøtte  

 udbredelsen af aktier m.v. i erhvervslivet, i og med at medarbejderens skat  

 kan afregnes på en måde, der ikke belaster likviditeten hos  

 selskab eller medarbejder.
Samtidig vil VækstFonden få  

 tilført flere midler til investering i erhvervslivet.
Hvis ordningen vælges, skal der udformes en  

 skriftlig aftale.
Hvis selskabet vælger at indbetale afgiften ved  

 deponering af aktier, vil selskabet derudover skulle oprette og føre  

 et depot.
Der er ikke holdepunkter for et underbygget skøn  

 over forslagets provenuvirkning.
Pr. 100 mill. kr. s løn, der  

 omlægges til aktieløn, vil der umiddelbart fremkomme et  

 provenutab på 15 mill. kr. årligt de første år, hvis  

 godt halvdelen af afgiften vælges indbetalt kontant og resten betales  

 ved deponering af aktier.
På sigt skønnes staten at få et  

 årligt merprovenu på 10 mill. kr. og VækstFonden får  

 indtægter på 11 mill. kr., mens de kommunale skatter falder 25  

 mill. kr., så der samlet fremkommer et provenutab på 4 mill. kr.  

 årligt pr. 100 mill. kr. s omlagt lønsum.  

 Finansårsvirkningen i 2001 skønnes til 10 mill. kr. pr. 100  

 mill. kr. s omlagt lønsum.
 For Told & Skat medfører lovforslaget en  

 engangsudgift på 2,8 mill. kr. til edb-tilretning samt et  

 begrænset merarbejde til kontrol af ordningen.
 Lovændringen skal have virkning fra og med 1. januar  

 2001.
 Idet jeg i øvrigt henviser til lovforslagets  

 bemærkninger, skal jeg anbefale forslaget til Folketingets velvillige  

 behandling.
