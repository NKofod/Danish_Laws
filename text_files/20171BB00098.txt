Fremsat den 16. marts 2018 af Peter Kofod Poulsen (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Per Nørhave (DF), Hans Kristian Skibby (DF) og Peter Skaarup (DF) Forslag til folketingsbeslutning om, at en ubetinget tidsbegrænset udvisningsdom ikke automatisk giver adgang til Danmark, når tidsperioden er udløbet Folketinget pålægger regeringen inden udgangen af 2018 at tage initiativ til at fremsætte lovforslag, der indebærer, at en person, der er idømt ubetinget tidsbegrænset udvisning af Danmark, ikke automatisk vil have mulighed for at vende tilbage til Danmark, når udvisningsdommen er afsonet.
Derimod skal personen ansøge om mulighed for at vende tilbage til Danmark på ny.
Denne ansøgning skal selvfølgelig kunne afvises, hvis der er grunde, der taler herfor.
Bemærkninger til forslaget Bliver en person udvist af Danmark, sker det, fordi domstolene har vurderet, at vedkommende ikke bør være i Danmark.
Udvisningerne sker ofte på grund af meget alvorlig kriminalitet.
En udvisning bør ses som et reelt signal om at vedkommende, der er blevet udvist, ikke længere er ønsket i Danmark.
For nuværende gælder udvisningsdommene fra en given periode til for bestandigt.
Men har man udstået den tid, som udvisningsdommen gælder for, har man ret til at vende tilbage til Danmark.
I forslagsstillernes optik bliver en person, der i første omgang er blevet udvist af Danmark, ikke nødvendigvis mere ønsket i Danmark, blot fordi der er gået en given tid, som en ubetinget udvisning ofte gælder.
Dette beslutningsforslag har til hensigt at ændre de tidsbegrænsede udvisningsdomme, så de ikke automatisk giver en udvist person ret til at vende tilbage til Danmark efter tidsperiodens udløb.
Derimod skal en tidsbegrænset udvisningsdom indrettes således, at vedkommende, der ønsker at vende tilbage til Danmark efter udvisningsperioden, skal ansøge om det.
Denne ansøgning skal så kunne vurderes af de danske myndigheder, som selvfølgelig skal have mulighed for at afvise en ansøgning, hvis der er grunde, der taler for det.
Skriftlig fremsættelse Peter Kofod Poulsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at en ubetinget tidsbegrænset udvisningsdom ikke automatisk giver adgang til Danmark, når tidsperioden er udløbet.
(Beslutningsforslag nr.
B 98) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
