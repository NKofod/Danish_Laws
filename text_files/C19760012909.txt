 (Til samtlige kommunalbestyrelser).
Efter § 5 i lov nr. 218 af 28. april 1976 om butikstid gælder de generelle  

 butikstidsbestemmelser i lovens § 1 ikke for områder, der i det væsentlige  

 benyttes til sommer- og weekendophold, samt for områder ved den dansk-tyske  

 landgrænse.
Områdeafgrænsningen foretages af kommunalbestyrelsen, der  

 ligeledes kan tillade udvidede butikstider i de i lovens § 6 nævnte tilfælde.
 Loven om butikstid træder i kraft den 1. juli 1976, men de i henhold til  

 lukkeloven af 1970 meddelte tilladelser bevarer deres gyldighed indtil 1.  

 juli 1977. Specielt bemærkes, at der består et særligt behov for, at meddelte  

 dispensationer i medfør af 1970-lukkelovens § 7, nr. 1 (områder, der i  

 udpræget grad benyttes til sommer- og weekendophold) og nr. 7 (ved den  

 dansk-tyske landgrænse) kan opretholdes, indtil den i butikstidslovens § 5  

 omhandlede områdeafgrænsning har fundet sted.
I.
Geografiske områder, for hvilke de generelle butikstidsbestemmelser  

 ikke gælder, jfr. lovens § 5.
 Lovens § 5 lyder således:
»Bestemmelserne i § 1 gælder ikke for områder, der i det væsentlige  

 benyttes til sommer- og weekendophold.
Det samme gælder områder ved den  

 dansk-tyske landgrænse.
Stk. 2.  Beslutning om, hvilke områder der skal være  

 omfattet af stk. 1, træffes af kommunalbestyrelsen efter forhandling med de  

 berørte organisationer.
Handelsministeren fastsætter retningslinjer for, hvem  

 der skal forhandles med, og for områdeafgrænsningen i øvrigt.  

 Handelsministeren kan herunder bestemme, at fritagelsen vedrørende  

 sommerhusområder ikke skal gælde butikker, der ikke blot tilsigter at dække  

 de lokale behov, men hvis væsentligste kundekreds kommer andetsteds fra.
Stk. 3.  Kommunalbestyrelsens beslutning om  

 områdeafgrænsningen træffes for eet kalenderår ad gangen.
Kommunalbestyrelsen  

 kan dog udvide området i årets løb, såfremt særlige grunde taler  

 herfor.« I modsætning til bestemmelserne i § 7, nr. 1 og nr. 7, i lukkeloven af  

 1970, der gav hjemmel til at fastsætte udvidede åbningstider for butikker i  

 visse områder, er det i § 5 i lov om butikstid bestemt, at de generelle  

 butikstidsbestemmelser, jfr. lovens § 1, ikke gælder i områder, der i det  

 væsentlige benyttes til sommer- og weekendophold, samt i områder ved den  

 dansk-tyske landgrænse.
Det påhviler kommunalbestyrelsen efter forhandling  

 med de berørte organisationer at tage initiativ til afgrænsningen af disse  

 områder, inden for hvilke samtlige butikker, jfr. dog nedenfor, må holdes  

 åbne døgnet rundt også lørdag/søndag.
Med formuleringen »områder, der i  

 det væsentlige benyttes til sommer- og weekendophold« er ikke tilsigtet  

 nogen realitetsændring i forhold til 1970-lukkeloven, der forudsatte, at  

 området i udpræget grad blev benyttet til sommer- og weekendophold.
 Sommer- og weekendområder.
Medens handelsministeriet i cirkulære nr. 141 af 17. juni 1970 kun  

 henstillede, at kommunalbestyrelsen indhentede udtalelser fra de berørte  

 organisationer forud for fastsættelse af åbningstider for en længere periode,  

 er kommunalbestyrelsens forhandling med organisationerne nu gjort  

 obligatorisk, inden områdeafgrænsningen foretages.
Forhandlingen kan være  

 mundtlig eller skriftlig.
Da i princippet samtlige butikker inden for de  

 afgrænsede områder undtages fra de generelle butikstidsbestemmelser, vil  

 normalt flere organisationers interesser blive berørt, hvorfor det i  

 almindelighed vil være nødvendigt, at kommunalbestyrelsens forslag til  

 områdeafgrænsning forhandles med flere af de i handelsministeriets  

 bekendtgørelse af dags dato om påtaleret m.v. efter lov om butikstid  

 bemyndigede foreninger og organisationer.
Opmærksomheden henledes på, at  

 medens Handels- og Kontorfunktionærernes Forbund i Danmark og forbrugerrådet  

 må have lejlighed til at udtale sig i alle sager, vil spørgsmålet om, hvilke  

 af de øvrige foreninger og organisationer, som der også skal forhandles med,  

 bero på karakteren af de erhvervsinteresser, der konkret berøres af  

 områdeafgrænsningen.
Områdeafgrænsningen kan foretages ved, at det fra butikstidsbestemmelserne  

 undtagne område indtegnes på et kort eller angives ved geografiske  

 betegnelser.
Ved fastlæggelsen af områdeafgrænsningen må kommunalbestyrelsen  

 være opmærksom på dennes konkurrencemæssige betydning og således f.eks. søge  

 at undgå, at afgrænsningen af området fastsættes således, at grænsen drages  

 mellem 2 butikker inden for samme branche, der ligger i en sådan nærhed af  

 hinanden, at de konkurrerer om den samme kundekreds.
Afgrænsningen bør heller  

 ikke foretages således, at en butik, der i væsentlig grad søges af beboere i  

 sommerhusområdet, er placeret i nærheden af området, men uden for dette.
Er  

 forholdet det, at et område, for hvilket de generelle butikstidsbestemmelser  

 ikke skal gælde, strækker sig over flere kommuner, må disse kommuner  

 samarbejde om afgrænsningen af området.
Som nævnt vil i princippet samtlige butikker inden for det af  

 kommunalbestyrelsen afgrænsede sommerhusområde kunne holde åbne uanset de  

 generelle butikstidsbestemmelser, men ligger der inden for området en butik,  

 der ikke blot tilsigter at dække de lokale indkøbsbehov, men hvis  

 væsentligste kundekreds kommer andetsteds fra, må kommunen meddele butikken,  

 at den ikke omfattes af områdefritagelsen.
Butikker af denne art vil være  

 sådanne, der gennem udstrakt annoncering eller ved sin størrelse  

 tilkendegiver, at de ikke blot tilsigter at dække behovet i sommerhusområdet,  

 og som rent faktisk har den væsentligste søgning af kunder, der bor uden for  

 området.
Denne undtagelsesbestemmelse har karakter af en sikkerhedsventil,  

 der bremser misbrug, f.eks. ved placering af landsdelsdækkende virksomhed i  

 et sommerhusområde.
Områdeafgrænsningen foretages for eet kalenderår ad gangen, dog at  

 udvidelse af området kan ske i årets løb, såfremt særlige grunde taler  

 herfor.
Det forudsættes, at en een gang fastsat afgrænsning forbliver uændret  

 i længere perioder ad gangen, normalt indtil området måtte skifte karakter  

 fra at være et område, der i det væsentlige benyttes til sommer- og  

 weekendophold, til et område med overvejende fast beboelse.
En eventuel  

 indsnævring af det afgrænsede område forudsætter således en særlig  

 motivering.
 Kommunalbestyrelsen bør henstille, at butikker inden for området ved  

 opslag angiver butikkens faktiske åbningstid.
 Kommunalbestyrelsen underretter den stedlige politimyndighed om  

 områdeafgrænsningen.
 Områder ved den dansk-tyske landgrænse.
Kun områder i Højer, Tønder, Tinglev og Bov kommuner kan holdes uden for  

 de generelle butikstidsbestemmelser.
Formålet med bestemmelsen er at gøre det  

 muligt for butikker inden for disse områder at holde åbent på tidspunkter,  

 hvor dette måtte findes hensigtsmæssigt for at betjene kunder, der kommer  

 rejsende sydfra over grænsen, og at stille butikker i disse områder ved den  

 dansk-tyske landgrænse mere lige i konkurrencen med butikker syd for grænsen.  

 Områdeafgrænsningen må af kommunalbestyrelsen foretages således, at den  

 omfatter butikker, hvis beliggenhed i forhold til rejselivet over grænsen gør  

 det rimeligt, at butikkerne kan holdes åbne på tidspunkter efter eget valg.
 For kommunalbestyrelsens afgrænsning af fritagelsesområderne ved den  

 dansk-tyske landgrænse gælder tilsvarende retningslinjer som anført ved  

 sommer- og weekendområder med hensyn til obligatorisk forhandling med de  

 berørte organisationer, hensyntagen til lokale konkurrenceforhold, samarbejde  

 mellem kommunerne, områdeafgrænsningens varighed og orienteringen af den  

 stedlige politimyndighed.
II.
Konkrete tilladelser til udvidede butikstider, jfr. lovens § 6.
 Lovens § 6 lyder således:
 »Kommunalbestyrelsen kan efter ansøgning give tilladelse til udvidede  

 butikstider i haveforeninger, på lejrpladser, i idrætsanlæg, i større  

 trafikknudepunkter samt på eller ved sygehuse eller lignende institutioner.
 Stk. 2.  Kommunalbestyrelsen kan efter forhandling med  

 vedkommende turist- og handelsorganisationer give tilladelse til udvidede  

 butikstider for butikker, der i særlig grad betjener turister, og som kun  

 fører et nærmere angivet varesortiment (gaveartikler, antikviteter o.lign.).  

 Tilladelsen kan gives for indtil eet år ad gangen.
Stk. 3.  Kommunalbestyrelsen kan endvidere efter  

 forhandling med de nævnte organisationer give lejlighedsvis og tidsbegrænset  

 tilladelse til udvidede butikstider i forbindelse med store turistbesøg,  

 kongresser o.lign.
Tilladelsen kan begrænses til kun at omfatte en enkelt  

 eller enkelte butikker i det område, hvor de pågældende turister må antages i  

 almindelighed at ville foretage deres indkøb.
Stk. 4.  Handelsministeren fastsætter retningslinjer for  

 meddelelsen af de i stk. 1-3 nævnte tilladelser.« Ved afgørelsen af, hvorvidt tilladelser til udvidede åbningstider bør  

 meddeles i medfør af lovens § 6, stk. 1-3, må kommunalbestyrelsen foruden til  

 behovet for tilladelser tillige tage rimeligt hensyn til virkningerne på  

 konkurrencen mellem de erhvervsdrivende.
Kommunalbestyrelsen vil kunne  

 fastsætte åbningstider også på søn- og helligdage.
 Bestemmelsen i § 6, stk. 1, svarer til § 7, nr. 2-6, i 1970-lukkeloven, og  

 der er ikke ved formuleringen tilsigtet nogen realitetsændring bortst fra, at  

 tilladelsen til udvidet butikstid alene kan ske efter ansøgning, således at  

 kommunalbestyrelsen ikke - som efter lukkeloven af 1970 - kan tage initiativ  

 til dispensation i de omhandlede tilfælde.
 Forinden tilladelse til udvidede butikstider af mere langvarig art gives i  

 de i § 6, stk. 1, nævnte tilfælde, bør kommunalbestyrelsen indhente udtalelse  

 fra de berørte organisationer.
 Haveforeninger.
 Tilladelse vil kunne gives til butikker i haveforeninger (kolonihaver) for  

 salg af varer, som haveforeningens medlemmer har særlig behov for under  

 opholdet i haveforeningen, og bør alene gives for den tid af året, hvor  

 haveforeningens medlemmer normalt opholder sig på stedet.
 Kommunalbestyrelsen bør forbeholde sig at tilbagekalde en tilladelse, hvis  

 det skønnes, at denne misbruges ved salg til kunder, der ikke har tilknytning  

 til haveforeningen.
 Lejrpladser.
 Herunder vil kun kunne henføres lejrpladser, der mere permanent er  

 organiseret som en lejrplads, hvorved kan lægges vægt på, om pladsens  

 sanitære og ordensmæssige forhold er betryggende.
Til butikker på sådanne lejrpladser bør tilladelse gives, og der bør i  

 almindelighed ikke fastsættes begrænsninger med hensyn til åbningstiden.
Det  

 forudsættes, at tilladelse alene gives for den tid af året, hvor lejrpladsen  

 er åben for overnatning, og at der alene sælges varer, som lejrpladsens  

 beboere har særlig behov for under ophold på en lejrplads eller den videre  

 tur.
 Kommunalbestyrelsen bør forbeholde sig at tilbagekalde en tilladelse, hvis  

 det skønnes, at denne misbruges ved salg til kunder, der ikke har tilknytning  

 til lejrpladsen.
 Idrætsanlæg.
Tilladelse vil kunne gives for salg af sportsrekvisitter f.eks. bolde og  

 andre fornødenheder til idrætsudøvere, f.eks. frugt, is, mineralvand og  

 chokoladevarer.
De sidstnævnte varer vil vel kunne sælges uden for  

 butikstiden i medfør af butikstidslovens § 3, nr. 2 (konfekturebutikker), men  

 der ville så ikke fra vedkommende lokale kunne sælges sportsrekvisitter.
En  

 tilladelse vil således være nødvendig, ikke alene for at sportsrekvisitter  

 skal kunne sælges uden for butikstiden, men også for at sportsrekvisitter  

 skal kunne sælges fra et lokale, hvorfra der sælges is m.v.
 Kommunalbestyrelsen bør forbeholde sig at tilbagekalde en tilladelse, hvis  

 denne misbruges ved salg til kunder, der ikke har tilknytning til  

 idrætsanlægget.
 Større trafikknudepunkter.
Herunder vil foruden Københavns Hovedbanegård og hovedbanegårdene i  

 Ålborg, Århus, Esbjerg og Odense kunne henføres banegårdene i enkelte andre  

 større byer.
Også større færgehavne, f.eks.
Rødby, Halsskov og Knudshoved, og  

 lufthavne, på hvilke der drives regelmæssig lufttrafik, vil kunne henføres  

 under bestemmelsen.
Det samme gælder større centralstationer for busser, dog  

 ikke bybusser.
 Tilladelse bør kun gives til sådanne butikker i trafikknudepunktet, hvor  

 der af hensyn til rejselivet skønnes at være behov for, at der kan købes  

 varer uden for butikstiden.
 Det vil i almindelighed være rimeligt, at sådanne butikker får adgang til  

 at holde åbne i hele den tid, hvor der er trafik på vedkommende  

 trafikknudepunkt.
 Sygehuse eller lignende institutioner.
 Herunder vil kunne henføres f.eks. børnehjem, plejehjem og alderdomshjem.
 Tilladelse bør i almindelighed kun gives til sådanne butikker, der er  

 således beliggende i forhold til vedkommende sygehus, at besøgende, patienter  

 m.v. naturligt vil foretage indkøb her.
 Kommunalbestyrelsen bør forbeholde sig at tilbagekalde en tilladelse.
 Turistsalg.
Bestemmelsen i § 6, stk. 2, tager særlig sigt på også i byområder at lette  

 mulighederne for salg til turister, fortrinsvis udenlandske, af varer, som  

 disse erfaringsmæssigt efterspørger.
Kommunalbestyrelsen skal, forinden den  

 træffer afgørelse om udvidede åbningstider, forhandle med de berørte turist-  

 og handelsorganisationer.
Der er således her, ligesom ved afgrænsningen af  

 sommerhusområder og områder ved den dansk-tyske landgrænse, tale om en  

 obligatorisk forudgående forhandling med de berørte organisationer, og om  

 karakteren af disse henvises til bemærkningerne ovenfor under afsnittet  

 »Sommer- og weekendområder«.
To betingelser skal være opfyldt, for at dispensationer kan gives.
Dels  

 skal butikken i særlig grad betjene turister, dels må butikken kun føre et  

 nærmere angivet varesortiment.
For at en butik kan siges i særlig grad at  

 betjene turister, kan ikke kræves, at butikkens væsentligste salg sker til  

 turister, men det vil være tilstrækkeligt, at det er almindeligt, at turister  

 i området søger til den pågældende butik, der normalt vil være kendetegnet  

 ved sin beliggenhed, sit vareudvalg, sin indretning og karakter i øvrigt.  

 Foruden gaveartikler (herunder souvenirs) og antikviteter vil butikkens  

 varesortiment kunne omfatte indbogenstande, der i kraft af deres design og  

 kvalitet erfaringsmæssigt efterspørges af turister.
Kommunalbestyrelsen må  

 træffe sin afgørelse på grundlag af en samlet vurdering af butikkens  

 karakteristika, således som disse foreligger oplyst for kommunalbestyrelsen  

 bl.a. gennem forhandlingen med de berørte turist- og handelsorganisationer.
 Kommunalbestyrelsens dispensation vil kunne gives for indtil eet år ad  

 gangen, og tilladte udvidede åbningstider vil kunne være forskellige i  

 sommer- og vintersæsonen.
 Store turistbesøg, kongresser o.lign.
Det er en betingelse, at kommunalbestyrelsen, inden den giver  

 lejlighedsvis og tidsbegrænset tilladelse til udvidede butikstider i  

 forbindelse med store turistbesøg, kongresser o.lign., jfr.§ 6, stk. 3,  

 forhandler med de berørte turist- og handelsorganistaioner.
Inden for det  

 område, hvor de pågældende turister må antages i almindelighed at ville  

 foretage deres indkøb, kan tilladelsen gives til samtlige butikker, eller  

 tilladelsen vil kunne begrænses til en enkelt eller enkelte butikker.
Ved »store turistbesøg« forstås turistbesøg i et sådant omfang,  

 at der er tale om en væsentlig kortvarig forøgelse af antallet af turister på  

 vedkommende sted.
Bestemmelsen vil således kunne anvendes ved større  

 turistarrangementer, eller når en by anløbes af et skib med et betydeligt  

 antal turister.
I sidstnævnte tilfælde vil tilladelse i almindelighed alene  

 kunne gives for butikker i vedkommende by, men er det typisk, at turisterne  

 ønsker at besøge en anden by end den by, som skibet anløber, vil tilladelsen  

 kunne gives til butikker i denne anden by.
 Handelsministeriet, den 11. juni 1976.
 Erling Jensen.
/P.
Thorell.
