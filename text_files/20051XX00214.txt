Skriftlig fremsættelse (19. januar 2006) Fødevareministeren  

  

 (Hans Chr.
Schmidt):
 Herved tillader jeg mig for Folketinget at fremsætte:
Forslag til lov om ændring  

 af lov om strukturforanstaltninger vedrørende fiskerisektoren (Statslig  

 medfinansiering af investeringer i private fiskerihavne) (Lovforslag nr.
L 124).
Lovforslaget skal give mulighed for, at staten inden for  

 fiskeriudviklingsprogrammet  

 (FIUF) kan medfinansiere investeringer i faste anlæg i privatejede  

 fiskerihavne.
Samtidig præciseres det, at der kun ydes tilskud til projekter,  

 som er af kollektiv interesse for de fiskere, der bruger havnen.
 I bemærkningerne til lovforslaget til den gældende lov er  

 det anført, at det forudses, at der ikke anvendes statslige midler som  

 national  

 medfinansiering af faste anlæg i havnene, men at disse offentlige midler  

 skulle  

 tilvejebringes lokalt, dvs. af kommuner og amtskommuner.
 Begrundelsen herfor var især, at der kunne forudses meget  

 store udgifter, som kunne lægge beslag på en betydelig del af den nationale  

 FIUF-bevilling.
På tidspunktet for forhandlingerne i Folketinget om den  

 gældende lov (maj 2002) var der uklarhed om de kommende ejerforhold i de  

 danske  

 havne, idet der forestod et salg af statens havne.
Hovedparten af  

 fiskerihavnene blev efterfølgende overdraget til kommunerne, men enkelte  

 mindre  

 havne er i dag organiseret som private selvejende foretagender.
De nuværende tilskudsregler betyder, at de få privatejede  

 fiskerihavne har vanskeligt ved at tilpasse sig udviklingen og i øvrigt  

 konkurrere på lige vilkår.
Medens de offentligt ejede fiskerihavne har kunnet  

 anvende egne midler som offentlig medfinansiering til investeringer i faste  

 anlæg, har de privatejede været henvist til at skaffe medfinansiering fra  

 kommune eller amt, hvilket som regel ikke har været muligt.
Med lovændringen sikres de private havne mulighed for  

 konkurrencemæssig ligestilling.
Tilskuddet forventes at blive på 50% af  

 udgifterne, fordelt med 25% fra EU og 25% fra den nationale FIUF-bevilling.
 Forslaget er sendt i høring den 21. december 2005 med frist  

 til den 10. januar 2006.
 Det indstilles, at lovforslaget træder i kraft umiddelbart  

 efter vedtagelse.
 Idet jeg i øvrigt henviser til lovforslaget med  

 bemærkninger, anbefales det til Folketingets velvillige behandling.
