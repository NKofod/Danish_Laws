Bekendtgørelse om afregning mellem friplejeboligleverandøren og kommunalbestyrelsen og om procedurer for velfærdsministerens meddelelse af tilsagn om kvotetildeling I medfør af § 31 og § 32, stk. 2, i lov nr. 90 af 31. januar 2007 om friplejeboliger fastsættes:
Afregning mellem friplejeboligleverandøren og kommunalbestyrelsen § 1. Kommunalbestyrelsen afregner friplejeboligleverandørens levering af personlig og praktisk hjælp, jf. §§ 83 og 87 i lov om social service, til beboere i friplejeboliger, som er visiteret til en friplejebolig, og som har indgået lejeaftale herom (herefter benævnt lejeren), med:
1) op til 251,00 kr. pr. døgn, hvis lejeren modtager færre end 35 timers personlig og praktisk hjælp pr. 4 uger, 2) op til 768,00 kr. pr. døgn, hvis lejeren modtager 35-106 timers personlig og praktisk hjælp pr. 4 uger, og 3) op til 1.660,00 kr. pr. døgn, hvis lejeren modtager flere end 106 timers personlig og praktisk hjælp pr. 4 uger.
 Stk. 2. Kommunalbestyrelsen afregner friplejeboligleverandørens indirekte omkostninger med op til 153,00 kr. pr. lejer pr. døgn.
 Stk. 3. Kommunalbestyrelsen afregner friplejeboligleverandørens levering af socialpædagogisk bistand, jf. § 85 i lov om social service, med 299,00 kr. pr. time.
 Stk. 4. Kommunalbestyrelsen afregner friplejeboligleverandørens levering af træning, jf. § 86 i lov om social service, med 300,00 kr. pr. time.
 Stk. 5. Kommunalbestyrelsen afregner friplejeboligleverandørens levering af ledsagelse, jf. § 97 i lov om social service, med 295,00 kr. pr. time.
 Stk. 6. Kommunalbestyrelsen afregner friplejeboligleverandørens levering af støtte og kontaktpersonordning, jf. § 98 i lov om social service, med 250,00 kr. pr. time.
 Stk. 7. Kommunalbestyrelsen afregner friplejeboligleverandørens levering af behandling, jf. § 102 i lov om social service, med 349,00 kr. pr. time.
 § 2. Til brug for afregning mellem kommunalbestyrelsen og friplejeboligleverandøren skal den kommunalbestyrelse, der har visiteret borgeren til en friplejebolig, omsætte sin afgørelse efter lov om social service til et timeforbrug fordelt på hver enkelt ydelse, jf. § 1, som lejeren er visiteret til.
 Stk. 2. Friplejeboligleverandøren opgør krav om betaling en gang månedligt.
Stk. 3. Kravet omfatter friplejeboligleverandørens levering af visiterede ydelser efter lov om social service i henhold til § 1 fra lejemålets påbegyndelse, og til det ophører ved opsigelse eller ophævelse.
Fraflytter lejeren friplejeboligen før udløbet af opsigelsesvarslet, ophører kommunalbestyrelsens afregningsforpligtelse efter § 1 dog fra fraflytningstidspunktet.
Kommunalbestyrelsens afregningsforpligtelse efter § 1 ophører ved lejerens død.
 Stk. 4. Kommunalbestyrelsen dækker friplejeboligleverandørens udgifter efter de priser, der ligger til grund for Velfærdsministeriets meddelelse om tilsagn om andel i boligkvoten, jf. § 4, hvis ansøgers pris er lavere end taksten efter § 1.
Regulering af takster § 3. Taksterne er opgjort i 2008-niveau og reguleres en gang årligt med satsreguleringsprocenten, første gang 1. januar 2009, jf. lov om en satsreguleringsprocent.
Beløbet afrundes til nærmeste hele kronebeløb.
Kvotetildeling § 4. Velfærdsministeren meddeler tilsagn om del i boligkvoten, jf. §§ 28 og 30 i lov om friplejeboliger, til de ansøgere, som tilbyder at levere personlig og praktisk hjælp, jf. §§ 83 og 87 i lov om sociale service, til den laveste gennemsnitlige døgnpris.
 Stk. 2. Ved ansøgning om kvote, jf. bekendtgørelse om etablering af friplejeboliger, skal ansøgeren sende følgende oplysninger til Velfærdsministeriet:
 1) Oplysninger om ansøgerens døgnpriser for personlig og praktisk hjælp, jf. §§ 83 og 87 i lov om social service, for lejere, som modtager hjælp henholdsvis:
a) færre end 35 timer pr. 4 uger, b) 35-106 timer pr. 4 uger, og c) mere end 106 timer pr. 4 uger.
 2) En gennemsnitlig døgnpris for personlig og praktisk hjælp inkl. indirekte omkostninger, der opgøres som summen af:
a) (ansøgers pris for personlig og praktisk hjælp for lejere, som modtager færre end 35 timers hjælp pr. 4 uger) x 0,2, og b) (ansøgers pris for personlig og praktisk hjælp for lejere, som modtager 35-106 timers hjælp pr. 4 uger) x 0,6, og c) (prisen for personlig og praktisk hjælp for lejere, som modtager mere end 106 timers hjælp pr. 4 uger) x 0,2, og d) ansøgers indirekte gennemsnitlige omkostninger pr. lejer pr. døgn, jf. § 1, stk. 2.
 Stk. 3. Velfærdsministeren kan ikke meddele tilsagn om andel i boligkvoten til ansøgere, hvis beregnede gennemsnitlige døgnpris for personlig og praktisk hjælp, jf. stk. 2, nr. 2, overstiger 996,00 kr. (2008-prisniveau).
Ikrafttrædelse § 5. Bekendtgørelsen træder i kraft den 15. juli 2008.
