Ankestyrelsens principafgørelse U-20-06 om arbejdets forhold - afspændingsbehandling i arbejdstiden - arbejdsskade Resume:
 Skade opstået under afspændingsbehandling, som var et gratis tilbud betalt af arbejdsgiver, var ikke en følge af sikredes arbejde eller de forhold, det var foregået under.
 Ankestyrelsen lagde vægt på, at arbejdsgivers arbejdsskadesikring ikke dækkede skader opstået under privat behandling i arbejdstiden, når behandlingen hovedsagelig var til gavn for den ansatte selv og ikke havde sammenhæng med særlige arbejdsmæssige belastninger.
 Love:
Lov om arbejdsskadesikring - lovbekendtgørelse nr. 154 af 7. marts 2006 - § 5 Sagsfremstilling:
En bioanalytiker kom til skade den 15. marts 2005, da den afspændingsbriks, hun lå på, faldt sammen.
Behandlingen hos afspændingspædagog var stillet gratis til rådighed af arbejdsgiver til alle ansatte og foregik på bioanalytikerens arbejdsplads i arbejdstiden.
 Arbejdsskadestyrelsen traf afgørelse om, at tilfældet ikke var omfattet af loven.
 Sagen blev behandlet i principielt møde som supplement til SM U-33-03 med henblik på belysning af, om arbejdsgivers arbejdsskadesikring dækkede en skade opstået under behandling hos afspændingspædagog stillet gratis til rådighed af arbejdsgiveren i arbejdstiden.
 Afgørelse:
 Ankestyrelsen stadfæstede Arbejdsskadestyrelsens afgørelse.
 Det var ikke dokumenteret, at der var sket en ulykke, der var en følge af arbejdet eller de forhold, det var foregået under.
Ankestyrelsen lagde til grund, at sikrede den 15. marts 2005 i arbejdstiden var til behandling hos en afspændingspædagog på arbejdspladsen.
Da hun havde lagt sig på briksen, faldt den sammen, og hun faldt ca. en meter ned og slog nakken, ryggen og hoften.
Herved forværredes hendes gener efter et trafikuheld i oktober 2004. Behandlingen hos afspændingspædagog på arbejdspladsen var et gratis tilbud betalt af arbejdsgiver til alle på afdelingen.
Behandlingen foregik i arbejdstiden.
Den øvrige del af arbejdstiden skulle hun have udført sit almindelige arbejde som bioanalytiker på afdelingen.
Ankestyrelsen lagde vægt på, at afspændingsbehandlingen ikke var en del af sikredes arbejde.
At briksen faldt sammen og hun dermed led skade var ikke en følge af de forhold, arbejdet foregik under.
Afspændingsbehandlingen var et tilbud til alle ansatte i sikredes afdeling.
At de ansatte fik lov til at gå til behandlingen i arbejdstiden, gjorde det ikke til en del af arbejdet.
Arbejdsgivers arbejdsskadesikring dækkede ikke skader opstået under privat behandling i arbejdstiden, når behandling hovedsagelig var til gavn for den ansatte selv og ikke havde sammenhæng med særlige arbejdsmæssige belastninger.
