Skriftlig fremsættelse (27. april  

 2001) By- og boligministeren (Lotte Bundsgaard) :
 Herved tillader jeg mig for Folketinget at  

 fremsætte:
Forslag til lov om ændring af lov om leje af  

 erhvervslokaler (erhvervslejelov), lov om leje og lov om leje af almene  

 boliger (Ophævelse af lejeforhold som følge af  

 overtrædelse af forbud nedlagt i medfør af lov om forbud mod  

 besøgende i bestemte lokaler) (Lovforslag nr.
L 231).
 Det er regeringens opfattelse af, at der skal gribes ind  

 overfor hashklubber og andre former for kriminel virksomhed, der  

 foregår i bestemte lokaler og præger nærmiljøet ved  

 at genere og skabe utryghed hos omkringboende.
Lovforslaget fremsættes samtidig med  

 justitsministerens forslag til lov om forbud mod besøgende i bestemte  

 lokaler, og formålet med lovforslagene er dels at forhindre, at der  

 drives hashklubber m.v., dels at give udlejer af en ejendom, hvorfra der  

 drives hashklub, mulighed for at ophæve det pågældende  

 lejemål.
Endvidere skal forslaget ses som led i regeringens fortsatte  

 indsats for at skabe mere trygge byer.
 Lovforslaget indeholder følgende hovedpunkter:
Det foreslås, at der tilvejebringes en særlig  

 hjemmel for udlejer til at ophæve et lejeforhold i de tilfælde,  

 hvor politiet i henhold til lov om forbud mod besøgende i bestemte  

 lokaler har nedlagt et forbud, og lejeren eller en anden person straffes for  

 at overtræde.
Udlejer får herved ligeledes i de tilfælde,  

 hvor lejeren ikke frivilligt flytter, mulighed for at dokumentere overfor  

 fogedretten, at betingelserne for at ophæve lejemålet er opfyldt,  

 hvorved sagsbehandlingstiden forkortes væsentligt.
 Det foreslås endvidere, at det præciseres, at  

 udlejer   for at sikre god orden i ejendommen   har pligt til om  

 fornødent at ophæve lejemålet.
 Forslaget har ikke nævneværdige  

 økonomiske og administrative konsekvenser for det offentlige.
For så vidt angår de erhvervsøkonomiske  

 og erhvervsadministrative konsekvenser, skønnes forslaget at  

 indebære, at udlejer bedre kan beskytte sig mod de skadelige  

 påvirkninger af en ejendoms attraktivitet   med eventuelle  

 udlejningsvanskeligheder til følge   som kan være forbundet med  

 at huse en hashklub i ejendommen.
Samtidig vil den administrative belastning  

 for udlejer i forbindelse med at få ophævet et lejemål, der  

 benyttes til hashklub, blive væsentligt reduceret, idet sagen typisk  

 vil kunne afgøres af fogedretten.
Lovforslaget har ikke  

 miljømæssige konsekvenser og indeholder ikke EU-retlige  

 aspekter.
 Det foreslås, at loven træder i kraft dagen  

 efter bekendtgørelsen i Lovtidende.
Regeringens stillingtagen til et lovgivningsinitiativ har  

 bl.a. afventet politiets og anklagemyndighedens vurdering af situationen  

 vedrørende "hashklubberne" m.v. og af behovet for at styrke ind-  

 grebsmulighederne.
Bl.a. på baggrund af disse vurderinger, hvoraf det  

 fremgår, at antallet af "hashklubber" har vist en stigende tendens, og  

 at en øget og betydelig politiindsats ikke har nedbragt antallet eller  

 i nævneværdigt omfang bragt de enkelte "klubbers" virksomhed til  

 ophør, finder regeringen, at et lovforslag bør forelægges  

 Folketinget allerede nu, så vidt muligt med henblik på vedtagelse  

 i denne samling.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
