 Direktoratet meddelte, at arbejdsløshedskassen efter en § 65-samtale  

 den 18. oktober 1989 uberettiget havde anset et medlem for at være til  

 rådighed for arbejdsmarkedet, idet medlemmet, foruden at have deltaget i et  

 kursus, kun havde søgt en stilling i 1989 og 2 stillinger i 1990.
 Kassen anførte ved indankningen, at der indenfor malerfaget er kutyme  

 for, at ledige holder kontakt med de firmaer, de normalt har arbejdet i, samt  

 at firmaerne henvender sig til fagforeningen vedrørende arbejdskraft.  

 Indenfor malerfaget bruges det således ikke at opslå ledige stillinger i  

 avisen.
Ankenævnet fandt, at den mere generelle henvisning til kassens  

 anvisningsform ikke berettigede til uden videre at statuere rådighed for det  

 enkelte medlem.
Dette måtte bero på en konkret vurdering af oplysningerne om  

 medlemmets jobsøgningsaktivitet.
Ankenævnet lagde herefter til grund, at medlemmet efterfølgende havde  

 oplyst, at han havde søgt arbejde hos bl.a. 10 nærmere angivne arbejdsgivere.  

 Medlemmet kunne ikke huske de nøjagtige tidspunkter.
Af disse 10 var 3  

 omfattet af de tidligere oplysninger om jobsøgning, heraf 2 efter §  

 65-samtalen.
 Nævnet fandt, at medlemmet ikke kunne anses for at have stået til  

 rådighed for arbejdsmarkedet, idet de efterfølgende fremkomne oplysninger om  

 jobsøgningsaktivitet - 3 år efter den aktuelle periode - måtte anses for  

 upræcise og ikke kunne tillægges afgørende betydning ved sagens afgørelse.
 Medlemmet, der er maler, var fuldt ledig fra december 1988 til maj 1990.
 Ved Direktoratet for Arbejdsløshedsforsikringens tilsynsbesøg i  

 arbejdsløshedskassen den 4. september 1990 forelå der intet § 65-skema som  

 dokumentation for, at medlemmet havde været til samtale i  

 arbejdsløshedskassen.
 Der forelå heller ingen dokumentation i form af jobsøgningsskema eller  

 lignende for, at medlemmet havde søgt arbejde.
 Direktoratet anmodede kassen om nærmere at redegøre for, på hvilket  

 grundlag den havde anset medlemmet for at være til rådighed for  

 arbejdsmarkedet, idet direktoratet bemærkede, at man havde konstateret, at  

 kassen ikke lå inde med den fornødne dokumentation for, hvilke stillinger  

 medlemmet havde søgt, og hvilke uddannelser/kurser medlemmet havde gennemført  

 eller ønskede at gennemføre.
Afdelingen fremsendte et § 65-skema vedrørende samtale den 18. oktober  

 1989 samt 2 jobsøgningsskemaer, dateret den 21. januar 1991, hvoraf det  

 fremgik, at medlemmet før § 65-samtalen telefonisk havde søgt 1 job i juni  

 1989, ligesom han på skemaet havde anført at have søgt ind som  

 industrilakerer ved forskellige virksomheder i Københavnsområdet.
Efter §  

 65-samtalen havde medlemmet søgt 2 jobs i maj 1990, ligesom han i juni 1990  

 havde deltaget i et epoxykursus.
Arbejdsløshedskassen oplyste endvidere, at der var sket rådighedsvurdering  

 ved løbende kontakt, og at medlemmet var indberettet til arbejdstilbud den 8.  

 maj 1990, men at han selv fandt job af kortere varighed.
Han blev påny  

 indberettet til arbejdstilbud den 20. september 1990.
 Direktoratet indberettede herefter sagen for arbejdsløshedskassen.
 Direktoratet var på det foreliggende grundlag i tvivl om, hvorvidt kassen  

 havde været berettiget til at statuere, at medlemmet var aktivt  

 arbejdssøgende og i øvrigt selv gjorde en indsats for at komme ud af  

 ledigheden, blandt andet ved at udnytte de foreliggende tilbud af  

 beskæftigelsesfremmende og uddannelsesmæssig karakter.
 Direktoratet var endvidere i tvivl om, hvorvidt kassen havde krav på  

 refusion af de dagpenge, som kassen havde udbetalt efter den 18. oktober  

 1989.
 Direktoratet anmodede derfor kassen om at træffe afgørelse i sagen efter  

 indhentelse af medlemmets udtalelse eller forsøg herpå.
 Hovedkassen meddelte herefter den 10. juli 1991, at det ud fra det oplyste  

 fra afdelingens side var hovedkassens opfattelse, at medlemmet havde bevist  

 sin rådighed for arbejdsmarkedet, da der samtidig havde været nær kontakt med  

 den faglige organisation om tilbud af arbejde.
 Direktoratet fandt, at kassen den 18. oktober 1989 uberettiget havde anset  

 medlemmet for at være til rådighed for arbejdsmarkedet i fuldt normalt  

 omfang.
 Medlemmet havde derfor ikke haft ret til at modtage dagpenge fra den 18.  

 oktober 1989, indtil han dokumenterede, at han i en periode på 10 uger havde  

 haft mere end 300 timers arbejde på almindelige løn- og ansættelsesvilkår.
 Arbejdsløshedskassen havde som følge heraf ikke krav på refusion af de  

 dagpenge, som kassen havde udbetalt fra den 18. oktober 1989, da kassen havde  

 udbetalt dagpengene med urette.
 Direktoratet begrundede afgørelsen med, at medlemmet ikke kunne anses for  

 at have været aktivt arbejdssøgende og selv have gjort noget for at komme ud  

 af ledigheden ved blandt andet at udnytte de foreliggende tilbud af  

 beskæftigelsesfremmende og uddannelsesmæssig karakter.
 Direktoratet lagde herved vægt på, at medlemmet i perioden 1. januar 1989  

 til 31. december 1989 kun havde søgt et job i juni 1989 og fra 1. januar 1990  

 til 31. december 1990 havde søgt 2 jobs, den 19. marts og den 17. maj 1990,  

 samt deltaget i kursus i juni 1990.
 Direktoratet fandt, at § 3, stk. 1, litra a, i direktoratets  

 bekendtgørelse nr. 614 af 18. december 1985 ikke kunne anvendes.  

 Fejludbetalingen skyldtes ganske vist en skønsmæssig afgørelse, men det  

 udøvede skøn havde ifølge direktoratet ikke været forsvarligt.
 Direktoratet lagde herved blandt andet vægt på, at kassen ved samtalen den  

 18. oktober 1989 var bekendt med, at medlemmet kun havde søgt 1 stilling.
 Arbejdsløshedskassen oplyste ved indankningen, at der inden for malerfaget  

 er kutyme for, at ledige medlemmer holder kontakt med de firmaer, som de har  

 arbejdet i, samt med kolleger og værkførere, for derigennem at stille deres  

 arbejdskraft til rådighed.
 Kassen oplyste samtidig, at de fleste arbejdspladser er mindre firmaer med  

 få ansatte, og ved samtaler i afdelingerne er det naturligt, at der bygges på  

 et indbyrdes kendskab og et kendskab til de faktiske forhold på  

 arbejdsmarkedet, bl.a. ved at firmaer henvender sig i fagforeningen, hvis de  

 mangler arbejdskraft.
 Endvidere påpegede kassen, at det heller ikke i praksis bruges at opslå  

 ledige stillinger i avisen inden for faget.
 Det var derfor hovedkassens opfattelse, at medlemmet beviste sin rådighed  

 ved at holde kontakt med ovennævnte, men måtte dog beklage, at nævnte forhold  

 ikke var noteret ned i redegørelsen ved § 65-samtalen.
 Kassens advokat påpegede bl.a., at man ved den seneste bekendtgørelse nr.  

 673 af 9. oktober 1991 havde udtaget jobsøgningsskemaerne, hvilket efter  

 advokatens opfattelse var gjort ud fra et politisk ønske, idet det havde  

 stået alle klart, at et sådant rent formalistisk tiltag ingen værdi havde.
Direktoratet havde ifølge advokaten indtaget den holdning, at såfremt de  

 formelle vejledninger og pligter ikke var opfyldt af kassen, var dagpengene  

 pr. automatik udbetalt med urette, jf. bekendtgørelse nr. 614 af 18. december  

 1985. Dette betragtedes som en sanktion over for kassen, hvilket vel aldrig  

 havde været meningen.
Såfremt man havde ønsket at sanktionere manglende  

 opfyldelse af pligter fra arbejdsløshedskassens side, måtte dette have  

 fremgået af bekendtgørelse nr. 315 af 17. maj 1989.
Direktoratet burde ifølge advokaten have indkaldt medlemmet for at skønne  

 over, om der var udbetalt dagpenge med rette eller urette.
Efter en sådan  

 sagsbehandling kunne direktoratet selvsagt komme frem til, at medlemmet ikke  

 burde have modtaget dagpenge, og herefter pålagt kassen at tilbagebetale  

 disse.
Imidlertid afgjorde direktoratet som før nævnt i den omvendte  

 rækkefølge, nemlig derhen, at såfremt kassen ikke havde opfyldt sine  

 forpligtelser, var dagpengene udbetalt med urette.
 Direktoratet for Arbejdsløshedsforsikringen bemærkede hertil, at  

 direktoratets afgørelse ikke byggede på formalitetsbetragtninger, men på en  

 konkret vurdering på grundlag af fremkomne oplysninger om medlemmets  

 jobsøgnings-, uddannelses- eller kursusaktivitet forud for samtalen.
 Den omstændighed, at der forelå oplysning om jobsøgningsaktivitet efter  

 samtalen, var i den forbindelse uden betydning, idet det var medlemmets  

 situation på samtaletidspunktet, der var afgørende for rådighedsvurderingen.
 Direktoratet bemærkede endelig, at der ved afskaffelsen af  

 jobsøgningsskemaet ikke herudover var foretaget ændringer i medlemmernes og  

 arbejdsløshedskassernes pligter til at godtgøre rådighed.
 Kassens advokat bemærkede bl.a., at det selvfølgelig var beklageligt, at  

 afdelingen ikke fuldt ud havde levet op til sin noteringspligt, men dette  

 berørte ikke det faktum, at medlemmet i vid udstrækning havde henvendt sig i  

 afdelingen samt ligeledes havde søgt job, som ikke var blevet noteret.
Yderligere påpegede advokaten, at man fra kassens side måske ikke havde  

 været omhyggelig nok med at informere medlemmerne om, at disse skulle notere  

 ned, når de havde søgt arbejde.
Dette berørte dog ikke det konkrete i sagen,  

 nemlig at medlemmet helt generelt havde søgt de stillinger, som havde været  

 ledige.
Advokaten henviste til, at man i Københavnsafdelingen havde noteret,  

 hvilke arbejdsgivere, der havde henvendt sig i afdelingerne, og hvilke behov  

 den enkelte arbejdsgiver havde haft.
Advokaten tilbød at fremlægge disse  

 bøger for nævnet.
Advokaten henviste videre til, at afdelingerne generelt læser aviser med  

 henblik på at finde stillingsannoncer, som udkommer i en af afdelingen  

 udarbejdet jobavis, som udsendes til alle ledige medlemmer.
Herefter ved man  

 ikke fra afdelingernes side, hvilke af de ledige medlemmer, der har fået job,  

 blot kan man konstatere, at en stilling er blevet besat.
Advokaten fandt det ikke unaturligt, at de relevante oplysninger om jobs,  

 medlemmet havde søgt, først kom frem efter § 65-samtalen, hvor medlemmet var  

 blevet informeret om at notere ned, når han havde søgt arbejde.
For advokaten  

 var der ingen tvivl om, at han havde søgt lige så meget arbejde før som efter  

 § 65-samtalen.
 Direktoratet bemærkede, at der i advokatens brev ikke var fremkommet nye  

 oplysninger, som ikke tidligere er kommenteret af direktoratet.
 Direktoratet havde konstateret, at kassen fortsat ikke havde godtgjort  

 jobsøgningsaktivitet i tilstrækkeligt omfang forud for afholdelsen af §  

 65-samtalen.
Direktoratet henviste videre til, at der i direktoratets bekendtgørelse  

 nr. 316 af 18. maj 1989 om en arbejdsløshedskasses vejledningspligt over for  

 dens medlemmer i § 7, stk. 2, var fastsat en pligt for kassen til ved den  

 foretagne § 65-samtale bl.a. at registrere, hvilke stillinger, medlemmet  

 havde søgt.
Denne registreringspligt var indført, for at kassen kunne  

 godtgøre, at den havde foretaget en systematisk rådighedsvurdering i  

 forbindelse med § 65- samtalen.
I den udstrækning kassen ikke havde ligget  

 inde med de krævede oplysninger, havde direktoratet anmodet kassen om at  

 fremsende disse.
Direktoratet havde herefter truffet konkret afgørelse på  

 grundlag af de fremkomne oplysninger.
 Direktoratet fandt i den forbindelse ikke, at generelle udtalelser om  

 medlemmernes jobsøgningsaktivitet og rådighed i almindelighed kunne tillægges  

 betydning ved den konkrete rådighedsvurdering.
For så vidt der inden for et fagområde var udviklet særlige  

 jobsøgningskutymer, fandt direktoratet naturligvis, at der skulle tages  

 hensyn hertil.
Men i den udstrækning, der ikke var fremkommet oplysninger om  

 kontakt med arbejdsgivere, f.eks. gennem arbejdskammerater, kunne sådanne  

 aktiviteter i sagens natur ikke indgå i direktoratets vurdering.
 På samme måde kunne afdelingernes udarbejdelse af jobavis ikke tillægges  

 særskilt betydning, når der ikke forelå oplysninger om, at et medlem havde  

 søgt stillingerne i jobavisen.
 Det var direktoratets opfattelse, at den naturlige jobsøgning inden for  

 kassens område ikke kunne begrænses til en kontakt med afdelingen.
 Ankenævnet anmodede bl.a. direktoratet om oplysninger om, hvilke ledige  

 stillinger AF havde registreret i Københavnsområdet i den omhandlede periode.  

 Da AF-MATCH kun opbevarer oplysninger i 2 år, var det ikke muligt at få  

 oplysninger fra 1989.
 Ankenævnet efterlyste endvidere beskrivelse af, hvilke initiativer kassen  

 tager for at være det enkelte medlem behjælpelig med at søge arbejde,  

 herunder hvordan jobavisen fungerer.
Kassen henviste til, at det i større ledighedsperioder kan forekomme, at  

 den modtager 20-30 opringninger fra de ledige, hvor kassen så oplyser om  

 ledigt arbejde.
Hvis arbejdet kan bestrides af medlemmet, opgives  

 arbejdsgiverens telefonnummer, og medlemmet opfordres til at ringe tilbage,  

 om arbejdet er kommet i stand.
Kassen kontakter ligeledes efter nogle dages  

 forløb arbejdsgiveren for at konstatere, om anvisningen var i orden.
 Kassen henviste til, at man forsøgsvis har udsendt en jobavis et par  

 gange, men det fremkomne materiale viste, at jobavisen først blev etableret i  

 1990, og de fremsendte tilbudsaviser vedrørte perioder i juni, juli og  

 september 1990.
 Kassen bemærkede, at den beskrevne anvisningsform havde fungeret  

 tilfredsstillende for alle parter, og at kassen ikke havde fundet det  

 relevant at nedskrive, hvor den enkelte kollega påbegyndte arbejde.
 Ankenævnet anmodede endelig om oplysning om medlemmets jobsøgning.
Arbejdsløshedskassen henviste til, at medlemmet nu havde oplyst at have  

 søgt arbejde hos bl.a. 10 nærmere angivne arbejdsgivere.
Medlemmet kunne ikke  

 huske de nøjagtige tidspunkter.
Af disse 10 var 3 omfattet af de tidligere  

 oplysninger om jobsøgning, heraf 2 efter § 65-samtalen.
 Ankenævnet fandt, at den mere generelle henvisning til kassens  

 anvisningsform ikke berettiger til uden videre at statuere rådighed for det  

 enkelte medlem.
 Det måtte herefter bero på en konkret vurdering af oplysningerne om  

 medlemmets jobsøgningsaktivitet, om der kunne statueres rådighed.
 Ankenævnet lagde til grund, at sagen vedrørte den vurdering af medlemmets  

 rådighed, der blev foretaget den 18. oktober 1989.
Ankenævnet lagde endvidere til grund, at medlemmet nu havde oplyst at have  

 søgt arbejde hos bl.a. 10 nærmere angivne arbejdsgivere.
Medlemmet kunne ikke  

 huske de nøjagtige tidspunkter.
Af disse 10 var 3 omfattet af de tidligere  

 oplysninger om jobsøgning, heraf 2 efter § 65-samtalen.
 Ankenævnet fandt, at de nu fremkomne oplysninger om jobsøgningsaktivitet -  

 3 år efter den aktuelle periode - måtte anses for upræcise og ikke kunne  

 tillægges afgørende betydning ved sagens afgørelse.
 Ankenævnet fandt, at medlemmet på grundlag af disse og tidligere anførte  

 oplysninger ikke kunne anses for at have stået til rådighed for  

 arbejdsmarkedet i det omfang, arbejdsløshedsforsikringsloven forudsætter.
 Ankenævnet tiltrådte derfor direktoratets afgørelse.
