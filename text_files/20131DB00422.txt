Betænkning afgivet af Finansudvalget den 28. januar 2014 Betænkning over Forslag til folketingsbeslutning om at trække aktstykke 37 af 3. december 2013 om kapitaludvidelse i DONG Energy A/S m.v. tilbage [af Frank Aaen (EL) og Finn Sørensen (EL)]:
1. Udvalgsarbejdet Beslutningsforslaget blev fremsat den 10. december 2013 og var til 1. behandling den 12. december 2013. Beslutningsforslaget blev efter 1. behandling henvist til behandling i Finansudvalget.
Møder Udvalget har behandlet beslutningsforslaget i 3 møder.
Samråd Udvalget har stillet 7 samrådsspørgsmål til finansministeren til mundtlig besvarelse, som denne har besvaret i et åbent samråd med udvalget den 28. januar 2014. Ministeren vil efterfølgende sende udvalget det talepapir, der lå til grund for besvarelsen af spørgsmålene.
Spørgsmål Udvalget har stillet 126 spørgsmål til finansministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og EL) indstiller beslutningsforslaget til forkastelse.
 Et mindretal i udvalget (DF) vil stemme hverken for eller imod beslutningsforslaget.
 Dansk Folkepartis medlemmer af udvalget vil stemme hverken for eller imod beslutningsforslaget, idet DF på den ene side ikke deler Enhedslistens holdning, som den kommer til udtryk i forslaget, om, at der ikke må komme privat kapital ind i DONG, men samtidig på den anden side finder, at den aftale, finansministeren har indgået om salg af 19 pct. af DONG, og som er udtrykt i aktstykke 37, ikke er den bedste for Danmark.
DF finder det kritisabelt, at en række vigtige omstændigheder omkring kapitaltilførslen først er kommet til udvalgets kendskab meget sent i processen, herunder den konkrete virksomhedsopbygning i forbindelse med Goldman Sachs ejerandel i DONG.
DF vil derfor, når behandlingen af aktstykke 37 genoptages i Finansudvalget, stemme nej til aktstykket.
Endelig skal DF understrege, at DF finder, at finansministeren med den indgåede aftale ikke har sikret, at staten har den styring med selskabet, som forligspartierne tidligere har givet udtryk for skal være til stede.
DF anser derfor forliget som brudt af regeringen.
 Et andet mindretal i udvalget (EL) indstiller beslutningsforslaget til vedtagelse uændret.
Enhedslistens medlemmer af udvalget er imod at sælge DONG-aktier og afgive afgørende indflydelse i form af en lang række vetorettigheder i DONGs bestyrelse til Goldman Sachs.
EL mener også, at det er stærkt problematisk, at Goldman Sachs i forbindelse med investeringen i DONG benytter sig af skattely i Luxembourg, Delaware og Cayman Islands.
EL mener, at det statslige energiselskab DONG fortsat bør være ejet og kontrolleret af staten.
Energiselskabet har afgørende betydning for det danske samfund, for de danske forbrugere og for miljøet og klimaet.
Det bør være omdrejningspunktet for styringen af DONG, ikke kortsigtede profitinteresser.
 EL vil i det mindste opfordre til, at Folketinget udskyder beslutningen vedrørende aktstykke 37, så det er muligt at få svar på yderligere spørgsmål og at afsøge muligheden for alternative tilbud, hvor danske pensionskasser involveres.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jesper Petersen (S) Benny Engelbrecht (S) Rasmus Prehn (S) Simon Kollerup (S) Thomas Jensen (S) Sofie Carsten Nielsen (RV) fmd.
Lisbeth Bech Poulsen (SF) Frank Aaen (EL) Stine Brix (EL) Peter Christensen (V) Claus Hjort Frederiksen (V) Jacob Jensen (V) Kristian Jensen (V) Kristian Thulesen Dahl (DF) nfmd.
René Christensen (DF) Ole Birk Olesen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 30 Bilagsnr.
