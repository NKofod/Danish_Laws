Bekendtgørelse om likviditetsfacilitet I medfør af § 21, stk. 2, i lov nr. 871 af 21. juni 2022 om Danmarks Eksport- og Investeringsfond fastsættes:
§ 1. Danmarks Eksport- og Investeringsfond og dennes selvstændige offentlige dattervirksomheder tildeles i medfør af denne bekendtgørelse en likviditetsfacilitet.
Der er tale om en videreførelse af den likviditetsfacilitet, som hidtil har været gældende for Vækstfonden, jf. § 17, stk. 1-5, i lov nr. 691 af 8. juni 2018 om Vækstfonden samt § 40.21.11. på finansloven 2022.
 Stk. 2. Likviditetsfaciliteten skal understøtte aktiviteter i de tilfælde, hvor ugunstige konjunkturer eller et frosset venturemarked sætter indtjening eller likviditet under pres.
 Stk. 3. Likviditetsfaciliteten medregnes i Danmarks Eksport- og Investeringsfond og dennes selvstændige offentlige dattervirksomheders likviditetsberedskab.
 § 2. Likviditetsfaciliteten består i, at finansministeren kan lade Danmarks Eksport- og Investeringsfond og dennes selvstændige offentlige dattervirksomheder optage genudlån hos Danmarks Nationalbank inden for en ramme på 1 mia. kr.
 Stk. 2. Bemyndigelsen til at anmode finansministeren om trækket på genudlånsadgangen gives af erhvervsministeren efter anmodning fra bestyrelsen i Danmarks Eksport- og Investeringsfond eller dennes selvstændige offentlige dattervirksomheder.
Ikrafttræden § 3. Bekendtgørelsen træder i kraft den 1. januar 2023.
