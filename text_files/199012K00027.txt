Nr LSF 27 Forslag til Lov om ændring af kursgevinstloven (Beskatning af kursgevinst  

 på fordringer og gæld i fremmed valuta) Fremsat af Jens Thoft (SF) Lilli Gyldenkilde (SF) Jes Lunde (SF) Rahbæk  

 Møller (SF) Bjørn Poulsen (SF) Ebba Strange (SF) den 4. oktober 1990 § 1 I lov om skattemæssig behandling af gevinst og tab på fordringer og gæld  

 (kursgevinstloven), jf. lovbekendtgørelse nr. 627 af 29. september 1987, som  

 ændret senest ved § 28 i lov nr. 386 af 13. juni 1990, foretages følgende  

 ændringer:
 1. I § 6 indsættes efter stk. 2 som nyt stykke:
» Stk. 3. Gevinst på fordringer i fremmed valuta, der ikke er  

 omfattet af stk. 1 og stk. 2, medregnes ved opgørelse af den skattepligtige  

 indkomst, hvis fordringen erhverves for et lavere beløb i originalvalutaen  

 end den tilsagte eller aftalte indfrielsesværdi i den pågældende  

 originalvaluta.« Stk. 3 bliver herefter stk. 4.
 2. I § 6 indsættes som nyt stk. 5:
» Stk. 5. Gevinst på gæld i fremmed valuta, der ikke er  

 omfattet af stk. 1, medregnes ved opgørelsen af den skattepligtige  

 indkomst.« § 2 Stk. 1. Loven træder i kraft dagen efter bekendtgørelsen i  

 Lovtidende og har virkning fra den 4. oktober 1990.
 Stk. 2. § 1, nr. 1 og 2, har virkning for gevinst på fordringer og  

 gæld i fremmed valuta, der realiseres efter den 4. oktober 1990. Ved  

 opgørelse af gevinst, der efter de hidtidige regler ikke har skullet  

 medregnes i den skattepligtige indkomst, kan skatteyder vælge at lade værdien  

 den 4. oktober 1990 træde i stedet for anskaffelsesværdien.
Bemærkninger til lovforslaget Almindelige bemærkninger Lovforslaget har til formål at lukke huller i kursgevinstloven.
 Det seneste år er der set en omfattende spekulation i kursgevinstlovens  

 mindsterenteregel for udenlandske obligationer.
Skatteydere køber obligationer i en valuta, hvor renteniveauet er  

 betydelig højere end det danske.
Disse obligationer med pålydende rente på 9  

 pct. svarende til den aktuelle mindsterente i kursgevinstloven købes til  

 underkurs, og der opnås derved en betydelig skattefri gevinst.
De højt forrentede valutaer er normalt karakteriseret ved en betydelig  

 kursrisiko.
Et sådant valutakurstab er ikke fradragsberettiget, men  

 kursrisikoen elimineres ved, at der optages et tilsvarende lån i udenlandsk  

 valuta, hvorved der ved faldende valutakurser vil opstå et tab på  

 obligationerne, men en tilsvarende gevinst ved indfrielsen af lånet.
 Som det fremgår af dagspressen, er der nu tale om systematisk udnyttelse  

 gennem store udbud fra pengeinstitutter og vekselerere.
 Da regeringen blot passivt har set til, har SF anset det for nødvendigt nu  

 at fremsætte et lovforslag til imødegåelse af denne spekulation.
 SF er for så vidt ikke utilfreds med kursgevinstloven i al almindelighed,  

 men har anset det for nødvendigt straks at få lukket dette hul.
Dette sker ved, at skattepligten for kursgevinster udvides til at omfatte  

 kursgevinst på fordringer i fremmed valuta erhvervet til underkurs.
Det vil i  

 praksis omfatte udenlandske obligationer, hvor den nominelle rente er under  

 den aktuelle markedsrente, hvorved en del af afkastet fremkommer som  

 kursgevinst, idet obligationen så erhverves til en lavere værdi end  

 indfrielsesværdien.
Desuden foreslås, at der indføres skattepligt for den kursgevinst, der  

 opstår ved indfrielse af lån i fremmed valuta, hvor valutakursen er faldet i  

 låneperioden og der dermed opstår en kursgevinst ved indfrielsen.
Sådanne lån  

 vil normalt have en højere rente end den danske.
Da renten er  

 fradragsberettiget fuldt ud, men kompenseres ved den skattefri  

 valutakursgevinst, er der indbygget en spekulationsmulighed.
Administrative konsekvenser De foreslåede regler forøger for så vidt uoverskueligheden i  

 kursgevinstloven, men er reelt værnsregler.
Det må derfor antages, at kun  

 ganske få skatteydere vil blive omfattet af reglerne.
 De foreslåede regler vil derimod stoppe en trafik, der i dag indeholder  

 store administrative belastninger, idet deltagelse i arrangementerne ofte  

 betyder ændret forskudsregistrering og medfører et betydeligt behov for  

 ligningsmæssig og kontrolmæssig indsats for at konstatere, om den skattefri  

 kursgevinst og de fradragsberettigede renter er opgjort korrekt, herunder om  

 der er tale om reelle forretningsmæssige arrangementer og ikke om  

 indholdsløse proformaarrangementer eller lukkede arrangementer - såkaldte  

 cirkellån.
Provenuskøn Lovforslaget antages ikke direkte at medføre et merprovenu.
 Lovforslaget forhindrer dog, at der sker et stort fald i skatteprovenuet  

 som følge af de forøgede rentefradrag, deltagerne i de nu udbudte  

 arrangementer ellers ville få.
 Da regeringen imidlertid ikke i sin finanslov for 1990 og  

 finanslovforslaget for 1991 har indregnet det tabte skatteprovenu af det hul  

 i loven, der nu lukkes, er det ikke korrekt at antage, at lovforslaget  

 medfører en forøgelse af skatteindtægterne i forhold til de beløb, der  

 allerede er medtaget på finansloven.
Bemærkninger til lovforslagets enkelte bestemmelser Til § 1 Til nr. 1 Efter den foreslåede bestemmelse indføres der kursgevinstbeskatning på  

 fordringer i fremmed valuta, hvis fordringen anskaffes til underkurs i  

 originalvalutaen, uanset at fordringen ikke vedrører erhvervsmæssig  

 virksomhed og opfylder mindsterentekravet.
Kursgevinsten på fordringer omfattet af den foreslåede bestemmelse skal  

 opgøres som forskellen mellem anskaffelsesværdi og indfrielsesværdi.
Det  

 betyder, at der i den skattepligtige indkomst både medtages børskursgevinsten  

 og medregnes eventuelle kurstab eller kursgevinster som følge af ændring i  

 valutakursen.
Der kan kun medregnes kursgevinst.
Kurstab f.eks. som følge af større  

 valutakurstab end børskursgevinsten eller kurstab som følge af afståelse til  

 en lavere kurs end ved erhvervelsen er ikke fradragsberettiget.
Til nr. 2 Efter den foreslåede bestemmelse skal der medregnes eventuelle  

 kursgevinster ved indfrielse af gæld i fremmed valuta, uanset at gælden ikke  

 har tilknytning til erhvervsmæssig virksomhed.
Kurstab er ikke  

 fradragsberettiget.
Til § 2 Det foreslås, at de nye regler træder i kraft for kursgevinster  

 realiseret efter lovforslagets fremsættelse.
For at undgå beskatning med tilbagevirkende kraft foreslås det, at det  

 bestemmes, at skatteyder kan opgøre den skattepligtige kursgevinst ud fra  

 værdien af fordringen respektive gælden den dag, hvor lovforslaget  

 fremsættes.
Det betyder, at ikke realiseret kursgevinst ved lovforslagets  

 fremsættelse ikke beskattes efter de foreslåede bestemmelser.
 Skatteyder kan frit vælge mellem anskaffelsesværdi eller overgangsværdi  

 for de enkelte fordringer og gældsforhold.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om skattemæssig behandling af gevinst og tab på fordringer og gæld  

 (kursgevinstloven), jf. lovbekendtgørelse nr. 627 af 29. september 1987, som  

 ændret senest ved § 28 i lov nr. 386 af 13. juni 1990, foretages følgende  

 ændringer:
 1. I § 6 indsættes efter stk. 2 som nyt stykke:
» Stk. 3. Gevinst på fordringer i fremmed valuta, der ikke er  

 omfattet af stk. 1 og stk. 2, medregnes ved opgørelse af den skattepligtige  

 indkomst, hvis fordringen erhverves for et lavere beløb i originalvalutaen  

 end den tilsagte eller aftalte indfrielsesværdi i den pågældende  

 originalvaluta.« Stk. 3 bliver herefter stk. 4.
 2. I § 6 indsættes som nyt stk. 5:
» Stk. 5. Gevinst på gæld i fremmed valuta, der ikke er  

 omfattet af stk. 1, medregnes ved opgørelsen af den skattepligtige  

 indkomst.« § 6. Gevinst og tab på fordringer og gæld i fremmed valuta  

 medregnes ved opgørelsen af den skattepligtige indkomst for selskaber m.v.,  

 der er skattepligtige efter § 1, stk. 1, nr. 1-3 og 5-6, og stk. 2, 1. pkt.,  

 samt § 2, stk. 1, litra a, i selskabsskatteloven eller efter lov om  

 beskatning af fonde, visse foreninger og institutter m.v.
For andre  

 skattepligtige medregnes gevinst og tab ved opgørelsen af den skattepligtige  

 indkomst, hvis det godtgøres, at fordringen eller gælden har tilknytning til  

 erhvervsmæssig virksomhed.
 Stk. 2. Gevinst på fordringer i fremmed valuta, der ikke omfattes  

 af stk. 1, medregnes ved opgørelsen af den skattepligtige indkomst, hvis  

 fordringens pålydende rente på erhvervelsestidspunktet er lavere end  

 mindsterenten efter § 7.
 Stk. 3. Stk. 2 omfatter konvertible obligationer uanset  

 tilknytning til erhvervsmæssig virksomhed, for så vidt gevinst og tab ikke  

 medregnes ved opgørelsen af den skattepligtige almindelige indkomst efter lov  

 om beskatning af fortjeneste ved afståelse af aktier m.v., eller for så vidt  

 afståelsessummen ikke beskattes som almindelig indkomst efter ligningslovens  

 § 16 B.
