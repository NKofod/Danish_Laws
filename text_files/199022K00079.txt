Nr LSF 79 Forslag til Lov om ændring af straffeloven (Maskeringsforbud) Fremsat af Tom Behnke (FP) Kim Behnke (FP) Aage Brusgaard (FP) Kirsten  

 Jacobsen (FP) Annette Just (FP) Pia Kjærsgaard (FP) den 22. januar 1991 § 1 I borgerlig straffelov, jf. lovbekendtgørelse nr. 607 af 6. september  

 1986, som ændret senest ved lov nr. 399 af 13. juni 1990, foretages følgende  

 ændring:
 Efter § 134 a indsættes:
»§ 134 b.
Den, der i forening med andre personer færdes på  

 offentligt sted med ansigtet helt eller delvis tildækket med hætte, maske,  

 bemaling eller lignende på en måde, der er egnet til at hindre  

 identifikation, straffes med bøde, hæfte eller fængsel indtil 6 måneder.
Stk. 2. Forbudet i stk. 1 gælder ikke for tildækning af ansigtet,  

 der foretages for at beskytte mod vejrliget, eller som tjener andet  

 anerkendelsesværdigt formål.« § 2 Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger For at sikre politiets arbejde med at identificere og retsforfølge  

 demonstranter og BZ'ere finder Fremskridtspartiet det nødvendigt, at der  

 hurtigst muligt indføres et direkte forbud mod at bære maske.  

 Justitsministeren har hidtil ikke villet gøre noget for at sikre politiets  

 muligheder for at retsforfølge disse rebeller.
Fremskridtspartiet har gennem  

 spørgsmål til ministeren både i 1988, 1989 og 1990 forsøgt at få ministeren  

 til at indføre et sådant forbud.
Det har ministeren ikke villet gøre.  

 Argumentet er, at et sådant forbud ikke kan administreres.
Det kan det i  

 Vesttyskland, og det danske politi er ikke dårligere.
 På grund af maskebæring kunne Københavns Byret den 30. maj 1989 også kun  

 dømme 5 personer ud af 50 anholdte.
Dommene mod BZ'erne, der overfaldt politiet i forbindelse med lukningen af  

 Christianias værtshuse, er hårrejsende milde.
De 2 hovedmænd fik 60 dages  

 fængsel, 2 andre 40 dages hæfte og den sidste 40 timers samfundstjeneste.  

 Dette til trods for, at adskillige politifolk blev kvæstet.
Et andet eksempel er de terrorhandlinger, der er sket mod  

 Shell-benzintanke.
Her har det været umuligt at identificere terroristerne,  

 netop fordi der blev båret maske.
BZ'ernes aktioner er udtryk for en manglende forståelse og respekt for  

 demokratiet.
Når BZ'erne vælger selvtægtsformen, så er demokratiet og  

 retsstaten nødsaget til at reagere.
BZ'erne terroriserer deres omgivelser med vold, tyveri, husbesættelse og  

 gadeuorden i en sådan grad, at der er tale om terrorisme mod det samfund, som  

 de på trods af alt er en del af.
Terrorisme er, når en enkelt gruppe af  

 mennesker er helt overbevist om, at det er i orden at bruge vold for at  

 tvinge det bestående samfund til at handle, som gruppen ønsker.
 BZ-volden har udartet i en sådan grad, at politiets faglige organisationer  

 på et tidspunkt har skrevet i et åbent brev, at de nu opfordrede medlemmerne  

 til at undlade rent fysisk at fjerne aktivisterne, hvis liv og helbred var i  

 alvorlig fare.
 Det er komplet uforståeligt for landets øvrige lovlydige borgere, at i et  

 land som Danmark, der er et mønsterland for en demokratisk styreform, der kan  

 befolkningen ved selvsyn og gennem pressen opleve, at en BZ-minoritetsgruppe  

 overtræder straffelovens bestemmelser vedrørende vold, tyveri og hærværk,  

 uden at der sker dem det mindste.
 Det er forståeligt, hvis politiet er blevet trætte af at være passive  

 skydeskiver og skraldemænd for diverse justitsministres undladelsessynder.
 Visse politiske partier har tilkendegivet, at politiet måske har virket  

 lidt provokerende blot i form af deres tilstedeværelse.
 Pressen har også sat spørgsmålstegn ved politiets magtanvendelse på en  

 sådan måde, at befolkningen kunne få det indtryk, at politiet handlede  

 ulovligt, når politiet brugte den fornødne magt til at opretholde ro og  

 orden.
 Retsplejelovens § 108, stk. 1, pålægger politiet at opretholde sikkerhed,  

 fred og orden, at påse overholdelse af love og vedtægter samt at hindre  

 forbrydelser og efterforske dem, når de er begået.
 Retsplejelovens § 742 pålægger politiet efterforskning af egen drift eller  

 efter anmeldelse.
 Retsplejelovens fjerde bog om strafferetsplejen giver politiet de  

 juridiske retningslinjer og værktøjet til at løse opgaven.
 Straffelovens §§ 13 og 14 giver grundlaget for politiets magtanvendelse og  

 nødværgeindskriden.
 Ud over dette findes der helt klare retningslinjer for brug af politistav  

 og pistol.
 Det har imidlertid næsten været umuligt for politiet at efterforske  

 BZ-forbrydelserne, når de er begået, fordi BZ'erne bevidst bruger en maske,  

 når de foretager deres ulovlige handlinger.
 Selve det, at BZ'erne bruger en maske for at undgå strafforfølgning,  

 understreger, at der bestemt ikke er tale om nogle tilfældigt opståede  

 bølleoptøjer, men at der er tale om helt bevidste ulovlige aktioner og  

 terrorisme mod den øvrige befolkning.
 Det er derfor helt nødvendigt, at Folketinget griber ind nu.
 Fremskridtspartiet fremsatte i folketingsåret 1988-89 et  

 beslutningsforslag om maskeforbud (se B 88, folketingsåret 1988-89,  

 Folketingstidende 1988-89, forhandlingerne sp. 11166 og tillæg A sp. 5999).  

 Forslaget nåede ikke at komme til 1. behandling.
 Lovforslaget er en genfremsættelse af L 51 i folketingsåret 1989-90, se  

 Folketingstidende 1989-90, forhandlingerne sp. 842, 2227, 10872, 11099 samt  

 tillæg A sp. 1195 og tillæg B sp. 1947, og af L 88 i folketingsåret 1990-91  

 (1. samling). Forslaget nåede ikke at blive førstebehandlet i denne samling.
Bemærkninger til de enkelte paragraffer Til § 1 Paragraffen dækker alle personer, som deltager i eller er på vej til  

 enhver form for offentlig forsamling, optog, opløb eller lignende under åben  

 himmel.
Der er således også tale om de offentlige forsamlinger, som er  

 omfattet af grundlovens § 79, samt de opløb, som er nævnt i grundlovens § 80.
 Ordet mundering gælder for enhver form for maskering, sløring, tildækning  

 af ansigtet eller ændring af det normale udseende, herunder også enhver form  

 for bemaling, parykker m.v., som er bestemt til at hindre identifikation.
 Det forudsættes, at deltagelse i f.eks. karneval, fastelavn eller som  

 roligan vil blive betragtet som anerkendelsesværdige formål.
Bilag Nogle spørgsmål til justitsministeren og dennes besvarelser heraf Spm. nr.
S 18 (1987-88, 2. samling) Til justitsministeren (7/6 88) af:
 Knud Lind (FP):
Hvor mange politifolk er tilskadekommet i 1987-88 under deres arbejde i  

 forbindelse med BZ-demonstrationer, ulovlige husbesættelser samt BZ-overfald  

 på politifolk under deres almindelige polititjenesteforretninger, og hvor  

 store er de materielle ødelæggelser på offentlig og privat ejendom? Begrundelse Fredag den 6. februar 1987 blev to politifolk overfaldet af BZ'ere, da de  

 efter anmeldelse skulle afhente en butikstyv i Brugsen  

 Platanvej/Vesterbrogade i København.
 Lørdag den 21. marts 1987 blev en politivogn, som var standset på  

 Vesterbrogade ved Platanvej, angrebet af BZ'ere med kasteskyts, hvorved flere  

 politifolk kom til skade.
 Onsdag den 3. juni 1987 foretog BZ'erne en ulovlig husbesættelse af  

 ejendommen Vesterbrogade 124, og under den efterfølgende politiaktion kom 30  

 politifolk til skade efter at være ramt af diverse kasteskyts.
Fredag den 21. august 1987 blev en patruljevogn prajet af tre unge  

 mennesker, der stod i nærheden af cafe »Sorte Hest«, Vesterbro, og  

 da politifolkene standsede, blev de overfaldet af de tre unge mennesker, som  

 sammen med tililende BZ'ere ødelagde patruljevognen.
Senere kastede de  

 pågældende BZ'ere sten m.v. mod civile fodgængere, cyklister og bilister.
Fredag den 20. maj 1988 kl. 01.30 blev en patruljevogn kaldt til hjørnet  

 af Vesterbrogade og Platanvej i København for at optage en  

 færdselsuheldsrapport.
Under denne rutinemæssige opgave blev politiet og  

 parterne i færdselsuheldet pludselig angrebet af BZ'ere, der smadrede  

 samtlige ruder i patruljevognen med kasteskyts.
 Svar (20/6 88):
 Justitsministeren (Ninn-Hansen):
 Politidirektøren i København har i anledning af det stillede spørgsmål  

 over for Justitsministeriet oplyst, at det af indberetninger til Københavns  

 Politis personaleafdeling fremgår, at der i 1987 er kommet 44  

 polititjenestemænd - og i 1988 foreløbig 17 - til skade i forbindelse med  

 BZ-aktioner.
Politidirektøren i København er ikke i besiddelse af oplysninger om det  

 samlede beløb for BZ'ernes materielle ødelæggelser af offentlig og privat  

 ejendom.
Politidirektøren har dog oplyst, at BZ'erne i 1987 og 1988 har  

 forvoldt skader på 43 biler tilhørende politiet, Securitas og HT, hvoraf de  

 10 er beskadiget ved det besatte hus i Baldersgade, 11 ved Mekanisk Museum,  

 der ligeledes er besat, 18 ved den besatte ejendom i Viborggade og 4 ved det  

 såkaldte Ungdomshus ved Jagtvej/Nørrebros Runddel.
Spm. nr.
S 19 (1987-88, 2. samling) Til justitsministeren (7/6 88) af:
 Knud Lind (FP):
Kan ministeren bekræfte, at der i tidsperioden fra den 21. januar 1688  

 frem til den 1. januar 1968 har eksisteret et direkte lovforbud mod at vise  

 sig maskeret i Københavns gader, og at dette maskeringsforbud ikke har været  

 i strid med grundlovens demonstrations- og forsamlingsfrihed, og at  

 afskaffelsen af maskeforbudet i Københavns politivedtægt ikke skete på grund  

 af afgrænsningsvanskeligheder? Begrundelse BZ'ernes maskering har kun eet formål: at de hætteklædte BZ'ere skal kunne  

 undgå genkendelse og strafforfølgning for de forbrydelser, som de i  

 demonstrationsfrihedens navn udøver.
Frygten for at blive registreret af  

 politiets kameraer er ubegrundet.
Hvis BZ'erne ikke foretager sig noget  

 ulovligt, destrueres optagelserne.
Der har i Danmark været nærmest tradition  

 for et maskeforbud, som har været gældende i 280 år.
I en forordning af 21.  

 januar 1688 var der et forbud mod at vise sig »maskeret, formummet eller  

 sværtet« i Københavns gader.
Dette gamle forbud blev fulgt op i  

 Københavns politivedtægt og var gældende helt frem til den 1. januar 1968.
Danmark bør i lighed med Vesttyskland indføre et maskeforbud i  

 straffeloven eller i de stedlige politivedtægter, således at besiddelse af  

 maske under en demonstration kan straffes med bøde og brug af maske kan  

 straffes med fængsel i indtil 1 år.
Samtidig bør man overveje at indføre  

 skærpede regler vedrørende kollektivt strafansvar for husbesættere og  

 deltagere i ulovlige demonstrationer, som har udartet sig til opløb og  

 gadeterror, hvis deltagerne er maskerede eller på anden måde formummede.
 Svar (16/6 88):
 Justitsministeren (Ninn-Hansen):
 Det kan i anledning af det stillede spørgsmål oplyses, at forbudet fra  

 1688 mod at vise sig maskeret i København ophævedes i forbindelse med  

 gennemførelsen af en ny politivedtægt, der trådte i kraft den 1. januar 1968.
 Den tidligere bestemmelse var i den form, hvori den blev medtaget i en  

 politiforordning af 22. oktober 1701, ikke begrundet i  

 retsforfølgningsmæssige hensyn, men alene ud fra nogle hensyn til  

 befolkningens moralopfattelse.
I forbindelse med Københavns Borgerrepræsentations overvejelser vedrørende  

 ændring af politivedtægten anførtes det af det af Borgerrepræsentationen  

 nedsatte udvalg, at det var udvalgets opfattelse, at forbudet mod maskering  

 burde ophæves, da »hensynet til velanstændighed var tilstrækkeligt  

 tilgodeset ved andre bestemmelser i politivedtægten, og da der ikke herudover  

 var behov for forbud, som griber ind i borgernes naturlige ret til frit at  

 vælge egen klædedragt.« Borgerrepræsentationen tilsluttede sig udvalgets opfattelse, og det  

 fremgår af Borgerrepræsentationens forhandlinger, at man i den forbindelse  

 lagde vægt på hensynet til den enkeltes handlefrihed.
 Som jeg tidligere har givet udtryk for, er det min vurdering, at et forbud  

 mod at bære masker med henblik på at lette politiets arbejde med at forfølge  

 forbrydelser begået af BZ'ere vil give anledning til betydelige  

 afgrænsningsvanskeligheder i praksis.
Spm. nr.
S 854 (1988-89) Til justitsministeren (18/5 89) af:
 Kirsten Jacobsen (FP):
Vil ministeren sørge for, at alle fremtidige tilladelser til demonstration  

 indeholder et absolut og ufravigeligt krav om, at ingen i demonstrationen  

 bærer maske, og, hvis ikke dette krav opfyldes, sørge for, at politiet straks  

 opløser demonstrationen? Begrundelse Den stigende tendens til, at demonstranter bærer maske, umuliggør  

 politiets arbejde med at identificere og retsforfølge demonstranter, der  

 begår ulovligheder.
Alle demonstranter, der overtræder loven, skal kunne drages til ansvar.  

 Det gælder både de såkaldte BZ'ere og andre.
Det sker i mange tilfælde ikke -  

 alene af den grund, at de er umulige at identificere.
Sådanne tilstande kan  

 et retssamfund ikke være bekendt.
 Svar (25/5 89):
Justitsministeren (H.
P.
Clausen):
 Det kan i anledning af det stillede spørgsmål oplyses, at der - i lyset af  

 de voldelige BZ-aktiviteter, vi har været vidne til her i landet - har været  

 rejst spørgsmål om maskeforbud.
Justitsministeriet har hidtil, som det fremgår af besvarelsen af 16. juni  

 1988 af spørgsmål nr.
S 19 fra folketingsmedlem Knud Lind, været  

 tilbageholdende med at foreslå regler om maskeringsforbud gennemført, idet et  

 sådant forbud blandt andet vil kunne volde afgrænsningsvanskeligheder i  

 praksis.
 Efter min opfattelse burde det være naturligt, at man i forbindelse med  

 demonstrationer og lignende står ved, hvem man er.
 Justitsministeriet følger kriminalitetsudviklingen vedrørende BZ-aktioner  

 nøje, og på baggrund af denne udvikling overvejes det naturligvis løbende,  

 hvorledes denne type kriminalitet mest effektivt bekæmpes, herunder ved  

 ændringer af straffeloven og andre regelsæt.
