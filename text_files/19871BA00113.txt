Nr BSF 113 Forslag til folketingsbeslutning om oprettelse af et museum for  

 nutidskunst Fremsat af Birthe Hansen (SF) Ingerlise Koefoed (SF) Stillinger (SF) Ebba  

 Strange (SF) den 12. februar 1988 Folketinget pålægger regeringen på de årlige finanslove at afsætte 5 mio. kr. til brug for etablering af et museum for nutidskunst.
 Beløbet afsættes første gang på finansloven for 1989.
Museet kan opføres som udbygning/tilbygning til det bestående Statens Museum for Kunst eller som helt selvstændig bygning på baggrund af en arkitektkonkurrence.
Museet skal i sin virksomhed have mulighed for udstillinger, publikationer, arrangementer m.v.
Bemærkninger til forslaget Det foreliggende forslag er en delvis genfremsættelse af et i folketingssamlingen 1984-85 fremsat forslag (se Folketingstidende 1984-85, forhandlingerne sp. 7128 og 8268 samt tillæg A sp. 4005).
Forslagsstillerne mener ikke, at vi kan være et sådant museum foruden.
Denne opfattelse deles af mange udøvende kunstnere, af beskæftigede inden for museumsverdenen og af brugerne.
Hvis der ingen interesse havde været til stede, var al tale for år tilbage stoppet, men tværtimod har der i snart 30 år været en tilbagevendende opblussen af debatten om et sådant museum.
Nutidskunsten er ganske godt repræsenteret i museer over hele landet, hvor der i byer som f.eks. Ålborg, Silkeborg, Århus, Herning, Holstebro og Odense findes museer for ny kunst med gode samlinger og mange aktiviteter.
Men det er også vigtigt, at der i København findes et museum, hvor der er sammenhæng mellem dansk og udenlandsk kunst fra før i tiden og nutidig dansk og udenlandsk kunst, en sammenhæng, som er væsentlig, hvis man ønsker en dokumentation for, hvad billedkunst er, samt for dens udvikling frem til i dag.
Diskussionen igennem snart 30 år om oprettelsen af et museum for nutidskunst er gang på gang strandet både på økonomi og på et verbalt slagsmål om, hvor et sådant museum for moderne kunst skulle placeres.
At virkeliggøre et sådant museum kræver penge, men hvis alt nyt og al igangsættelse inden for kulturen skal vente på bedre tider, så løber alt for meget væsentligt af sporet.
Her drejer det sig om nogle livgivende og nødvendige oplevelser, som både børn og voksne fortjener at få gennem det indblik i kunstens verden, der skabes på et museum for nutidskunst.
Et museum for nutidskunst vil kunne udfylde det tomrum, der i dag er imellem Statens Museum for Kunst og Danmarks øvrige kunstmuseer samt mellem Statens Kunstfond, Charlottenborg og kunstforeningerne.
Begreber som samle og udstille, opspore og bevare er vigtige for at opfylde formålet, og den kunstneriske ledelse bør have meget stor handlefrihed.
Det er af stor vigtighed, at borgerne har mulighed for ved selvsyn at gøre sig bekendt med den løbende udvikling, der har fundet sted inden for moderne kunst.
Statens Museum for Kunst har i dag så ringe pladsforhold, at udstillingssale lukkes af for at bruges som opbevaringsplads.
Beslutningsforslaget løser ikke dette problem, men kan være en inspiration til at søge det løst.
I den rapport om et museum for nutidskunst, som 2. januar 1987 blev offentliggjort af Kulturministeriet (2. kt. 2149-3-86) i 1986, ligger der mange ideer, som bør følges op af mere konkrete forslag fra Folketingets side snarest.
For os at se vil en tilbygning/udbygning til Statens Museum for Kunst være økonomisk fordelagtig.
Indtil nærmere er bestemt, ønskes det, at opbygningsfasen finder sted i tæt samarbejde med Statens Museum for Kunst.
