Nr BSF 150 Forslag til folketingsbeslutning om ændring af arveafgiftsloven Fremsat af Aase Olesen (RV) Bernhard Baunsgaard (RV) Lone Dybkjær (RV)  

 Estrup (RV) Niels Helveg Petersen (RV) den 26. marts 1987 Folketinget opfordrer regeringen til snarest og senest ved begyndelsen af folketingsåret 1987-88 at fremsætte lovforslag med henblik på en ændring af § 3, stk. 6, i lov om afgift af arv og gave, således at det klart af selve lovteksten fremgår, hvilke regler der skal gælde for arveafgiftsnedsættelse for ugifte samboende personer af modsat køn.
Oprindeligt fremsat beslutningsforslag Blad nr 642 Folketinget opfordrer regeringen til snarest og senest ved begyndelsen af folketingsåret 1987-88 at fremsætte lovforslag med henblik på en ændring af § 3, stk. 6, i lov om afgift af arv og gave, således at det klart af selve lovteksten fremgår, hvilke regler der skal gælde for arveafgiftsnedsættelse for ugifte samboende personer af modsat køn.
BEMÆRKNINGER TIL LOVFORSLAGET »Almindelige bemærkninger§ Ved cirkulære af 2. december 1986 om arveafgift for samlevende personer, jf. bilag 3, ændrede skattedepartementet den hidtidige fremgangsmåde ved bevillingsmæssig arveafgiftsnedsættelse for ugifte samboende, som var beskrevet i vejledning af 14. juni 1982, jf. bilag 2.
På trods af at et udvalg under Skatte- og Afgiftsministeriet i juni 1984 afgav en delbetænkning om arve- og gaveafgift (Betænkning nr.
1014), hvori det udtrykkeligt anbefales at forlade bevillingspraksis, har ministeren foretrukket at ændre reglerne ved udstedelse af et cirkulære og således forhindret, at sagen kom til offentlighedens kendskab via en almindelig behandling i Folketinget.
Hensigten med nærværende forslag til folketingsbeslutning er primært at få slået fast, at ændringer af den karakter, som er indeholdt i cirkulæret af 2. december 1986, formelt bør ske ved lovændring.
Forslagsstillerne er ikke uvillige til at diskutere ændringer på arveafgiftsområdet, men det bør ske i fuld offentlighed i folketingssalen og via udvalgsarbejdet i Folketinget.
Det er endvidere forslagsstillerne magtpåliggende at påpege, at ændringer af arveafgiftsregler for ugifte samboende må ses i en større sammenhæng.
Man skal i den forbindelse henvise til det af Det Radikale Venstre fremsatte forslag til folketingsbeslutning nr.
B 100 om indførelse af individualprincippet på det familie- og socialpolitiske område.
Skatte- og afgiftsministeren udtalte under Folketingets spørgetid den 21. januar 1987, jf.
Folketingstidende 1986-87, forhandlingerne sp. 5697ff, at regeringen på nogle meget beskedne områder inden for lovens rammer har »nærmest ajourført begreberne«.
Ministeren fremførte endvidere, »at den lempelse i arveafgiftsreglerne, der her er tale om, ikke er ny«.
Ministeren sagde endelig i spørgetiden følgende:
»Jeg understreger også, at det måske er svært for spørgeren at sætte sig ind i de situationer, der her er tale om, men jeg ser mange tragedier, hvor folk af en eller anden grund ikke er blevet gift.
Det kan være, at en af parterne er blevet dræbt ved et færdselsuheld umiddelbart før ægteskabets indgåelse, og det kan være andre situationer.
Det er sager af meget, meget stor menneskelig og følelsesmæssig betydning, og jeg synes, at det er urimeligt at lade som om, vi her snakker om teknik, når vi i virkeligheden snakker om menneskeskæbner i en situation, som er meget, meget belastende for de pågældende«. (Sp. 5700, 2. afsnit).
Denne sidste udtalelse giver indtryk af, at de nye regler kun skal anvendes i de meget specielle tilfælde, hvor der indtræffer dødsfald umiddelbart forud for ægteskabs indgåelse.
Forslagsstillerne er af den opfattelse, at Skatteministeriet med cirkulæret af 2. december 1986 lægger op til en væsentlig ændring af hidtidig praksis.
Det drejer sig først og fremmest om kravet til samlivets varighed (nedsættelse fra 6 til 2 år), om arveafgiftsklasse, der nu altid skal være afgiftsklasse A uden hensyn til arvens størrelse og arvingens økonomiske forhold, og endelig om bestemmelsen vedrørende økonomisk afhængighed, et krav, der nu i realiteten er ophævet.
Men den helt overordnede ændring består i, at der på basis af en lovgivning, der giver mulighed for en dispensation (via bevilling), nu efter cirkulærets formulering indføres en ret til arveafgiftsnedsættelse, hvorved det i arveafgiftslovens § 3, stk.
6, jf. bilag 1, foreskrevne pligtmæssige skøn reelt erstattes med en cirkulærebestemt regel.
I betænkning nr. 1014 skrev arve- og gaveafgiftsudvalget allerede i 1984 (se side 156):
»Den nugældende retstilstand er efter udvalgets opfattelse ikke tilfredsstillende, idet den bygger på en bevillingsbestemmelse, som medfører en del administration, som ikke opfylder et naturligt behov hos de implicerede parter for en klar og sikker retstilstand.« På denne baggrund finder forslagsstillerne, at ministerens fremgangsmåde er på kanten af legalitetsprincippet, og at hans udtalelse i Folketinget den 21. januar 1987 efterlader megen usikkerhed om retstilstanden på området.
Derfor anbefaler forslagsstillerne, at regeringen snarest lader Folketinget tage stilling til en ændring af arveafgiftslovens § 3, stk. 6, og lader alle tekniske, juridiske, fordelingspolitiske og familiepolitiske aspekter herved belyse i forbindelse med folketingsbehandlinger, udvalgsarbejde og offentlig debat.
»Beslutningsforslaget set i en større sammenhæng§ Som det fremgik af debatten ved Folketingets spørgetid den 21. januar 1987, optog det flere partier, hvorledes arveafgiftsreglerne for ugifte samboende påvirker vilkårene for ægteskabet.
Den i cirkulæret foretagne ændring er en del af den udvikling i retsgrundlaget, der kan ses som et forsøg på at give ugifte samboende andel i de fordele, der kan være ved at være gift, uden at samfundet samtidig har pålagt de samme mennesker ægteskabets økonomiske ulemper (sambeskatning af formuer og gensidig forsørgelsespligt).
Forslagsstillerne anerkender fuldt ud, at de nu over 500.000 såkaldte »papirløse« danskere giver problemer for den fremtidige familielovgivning.
Kernen i kritikken af cirkulæret af 2. december 1986 er imidlertid netop, at regeringen her har taget fat så at sige »i den forkerte ende« af problemet.
Mens man nu har lempet arveafgiften for relativt velhavende mannesker, der har skrevet testamente, foreligger der ingen planer om at lempe »dyneløfterreglerne« for den enlige forsørger.
Her kan det offentlige fortsat på et ofte løst grundlag reducere folks boligsikring og andre sociale ydelser.
Ud over henvisningen til det ovenfor nævnte forslag til folketingsbeslutning, nr.
B 100, ville forslagsstillerne finde det rimeligt, at regeringen inden for en rimelig økonomisk ramme udarbejdede et beslutningsgrundlag vedrørende ligestilling af gifte og ugifte med hensyn til formuebeskatning.
Da det af fordelingspolitiske grunde må anses for uacceptabelt at ophæve sambeskatningen totalt ved blot at give alle skatteydere det nugældende bundfradrag i formueskattegrundlaget, foreslås det, at regeringen udarbejder alternative modeller til brug for Folketingets overvejelser.
Forslagene, der helt eller delvis skal være udgiftsneutrale, kan bygge på skærpede arveafgifter eller nedsatte bundfradrag.
Et nedsat bundfradrag kunne suppleres med et bundfradrag relateret til boligen kombineret med overførselsret mellem ægtefæller for uudnyttede bundfradrag.
Herved kunne der opnås en ligestilling af ægtefæller og ugifte samboende, uden at man ramte de reelt enlige urimeligt hårdt.
Bilag 1 ¿§ 3, stk. 6, i lov om afgift af arv og gave, jf. lovbekendtgørelse nr. 62 af 6. februar 1987¨ Stk. 6. Hvis arvingen ved arveladerens død i længere tid har hørt til dennes husstand eller været økonomisk afhængig af ham, kan ministeren for skatter og afgifter tillade, at arveafgiften svares efter en lavere afgiftsklasse end den, arvingens slægtskabsforhold til arveladeren vil betinge.
Har arvingen i de sidste 5 år før arveladerens død hørt til dennes husstand eller været økonomisk afhængig af ham, og arvelodden ikke overstiger 2.000 kr., bortfalder arveafgiften.
Bilag 2 »Skattedepartementets vejledning af 14. juni 1982§ Vejledning om arveafgiftsnedsættelse efter arveafgiftslovens § 3, stk. 6 1. Efter arveafgiftslovens § 3, stk. 6, kan ministeren for skatter og afgifter tillade, at arveafgiften beregnes efter en lavere afgiftsklasse, end slægtskabsforholdet mellem arvelader og arvingen betinger.
Tilladelsen gives af skattedepartementet.
Det er en betingelse for at opnå afgiftsnedsættelse, at arvingen ved arveladerens død i længere tid har hørt til dennes husstand eller har været økonomisk afhængig af arveladeren.
Sager om arveafgiftsnedsættelse efter arveafgiftslovens § 3, stk. 6, behandles efter følgende retningslinjer:
»Fælles regler§ 2. Lovens betingelse om, at arvingen skal have tilhørt arveladers husstand, anses kun opfyldt, hvis arvingen har stået i et egentligt ansættelsesforhold til arvelader, f.eks. som dennes husbestyrerinde eller medhjælper på en landbrugsejendom.
Det er endvidere en betingelse, at arvingen på tidspunktet for dødsfaldet havde bopæl hos arveladeren som følge af ansættelsesforholdet.
Er der ikke tale om et husstandsforhold, kan arveafgiften eventuelt nedsættes efter reglen om økonomisk afhængighed; det er også her en betingelse, at arvingen og arveladeren havde fælles bopæl.
Hvis arveladeren eller arvingen er flyttet på plejehjem, er den fælles bopæl ophørt.
Hvis opholdet på plejehjem er påbegyndt senere end 5 år før dødsfaldet, nedsættes arveafgiften, som om den fælles bopæl ikke var ophørt.
3. Ved afgørelsen af, om arveafgiften kan nedsættes, og hvor stor nedsættelsen bliver, har det betydning, hvor stor arvingens skattepligtige indkomst og formue var i de sidste 3 indkomstår inden dødsfaldet.
Det har endvidere betydning, hvor længe arvingen og arveladeren har haft fælles bopæl.
Endelig lægges der vægt på arvens størrelse.
4. Hvis arvingens skattepligtige indkomst og formue har oversteget henholdsvis 200.000 kr. og 1 million kr. i noget af de seneste 3 indkomstår forud for dødsfaldet, nedsættes arveafgiften ikke.
»Arvingen skal betale arveafgift efter afgiftsklasse C§ 5. Hvis arvingen og arveladeren har haft fælles bopæl i mindre end 6 år, nedsættes arveafgiften ikke.
6. Hvis arveladeren og arvingen har haft fælles bopæl i mere end 6 år, men mindre end 10 år før dødsfaldet og betingelserne i pkt. 4 er opfyldt, nedsættes arveafgiften til arveafgiftsklasse B af arvelodder op til 400.000 kr.
Af eventuel arv herudover beregnes arveafgiften efter afgiftsklasse C.
Afgiften beregnes, som om arveafgiften af hele arven skulle beregnes efter klasse C.
7. Har den fælles bopæl varet i mindst 10 år indtil dødsfaldet, og er betingelserne i pkt. 4 opfyldt, nedsættes arveafgiften til arveafgiften efter afgiftsklasse A som for livsarvinger, hvis arvelodden ikke overstiger 400.000 kr.
Arveafgiften nedsættes aldrig til arveafgiften efter den særlige ægtefælleskala.
Af eventuel arv herudover beregnes arveafgiften efter afgiftsklasse C.
Afgiften beregnes, som om arven kun havde udgjort det overskydende beløb.
»Arvingen skal betale arveafgift efter afgiftsklasse B§ 8. Hvis arvingen efter sit slægtskab med arveladeren skal betale arveafgift efter afgiftsklasse B, er der kun mulighed for afgiftsnedsættelse, hvis den fælles bopæl har varet mere end 10 år.
Afgiftsnedsættelse for arvinger, der skal betale arveafgift efter afgiftsklasse B, har f.eks. betydning, når forældre tager arv efter et barn, som er fyldt 21 år, og som boede hos forældrene.
For samboende, ugifte søskende gælder den særlige regel i arveafgiftslovens § 2 A, litra e.
Efter denne regel skal de betale arveafgift efter arveafgiftsklasse A, hvis de har haft fælles bopæl i mindst 10 år.
Denne regel følger direkte af loven.
Skifteretten eller eksekutor kan derfor beregne arveafgiften efter arveafgiftsklasse A uden forelæggelse for skattedepartementet.
9. Har arvingen haft fælles bopæl med arveladeren i mindst 10 år, og er betingelserne i pkt. 4 opfyldt, nedsættes arveafgiften til arveafgiften efter afgiftsklasse A som for livsarvinger af arvelodder op til 400.000 kr.
Af en eventuel arv herudover beregnes arveafgiften efter afgiftsklasse B.
Afgiften beregnes, som om arven kun havde udgjort det overskydende beløb.
»Ikrafttrædelse§ 10. Den praksis, der fremgår af ovenstående, gælder, når dødsfaldet er sket den 1. maj 1981 eller senere.
Sager, der har været behandlet af skattedepartementet, og hvor man har afslået ansøgningen under henvisning til arvingens økonomiske forhold, vil blive genoptaget, såfremt ansøgning herom indgives til skattedepartementet inden 31. december 1982.
»Skattedepartementet, den 14. juni 1982§ JENS ROSMAN /RENEE MIKKELSEN Bilag 3 »Skattedepartementets cirkulære af 2. december 1986§ Cirkulære om arveafgift for samlevende personer Ved lov nr. 339 af 4. juni 1986 er der gennemført ændringer i lov om afgift af arv og gave, som senest er optrykt ved lovbekendtgørelse nr. 310 af 23. juni 1983. Ændringsloven er offentliggjort i Lovtidende den 14. juni 1986 og har virkning fra den 21. juni 1986.
Ved loven af 4. juni 1986 er der i § 2 A indsat et nyt litra b) om beregning af arveafgift for samlevende personer af samme køn, og i § 2 A, litra e), som nu er litra f), er der sket en ændring af de hidtidige regler om beregning af arveafgift for samlevende ugifte søskende.
I tilknytning til disse lovændringer foretages der i nærværende cirkulære en tilpasning af retningslinjerne for den praksis, der følges ved bevillingsmæssig nedsættelse af arveafgiften i henhold til arveafgiftslovens § 3, stk. 6.
I nærværende cirkulære gøres der nærmere rede for de gennemførte lovændringer og for de nye retningslinjer for afgiftsnedsættelse efter arveafgiftslovens § 3, stk. 6.
De ændrede regler skal anvendes, når arvelader er afgået ved døden den 21. juni 1986 eller senere.
»Samlevende personer af samme køn§ 1. Ifølge arveafgiftslovens § 2 A, litra b) skal arveafgift af arv, der tilfalder arveladers samlever af samme køn, beregnes efter samme skala, som gælder for arv mellem ægtefæller.
Det er efter lovbestemmelsen en betingelse, at samleveren ikke er arveladers slægtsarving, og at arvelader og arving ved dødsfaldet var ugifte og havde fælles bopæl, eller den fælles bopæl var ophørt alene som følge af institutionsophold.
Slægtsarvinger er den kreds af personer, som efter arveloven har legal arveret.
Arveladers forældre og deres livsarvinger samt bedsteforældre og deres børn vil derfor ikke være omfattet af bestemmelsen.
At arvingen har haft fælles bopæl med arveladeren ved dødsfaldet må i almindelighed kunne dokumenteres ved fremlæggelse af bopælsattester fra folkeregisteret.
Med fælles bopæl ved dødsfaldet sidestilles det forhold, at arvelader eller arving i umiddelbar tilknytning til, at de har haft fælles bopæl, er flyttet på institution, typisk et plejehjem.
Det er uden betydning, hvor lang tid institutionsopholdet har varet.
Både arvelader og arving skal ved dødsfaldet være ugifte.
Til ugifte henregnes også fraseparerede, fraskilte, enker og enkemænd.
»Samlevende ugifte søskende§ 2. Ifølge arveafgiftslovens § 2 A, litra f) skal arveafgiften beregnes efter den for livsarvinger gældende afgiftsskala, når ugifte søskende, der har haft fælles bopæl de sidste 2 år før dødsfaldet, arver hinanden.
Den fælles bopæl må i almindelighed kunne dokumenteres ved fremlæggelse af bopælsattester fra folkeregistret.
Med fælles bopæl ved dødsfaldet sidestilles det forhold, at en tidligere 2-årig fælles bopæl er ophørt alene, fordi arvelader eller arving er flyttet på institution, typisk et plejehjem.
Det er uden betydning, hvor lang tid institutionsopholdet har varet.
Både arvelader og arving skal ved dødsfaldet være ugifte.
Hertil henregnes også fraseparerede, fraskilte, enker og enkemænd.
»Bevillingsmæssig nedsættelse af arveafgiften§ 3. Efter arveafgiftslovens § 3, stk. 6, kan ministeren for skatter og afgifter, når arvingen ved arveladerens død i længere tid har hørt til dennes husstand eller været økonomisk afhængig af denne, tillade, at arveafgift beregnes efter en lavere afgiftsklasse, end slægtskabsforholdet mellem arvelader og arving betinger.
For behandlingen af ansøgninger om arveafgiftsnedsættelse efter § 3, stk. 6, gælder følgende retningslinjer:
A.
Lovens betingelse, hvorefter arvingen skal have tilhørt arveladers husstand eller have været økonomisk afhængig af arveladeren, anses for opfyldt, når arvelader og arving har haft fælles bopæl.
B.
Den fælles bopæl skal have varet i mindst 2 år og må kunne dokumenteres ved fremlæggelse af bopælsattester fra folkeregistret.
Kun rent undtagelsesvis kan anden form for dokumentation anvendes.
C.
Det fælles bopælsforhold skal bestå på tidspunktet for dødsfaldet.
Har det fælles bopælsforhold bestået i mindst 2 år, og er det derefter ophørt alene af den grund, at arvingen eller arveladeren er fraflyttet til ophold på et sygehus, et plejehjem eller en lignende institution, nedsættes arveafgiften, som om den fælles bopæl ikke var ophørt.
Det er uden betydning, hvor lang tid institutionsopholdet har varet.
D.
Er de under punkt A, B og C nævnte betingelser for nedsættelse opfyldt, nedsættes arveafgiften altid til arveafgiften efter afgiftsklasse A som for livsarvinger.
Ved afgørelsen af, om arveafgiften kan nedsættes, er arvens størrelse og arvingens økonomiske forhold uden betydning.
E.
I tilfælde, hvor afgiftspligt er indtrådt den 21. juni 1986 eller senere, og arveafgift er beregnet uden hensyn til, at arveafgiften efter retningslinjerne i dette cirkulære kunne være nedsat, kan der ske nedsættelse og tilbagebetaling af for meget erlagt arveafgift efter derom indgivet ansøgning til skattedepartementet.
4. Hermed bortfalder skattedepartementets vejledning af 14. juni 1982 om arveafgiftsnedsættelse efter arveafgiftslovens § 3, stk. 6.
