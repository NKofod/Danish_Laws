Nr LSF 149 Forslag til Lov om ændring af adoptionsloven (International adoption) Fremsat af justitsministeren (Frank Jensen) den 17. december 1997 § 1 I adoptionsloven, jf. lovbekendtgørelse nr. 629 af 15. september 1986, som  

 ændret senest ved § 1 i lov nr. 233 af 2. april 1997, foretages følgende  

 ændringer:
 1. I § 1 indsættes som stk. 2 :
» Stk. 2. Ved adoption af et barn fra et andet land har  

 bevillingen virkning fra barnets ankomst her til landet.« 2. § 18, stk. 2 og 3 , ophæves, og i stedet  

 indsættes:
 » Stk. 2. Er adoptivbarnet under 18 år, kan ophævelse efter  

 stk. 1 finde sted, hvis adoptanten og adoptivbarnets biologiske forældre er  

 enige derom, og ophævelsen er bedst for barnet.
Stk. 3. Er barnet fyldt 12 år, kan ophævelse af adoptivforholdet  

 ikke ske uden barnets samtykke.
Samtykket skal afgives under personligt  

 fremmøde for statsamtet eller for anden myndighed eller institution, der er  

 godkendt i medfør af § 8, stk. 1. Inden barnet afgiver samtykke, skal der  

 finde en samtale sted med barnet om ophævelsen af adoptivforholdet, og barnet  

 skal gøres bekendt med ophævelsens betydning.
Stk. 4. Er barnet under 12 år, skal der foreligge oplysning om  

 dets holdning til den påtænkte ophævelse af adoptivforholdet i det omfang,  

 barnets modenhed og sagens omstændigheder tilsiger det.
Ved afgørelsen skal  

 der i videst muligt omfang tages hensyn til barnets holdning til den påtænkte  

 ophævelse af adoptivforholdet.
Stk. 5. Når adoptanterne er døde, kan justitsministeren på  

 begæring af barnets biologiske forældre ophæve adoptivforholdet, hvis det er  

 bedst for barnet.
Stk. 3 og 4 finder tilsvarende anvendelse.« 3. I § 25 a indsættes efter stk. 1 som nyt stykke:
» Stk. 2. Samrådet kan træffe afgørelse om bortfald af en  

 godkendelse som adoptant, hvis betingelserne for at blive godkendt som  

 adoptant ikke længere er opfyldt, eller hvis ansøgeren i øvrigt ikke kan  

 anses for egnet som adoptant.« Stk. 2-4 bliver herefter stk. 3-5.
 4. § 25 b, stk. 1 , ophæves.
 Stk. 2-3 bliver herefter stk. 1-2.
 5. I § 25 b, stk. 2, der bliver stk. 1, ændres i 1.  

 pkt . »Nævnet« til: »Adoptionsnævnet«.
 6. I § 25 b indsættes efter stk. 3 , der bliver stk.  

 2, som nye stykker:
 » Stk. 3. Et samråds afgørelser i medfør af denne lov kan  

 indbringes for Adoptionsnævnet.
 Stk. 4. Adoptionsnævnet fører tilsyn med samrådene.  

 Justitsministeren fastsætter nærmere regler for tilsynsvirksomheden.
 Stk. 5. Justitsministeren kan henlægge andre opgaver til  

 Adoptionsnævnet end dem, der er nævnt i stk. 3-4.
Stk. 6. Adoptionsnævnet kan i forbindelse med behandlingen af  

 andre sager end klagesager indkalde personer, som må antages at have særlig  

 indsigt eller interesse i de spørgsmål, der behandles af nævnet.« 7. Efter § 25 b indsættes:
 »§ 25 c . Deltagelse i et adoptionsforberedende kursus er en  

 betingelse for, at personer, der ikke tidligere har adopteret et barn fra et  

 andet land, kan godkendes som adoptanter til et sådant barn.
 Stk. 2. Samrådet kan efter regler fastsat af justitsministeren  

 bestemme, at personer, der tidligere har adopteret et barn fra et andet land,  

 skal deltage i et adoptionsforberedende kursus for på ny at blive godkendt  

 som adoptanter til et sådant barn, hvis der er behov for det.
Stk. 3. Justitsministeren kan fastsætte nærmere regler om  

 indholdet og tilrettelæggelsen af de kurser, der er nævnt i stk. 1 og 2,  

 herunder om betaling.« 8. § 28, stk. 3 , ophæves.
 9. I § 30 indsættes efter stk. 2 som nyt stykke:
» Stk 3. Justitsministeren kan bemyndige Adoptionsnævnet til  

 at føre tilsyn med de organisationer, der har fået tilladelse efter stk.  

 1.« Stk. 3 bliver herefter stk. 4.
 10. § 34, stk. 3 , affattes således:
 » Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.«.
 11. I § 37, stk. 1, nr. 2, ændres »§ 32, stk. 2,»  

 til: »§ 39, stk. 2,».
 12. I § 39, stk. 1, ændres »§ 30, stk. 1, nr. 2 eller  

 3,» til: »§ 37, stk. 1, nr. 2 eller 3,».
§ 2 Loven træder i kraft den 1. oktober 1998.
§ 3 Ansøgninger om godkendelse som adoptant, der er indgivet inden lovens  

 ikrafttræden, færdigbehandles efter de hidtil gældende regler.
§ 4 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 eller grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse 1. Indledning 1.1. Nedsættelsen af Justitsministeriets adoptionsudvalg Justitsministeren nedsatte den 12. oktober 1995 et adoptionsudvalg  

 (Justitsministeriets adoptionsudvalg), der bl.a. fik til opgave at udarbejde  

 forslag til ændring af adoptionsloven og de administrative regler på området  

 med henblik på, at Danmark kunne ratificere Haagerkonventionen af 29. maj  

 1993 om beskyttelse af børn og om samarbejde med hensyn til internationale  

 adoptioner.
 Adoptionsudvalget har bestået af en formand (højesteretsdommer Mogens  

 Hornslet) og 8 andre medlemmer, der har repræsenteret de formidlende  

 organisationer (3 medlemmer), Adoption og Samfund (et medlem), de  

 amtskommunale adoptionssamråd og samrådssekretariater (et medlem), Foreningen  

 af Statsamtsjurister og Foreningen af Statsamtmænd (et medlem) og  

 Justitsministeriet (2 medlemmer).
1.2. Adoptionsudvalgets første betænkning (nr. 1323/1996) I september 1996 afgav Adoptionsudvalget en delbetænkning (betænkning nr.  

 1323/1996) med forslag til de ændringer af bl.a. adoptionsloven, der var  

 nødvendige for, at Danmark kunne ratificere Haagerkonventionen.
Betænkningens forslag blev gennemført ved lov nr. 233 af 2. april 1997 om  

 ændring af adoptionsloven, indfødsretsloven og navneloven.
Ved denne lov gav  

 Folketinget samtidig sit samtykke til, at Danmark ratificerede  

 Haagerkonventionen.
Haagerkonventionen blev ratificeret af Danmark den 2. juli 1997, og  

 konventionen trådte herefter i kraft for Danmarks vedkommende den 1. november  

 1997, jf. konventionens artikel 46. Haagerkonventionen er ud over af Danmark  

 ratificeret af Mexico, Rumænien, Sri Lanka, Cypern, Polen, Spanien, Ecuador,  

 Peru, Costa Rica, Burkina Faso, Philippinerne, Canada, Venezuela, Finland og  

 Sverige.
Konventionen er undertegnet af en række yderligere lande, der dog  

 endnu ikke har ratificeret konventionen.
 Ligeledes den 1. november 1997 trådte den nævnte lov nr. 233 af 2. april  

 1997 om ændring af adoptionsloven, indfødsretsloven og navneloven i kraft,  

 jf. bekendtgørelse nr. 644 af 10. august 1997.
1.3. Adoptionsudvalgets afsluttende betænkning (nr. 1338/1997) Ifølge Adoptionsudvalgets kommissorium kunne udvalget endvidere fremsætte  

 forslag til andre ændringer af adoptionsloven og de administrative regler på  

 området end dem, der var nødvendige for, at Danmark kunne ratificere  

 Haagerkonventionen.
 Udvalget blev i den forbindelse i kommissoriet særligt anmodet om at  

 overveje, om der var behov for at ændre de gældende regler om  

 aldersforskellen mellem et adoptivbarn og adoptanterne, således at disse  

 regler blev mere fleksible.
I en beretning afgivet af Folketingets Retsudvalg den 30. maj 1996 over  

 forslag til folketingsbeslutning om liberalisering af adoptionslovgivningen  

 (Beslutningsforslag nr.
B 112, 1995-96) tilkendegav Retsudvalget, at man  

 ønskede, at justitsministeren anmodede Adoptionsudvalget om at belyse og  

 overveje en række yderligere problemstillinger vedrørende adoption.
 Adoptionsudvalget har på den baggrund i juni 1997 afgivet sin anden og  

 afsluttende betænkning (betænkning nr. 1338/1997 om international adoption).
2. Formålet med lovforslaget Lovforslagets formål er at gennemføre en revision af adoptionslovens  

 regler med hensyn til adoption af udenlandske børn.
 Med lovforslaget søges reglerne om undersøgelse og godkendelse af kommende  

 adoptanter gjort mere tidssvarende og smidige bl.a. ved, at adoptanterne får  

 en højere grad af medbestemmelse og ansvar i forbindelse med adoptionen  

 samtidig med, at myndighedernes kontrolfunktion træder i baggrunden.
 Der foreslås således indført et faseopdelt undersøgelses- og  

 godkendelsesforløb og et adoptionsforberedende kursus, der skal hjælpe  

 adoptanterne til i højere grad selv at kunne vurdere, om de har ressourcer  

 til at adoptere et udenlandsk barn.
 Reglerne om godkendelse af de udenlandske myndigheders anvisning af et  

 barn til de enkelte ansøgere (»matchingforslag«) foreslås ligeledes  

 ændret bl.a. således, at de amtskommunale adoptionssamråd for fremtiden ikke  

 skal godkende et barn, der er bragt i forslag, hvis den danske formidlende  

 organisation finder, at barnet ligger inden for ansøgernes godkendelse.
 Ved lovforslaget foreslås endvidere bl.a. ændringer i reglerne om  

 aldersforskel mellem adoptanter og adoptivbørn og reglerne om det antal børn,  

 et par kan adoptere.
 Lovforslaget bygger på Adoptionsudvalgets betænkning nr. 1338/1997 om  

 international adoption, der er omtalt ovenfor under pkt. 1.3. (i det følgende  

 benævnt betænkningen ).
 3. Undersøgelse og godkendelse af adoptanter.
 3.1. De gældende regler.
 Efter adoptionslovens § 4 a er det en betingelse for at adoptere et  

 udenlandsk barn, at ansøgerne efter en foretagen undersøgelse er blevet  

 godkendt som adoptanter.
 At adoptanterne skal være fundet egnet til at adoptere følger endvidere af  

 såvel Den Europæiske Adoptionskonvention fra 1967 om adoption af børn som  

 Haagerkonventionen fra 1993 om beskyttelse af børn og om samarbejde med  

 hensyn til internationale adoptioner, jf. nærmere betænkningen side  

 18-19.
 Afgørelse om, hvorvidt ansøgerne kan godkendes som adoptanter, træffes af  

 adoptionssamrådet i den amtskommune, hvor ansøgerne bor eller opholder sig,  

 jf. adoptionslovens § 25 a, stk. 1, og adoptionsbekendtgørelsens § 5, stk. 1.
 Den undersøgelse af adoptanternes forhold, der danner grundlaget for  

 samrådets afgørelse, foretages af den pågældende amtskommune, jf.  

 adoptionslovens § 25 a, stk. 1.
 Undersøgelsen består normalt af en orienterende samtale med begge ansøgere  

 (ægtefæller) efterfulgt af en samtale med ansøgerne hver for sig og et besøg  

 i ansøgernes hjem.
Undersøgelsen skal bl.a. belyse en række spørgsmål vedrørende ansøgernes  

 personlighed, økonomiske og personlige forhold, baggrunden for ønsket om at  

 adoptere osv.
På baggrund af samtalerne og besøget i hjemmet udarbejder  

 sagsbehandlerne en redegørelse til adoptionssamrådet.
Oplysningerne indgår  

 endvidere i en rapport om ansøgerne, der skal sendes til giverlandet med  

 henblik på det pågældende lands vurdering af ansøgerne og anvisning af et  

 barn til dem (matching).
 Med hensyn til undersøgelsens form og indhold henvises i øvrigt til   

 betænkningen side 96-98.
 Et samråds afslag på en ansøgning om godkendelse som adoptant kan  

 indbringes for Adoptionsnævnet, jf. adoptionslovens § 25 b, stk. 1.  

 Adoptionsnævnet kan i den forbindelse tage stilling til eventuelle  

 sagsbehandlingsfejl i samrådet.
Adoptionsnævnet havde endvidere indtil en ændring af adoptionsloven i 1984  

 (lov nr. 216 af 16. maj 1984) kompetence til at fastsætte generelle regler  

 vedrørende betingelserne for godkendelse som adoptant og til at føre tilsyn  

 med bl.a. samrådene.
Om baggrunden for lovændringen henvises til  

 Folketingstidende 1983- 84, 2. samling, tillæg A, sp. 197-212.
Kompetencen til at fastsætte regler om godkendelse som adoptant og om  

 adoptionssagers behandling tilkommer nu justitsministeren, jf.  

 adoptionslovens § 25. Hjemlen er udnyttet til udsendelse af  

 adoptionscirkulæret (cirkulære nr. 99 af 5. september 1986) og udgør  

 grundlaget for de cirkulæreskrivelser, som Civilretsdirektoratet løbende  

 udsender om konkrete og generelle adoptionsretlige spørgsmål.  

 Civilretsdirektoratet fører endvidere tilsyn med samrådene bl.a. ved, at en  

 række sager efter adoptionscirkulærets § 15 skal forelægges for direktoratet.  

 Forelæggelsespligten er bl.a. med til at give direktoratet et bredt overblik  

 over de særlige sagskategorier og indsigt i myndighedernes behandling af  

 sagerne og giver ofte direktoratet anledning til at oplyse myndighederne om  

 regler og sagsbehandlingsspørgsmål.
Der henvises til betænkningen side  

 134-136.
Efter § 61 i lov om kommunernes styrelse fører Indenrigsministeriet tilsyn  

 med, at amtskommunerne overholder lovgivningen.
Tilsynet omfatter imidlertid  

 alene den virksomhed, der varetages af amtskommunen, det vil sige amtsrådet,  

 udvalgene og den amtskommunale forvaltning.
Derimod omfatter tilsynet ikke  

 nævn og udvalg m.v., der selvstændigt og uafhængigt af amtsrådet varetager  

 opgaver.
Indenrigsministeriets tilsyn omfatter heller ikke den  

 sagsbehandling, som amtskommunen udfører som sekretariat for et sådant nævn  

 eller udvalg m.v.
Indenrigsministeriet fører således ikke tilsyn med  

 adoptionssamrådene og samrådssekretariaterne.
3.2. Adoptionsudvalgets overvejelser 3.2.1. Faseopdelt undersøgelses- og godkendelsessystem I betænkningen side 28-29 redegøres for den kritik, der har været  

 rejst mod det nugældende undersøgelses- og godkendelsessystem.
 På baggrund heraf foreslår Adoptionsudvalget, at reglerne ændres, således  

 at undersøgelsen af ansøgerne opdeles i tre adskilte faser.
Forslaget har bl.a. til formål, at ansøgere, der opfylder de generelle  

 godkendelseskrav, der stilles til adoptanter, i højere grad selv skal  

 vurdere, om de virkelig ønsker og har ressourcer til at adoptere et  

 udenlandsk barn.
For at ruste ansøgerne bedre til at foretage denne vurdering  

 foreslår udvalget, at der indføres et obligatorisk adoptionsforberedende  

 kursus for ansøgerne.
 Forslaget om et faseopdelt godkendelsessystem skal endvidere ses på  

 baggrund af, at Adoptionsudvalget har fundet det væsentligt, at der i videst  

 mulig omfang opstilles klare og målbare godkendelseskriterier, hvis  

 opfyldelse kan afklares i en meget tidlig fase af adoptionsforløbet - uden at  

 en individuel vurdering af ansøgerne dog helt kan undværes.
Et mindretal i udvalget (Landsforeningen Adoption og Samfunds  

 repræsentant), der er enig i forslaget om at indføre et faseopdelt  

 undersøgelses- og godkendelsessystem, har anført, at der er behov for at  

 præcisere hensigten med og indholdet i de tre faser, idet en mangel på  

 præcision i formuleringerne kan medføre, at adoptionssystemet udvikler sig  

 til det værst tænkelige scenario - nemlig fastholdelse af det nuværende  

 system udbygget med et obligatorisk kursus.
Der henvises til  

betænkningen side 33-35.
3.2.2. Større grad af ensartethed i samrådenes praksis og tilsyn med  

 samrådene Adoptionsudvalget har anført, at den kritik, der i de seneste års debat  

 har været rejst om uensartethed i samrådenes behandling og afgørelse af  

 ansøgninger om godkendelse som adoptant, næppe helt kan afvises.
I  

betænkningen er som bilag 7 optrykt en statistik over samrådenes og  

 Adoptionsnævnets afgørelser om godkendelse som adoptanter.
Som det fremgår af  

betænkningen side 136, er der tale om en foreløbig statistik.
I bilag  

 2 til lovforslaget er medtaget statistiske oplysninger, der er fremkommet  

 efter afgivelsen af  betænkningen vedrørende samrådenes sager om  

 godkendelse af adoptanter i 1996.
Udvalget har i lyset af de klare fordele, der er knyttet til, at  

 adoptionssagerne behandles og vurderes regionalt i 16 amtskommunale  

 adoptionssamråd, ikke fundet grund til at overveje en centralisering af disse  

 funktioner.
Udvalget har derimod fundet, at der på anden vis bør iværksættes  

 forskellige tiltag med henblik på en større grad af ensartethed i samrådenes  

 praksis.
Et flertal i udvalget (alle bortset fra Adoption og Samfunds  

 repræsentant) foreslår på den baggrund, at Adoptionsnævnets ansvarsområde  

 udvides, således at nævnet fremover skal fungere som tilsynsmyndighed i  

 forhold til samrådene.
Flertallet har i den forbindelse lagt vægt på, at  

 Adoptionsnævnet i forbindelse med dets virksomhed som rekursinstans har  

 kendskab til sagsrutinerne og forskelle i samrådenes praksis.
Flertallet har  

 endvidere lagt vægt på, at Adoptionsnævnet som følge af dets sammensætning  

 har en bred sagkundskab til rådighed, og at det har oparbejdet en betragtelig  

 viden om international adoption og tillige er præget af en høj grad af  

 kontinuitet, der må anses for at være af stor betydning for kvaliteten af et  

 tilsyn.
Der henvises til betænkningen side 137-138.
 Et mindretal i udvalget (Adoption og Samfunds repræsentant) finder,  

 at der er en række argumenter, der taler imod at flytte tilsynet med  

 samrådene og de amtslige opgaver til Adoptionsnævnet.
Mindretallet har anført, at det kan være vanskeligt at se, hvordan en  

 flytning af opgaven fra centralmyndigheden (Civilretsdirektoratet) kan være  

 forenelig med en styrket indsats på området.
Der vil i dette tilfælde kunne  

 skabes tvivl om ansvarsfordelingen mellem Civilretsdirektoratet og  

 Adoptionsnævnet og i forhold til amtskommunerne og Indenrigsministeriet.
Mindretallet har endvidere henvist til, at Adoptionsnævnets medlemmer har  

 kompetence med hensyn til konkrete forhold i forbindelse med godkendelse af  

 adoptionsansøgninger og børn.
Tilsynsopgaven spænder imidlertid videre og  

 omfatter bl.a. vigtige spørgsmål omkring arbejdsmetoder og organisation.
Her  

 er det ifølge mindretallet vanskeligt at forvente, at Adoptionsnævnet har de  

 nødvendige kvalifikationer, mens det må være naturligt at knytte denne  

 forventning til Civilretsdirektoratet.
Mindretallet har endelig henvist til, at et særligt problem i forbindelse  

 med den kritik af samrådenes og amtskommunernes virke på området, der gennem  

 årene har været rejst, har været, at området synes at have unddraget sig  

 politisk kontrol.
Det synes derfor ifølge mindretallet ikke logisk at flytte  

 tilsynet væk fra et område under ministeransvar.
Sammenfattende finder mindretallet, at der er meget, der taler for at lade  

 tilsynsopgaverne forblive i Civilretsdirektoratet, men at tilsynsopgaven må  

 opprioriteres.
Der henvises til betænkningen  side 144-145.
Spørgsmålet om opnåelse af en større grad af ensartethed i samrådenes  

 praksis må ses i sammenhæng med Adoptionsudvalgets anbefaling af, at der på  

 et mere overordnet plan sker en opprioritering af adoptionsområdet.
Der  

 henvises herom til pkt. 13 nedenfor.
3.2.3. Placering af samrådene og samrådssekretariaterne Et mindretal i udvalget (et medlem: Foreningen af  

 Statsamtsjurister og Foreningen af Statsamtmænds repræsentant) har anført, at  

 samrådene og samrådssekretariaterne, der i dag henhører under amtskommunerne,  

 bør henlægges til statsamterne, således at både forundersøgelse og  

 bevillingsudstedelse foretages i statsamtligt regi.
Mindretallet har bl.a.  

 henvist til, at en samling af alle dele af en adoptionssags behandling og  

 afgørelse under samme myndighed vil medføre kortere sagsbehandlingstid og  

 betyde en forenklet og mere overskuelig betjening af adoptionsansøgere.
Udvalgets flertal (alle øvrige medlemmer) går derimod ind for at  

 bevare samrådene og samrådssekretariaterne under amtskommunerne.
Flertallet  

 henviser bl.a. til, at en væsentlig grund til at flytte en opgave fra een  

 myndighed til en anden i almindelighed må være, at der herved opnås en  

 forbedring, f.eks. i form af kortere sagsbehandlingstid, større  

 overskuelighed for borgerne eller større ensartethed i afgørelserne, men at  

 man ikke umiddelbart finder, at sådanne hensyn taler for at overflytte  

 samrådssekretariaterne til statsamtligt regi.
 Der henvises til betænkningen side 40-41.
 3.3. Justitsministeriets forslag.
3.3.1. Faseopdelt undersøgelses- og godkendelsessystem Justitsministeriet er enig med Adoptionsudvalget i, at der er behov for at  

 ændre de nuværende regler for undersøgelse og godkendelse af personer, der  

 ansøger om at blive godkendt som adoptanter.
 Justitsministeriet kan derfor tilslutte sig udvalgets forslag om at opdele  

 undersøgelses- og godkendelsesforløbet i tre adskilte faser.
 Justitsministeriet er dog samtidig enig med mindretallet i, at forslaget  

 om et nyt, faseopdelt undersøgelses- og godkendelsesforløb ikke blot må føre  

 til en udbygning af det hidtidige system.
 Meningen er, at det nye undersøgelses- og godkendelsesforløb skal være -  

 og blive opfattet som - bedre end det gamle, herunder ved, at undersøgelsen i  

 højere grad får karakter af en dialog mellem ansøgerne og myndighederne og  

 ved, at det meget tidligt i forløbet afklares, om ansøgerne opfylder de  

 generelle betingelser for at blive godkendt som adoptanter.
 Justitsministeriet foreslår, at undersøgelses- og godkendelsesforløbet  

 tilrettelægges således:
Fase 1 I fase 1 indgives ansøgningen om godkendelse som adoptanter til  

 amtskommunen, og ansøgerne udfylder et skema med oplysning om bl.a.  

 ansøgernes alder, civilstand, beskæftigelse og boligforhold og et skema om  

 helbredserklæring til brug ved adoption.
Ansøgerne bliver endvidere bedt om  

 at give samtykke til, at amtskommunen kan indhente oplysninger om ansøgernes  

 straf- og skatteforhold.
Endvidere finder der som hidtil en orienterende samtale sted mellem  

 ansøgerne og amtskommunens sagsbehandler.
Ved denne samtale modtager  

 ansøgerne nærmere oplysninger om adoptionssagens forløb, hvilke krav der  

 stilles til adoptivforældre, hvilke emner der skal belyses, og hvad  

 oplysningerne skal bruges til.
På baggrund af de modtagne oplysninger træffer adoptionssamrådet afgørelse  

 om, hvorvidt de generelle krav for godkendelse som adoptant er opfyldt.
Er  

 kravene ikke opfyldt, får ansøgeren med det samme afslag på ansøgningen.
En  

 ansøger skal således ikke igennem alle 3 faser, hvis det allerede efter fase  

 1 er klart, at ansøgningen ikke kan imødekommes.
I fase 1 bør der efter Justitsministeriets opfattelse tages stilling til,  

 om ansøgerne opfylder kravene til alder, antal børn, boligforhold, samlivets  

 varighed, strafforhold m.v.
Der bør endvidere så vidt muligt tages stilling  

 til, om ansøgernes helbredsforhold er til hinder for godkendelse som  

 adoptanter.
Justitsministeriet er enig med Adoptionsudvalget i, at spørgsmålet om  

 godkendelse af adoptivforældre så vidt muligt bør afgøres efter målbare  

 kriterier.
Derved får ansøgerne mulighed for i højere grad at forudse  

 udfaldet af deres ansøgning, og samrådenes godkendelsespraksis bliver mere  

 ensartet.
Efter Justitsministeriets opfattelse må der imidlertid i et vist omfang  

 foretages en konkret vurdering af, om betingelserne for godkendelse er  

 opfyldt.
Det vil således efter Justitsministeriets opfattelse ikke være  

 hensigtsmæssigt f.eks. at opstille præcise krav til boligens størrelse.
Det  

 afgørende må være, om boligen kan anses for egnet til at udgøre de fysiske  

 rammer for et barns opvækst, og i den forbindelse vil forhold som boligens  

 beliggenhed, indretning m.v. kunne spille en lige så stor rolle som boligens  

 størrelse.
På samme måde bør der efter Justitsministeriets opfattelse ikke  

 opstilles præcise krav til adoptanternes indkomstforhold, idet andre forhold  

 som f.eks. familiens forbrugsmønster vil kunne spille en lige så stor rolle  

 for, om adoptanterne i økonomisk henseende vil kunne sikre barnet en god  

 opvækst.
Det vil efter Justitsministeriets opfattelse heller ikke være  

 hensigtsmæssigt - om overhovedet muligt - at opstille positiv- og  

 negativlister over helbreds- og strafforhold.
Der bør således være plads til,  

 at samrådene og Adoptionsnævnet ved afgørelsen af, om en ansøger kan  

 godkendes som adoptant, tager hensyn til de konkrete omstændigheder i sagen.
Fase 2 I fase 2 skal ansøgere, der opfylder de generelle betingelser for  

 at blive godkendt som adoptanter, gennemgå et obligatorisk,  

 adoptionsforberedende kursus.
Formålet med kurset er bl.a. at give ansøgerne  

 grundlag for selv at vurdere, om de har ressourcer til at adoptere et  

 udenlandsk barn.
 Kurserne vil bl.a. skulle sætte ansøgerne i stand til over for dem selv at  

 få prøvet og bekræftet deres motiv til at adoptere, og ansøgerne vil blive  

 undervist og rådgivet om en række forhold, der er af betydning ved adoption  

 af et udenlandsk barn, herunder adoptivbørnenes baggrund, børnenes tilpasning  

 i familien, børnenes reaktioner på nye omgivelser og omgivelsernes reaktioner  

 på børnene m.v.
 Med hensyn til spørgsmålet om kursets indhold og varighed m.v., og om  

 kurser for andre end førstegangsansøgende henvises til lovforslagets pkt. 5.3  

 nedenfor.
Fase 3 I fase 3 skal det afgøres, om de ansøgere, der opfylder de  

 generelle betingelser for at blive godkendt som adoptanter, og som efter  

 deltagelse i det adoptionsforberedende kursus oplyser, at de opretholder  

 ønsket om at adoptere, også efter en individuel vurdering kan anses for  

 egnede som adoptivforældre.
 En stor del af de afslag på ansøgninger om godkendelse som adoptant, der  

 gives efter de gældende regler, sker med henvisning til, at de generelle krav  

 ikke er opfyldt.
 Sigtet med det obligatoriske, adoptionsforberedende kursus i fase 2 er  

 bl.a., at de ansøgere, der ganske vist opfylder de generelle krav, men som  

 alligevel ikke er egnede som adoptanter, selv kommer til at indse dette og  

 derfor tilbagekalder deres ansøgning.
Det må på den baggrund forventes, at antallet af sager, hvor det i fase 3  

 viser sig nødvendigt efter en individuel vurdering at nægte ansøgerne  

 godkendelse som adoptanter, bliver begrænset.
Der bør dog efter  

 Justitsministeriets opfattelse ikke - som foreslået af et mindretal i  

 Adoptionsudvalget (Landsforeningen Adoption og Samfunds repræsentant)(  

betænkningen , side 35) - på forhånd sættes tal på, hvilken  

 afslagsprocent i fase 3, der kan accepteres.
Undersøgelsen i fase 3 må forventes i hovedparten af sagerne at kunne  

 koncentreres om en individuel beskrivelse af ansøgerne.
Denne beskrivelse vil  

 dels have til formål at give samrådet det fornødne grundlag for at træffe  

 afgørelse om godkendelse som adoptant og fastsætte de nærmere rammer for  

 godkendelsen (herunder om ansøgerne kan godkendes til et lille eller et  

 større barn), dels at give de udenlandske myndigheder det fornødne grundlag  

 for deres afgørelse om godkendelse af ansøgerne og anvisning af et barn  

 (matching).
 Beskrivelsen må tilvejebringes i et samarbejde mellem sagsbehandler og  

 ansøgere under det antal samtaler, herunder et hjemmebesøg, der i den enkelte  

 sag må anses for nødvendig.
Justitsministeriet forudsætter herved, at omfanget af fase 3 skal være  

 klart mere begrænset end en forundersøgelse med henblik på godkendelse som  

 adoptant efter de nugældende regler.
Det indebærer bl.a., at en række  

 forhold, der er omtalt i  betænkningen kapitel 4, herunder indstilling  

 til børn og unge, familiære forhold m.v., i almindelighed forudsættes tillagt  

 betydeligt mindre vægt end efter hidtidig praksis.
Det forudsættes således,  

 at det klart skal have undtagelsens karakter, at der bliver givet afslag på  

 godkendelse som adoptant i denne fase.
 Hvis sagsbehandleren er i tvivl om, hvorvidt ansøgerne bør godkendes som  

 adoptanter, må undersøgelsen dog ventes at blive mere omfattende, eventuelt  

 med inddragelse af en anden sagsbehandler og efter omstændighederne  

 psykiatrisk eller psykologisk bistand.
3.3.2. Større grad af ensartethed i samrådenes praksis og tilsyn med  

 samrådene Justitsministeriet er enig med Adoptionsudvalget i, at der bør søges  

 opnået en større grad af ensartethed i samrådenes praksis.
Det bør efter Justitsministeriets opfattelse i princippet være sådan, at  

 en sag om godkendelse som adoptant alt andet lige får den samme behandling og  

 det samme udfald, uanset hvor i landet ansøgerne bor.
De statistiske  

 oplysninger, der er omtalt ovenfor under pkt. 3.2.2. og i bilag 2 til  

 lovforslaget, synes imidlertid at vise, at det ikke helt er tilfældet.
 En højere grad af ensartethed i behandlingen og afgørelsen af sagerne vil  

 efter Justitsministeriets opfattelse kunne bidrage væsentligt til at styrke  

 tilliden til og tilfredsheden med adoptionssystemet og dermed imødekomme den  

 kritik af det, der har været rejst.
 Adoptionsnævnet bidrager gennem sin virksomhed som klageinstans i forhold  

 til samrådenes afgørelser til en ensartet praksis i de 16 adoptionssamråd.  

 Når de statistiske oplysninger alligevel viser en vis uensartethed i praksis,  

 skyldes det formentlig bl.a., at Adoptionsnævnet efter de gældende regler kun  

 får forelagt sager og dermed kun har mulighed for at gribe korrigerende ind i  

 tilfælde, hvor der er givet afslag på godkendelse som adoptant.
 Antallet af klagesager, der bliver forelagt for Adoptionsnævnet, må  

 endvidere forventes at falde i de kommende år som følge af det foreslåede nye  

 undersøgelses- og godkendelsessystem, jf. ovenfor pkt. 3.2.1. Også af denne  

 grund vil Adoptionsnævnet være afskåret fra gennem virksomheden som  

 klageinstans at sikre den ønskede højere grad af ensartethed i samrådenes  

 praksis.
 For at opnå en højere grad af ensartethed i samrådenes praksis er det  

 derfor nødvendigt enten at udvide Adoptionsnævnets opgaver til også at  

 omfatte tilsynet med samrådene eller at intensivere det tilsyn, der i dag  

 udøves af Civilretsdirektoratet.
Justitsministeriet er enig med Adoptionsudvalgets flertal i, at  

 Adoptionsnævnet må antages at have de bedste forudsætninger for at føre  

 tilsyn med samrådene.
Justitsministeriet foreslår derfor, at det i  

 adoptionslovens § 25 b fastsættes, at Adoptionsnævnet fører tilsyn med  

 samrådene efter regler fastsat af justitsministeren.
 Kompetencen til at fastsætte generelle regler om godkendelse som adoptant  

 og om adoptionssagers behandling skal efter forslaget fortsat ligge hos  

 justitsministeren (Civilretsdirektoratet), jf. adoptionslovens § 25.
3.3.3. Placering af samrådene og samrådssekretariaterne Efter Justitsministeriets opfattelse vil der næppe med hensyn til  

 ensartethed i afgørelserne om godkendelse som adoptant eller med hensyn til  

 sagsbehandlingstid m.v. være væsentlige fordele forbundet med som foreslået  

 af et mindretal i Adoptionsudvalget at flytte samrådene og  

 samrådssekretariaterne fra amtskommunerne til statsamterne.
Amtskommunerne besidder betydelig faglig ekspertise vedrørende børns  

 vilkår og udviklingsmuligheder, og der vil derfor næppe heller med hensyn til  

 sagsbehandlingens og samrådsafgørelsernes kvalitet kunne vindes noget ved en  

 sådan flytning.
Det forhold, at adoptionsbevillingen udstedes at statsamtet,  

 kan efter Justitsministeriets opfattelse heller ikke begrunde en flytning.
 Justitsministeriet foreslår derfor i overensstemmelse med flertallet i  

 udvalget, at samrådene og samrådssekretariaterne som hidtil skal henhøre  

 under amtskommunerne.
4. De formidlende organisationer 4.1. De gældende regler Adoptionsformidlingen af udenlandske børn varetages at de formidlende  

 organisationer Adoption Center, DanAdopt og Terre des Hommes, som  

 justitsministeren efter adoptionslovens § 30 har givet tilladelse til at yde  

 adoptionshjælp.
Justitsministeren (Civilretsdirektoratet) har i de formidlende  

 organisationers autorisationer fastsat de nærmere rammer for  

 organisationernes virksomhed og fører tilsyn med overholdelsen heraf.
Om de  

 formidlende organisationers virksomhed og om omfanget af tilsynet med  

 organisationerne henvises til  betænkningen kapitel 9, side 160 ff.
 En sag om adoption af et udenlandsk barn indledes ved, at ansøgerne retter  

 henvendelse til en af de tre godkendte formidlende organisationer, der  

 herefter på ansøgernes vegne indsender en ansøgning om godkendelse som  

 adoptanter til amtskommunen.
Der er imidlertid efter adoptionsloven i princippet ikke noget til hinder  

 for, at ansøgere i Danmark søger at gennemføre en privat fremmedadoption uden  

 bistand fra en formidlende organisation.
Om private fremmedadoptioner  

 henvises til betænkningen side 153- 154. Den bemyndigelse, som  

 justitsministeren efter adoptionslovens § 30, stk. 3, har til at fastsætte  

 regler om, at personer, der ønsker at adoptere, pålægges at søge bistand hos  

 en godkendt formidlende organisation, er således ikke udnyttet.
4.2. Adoptionsudvalgets overvejelser 4.2.1. Betingelserne for autorisation Adoptionsudvalgets flertal (alle bortset fra Adoption og Samfunds  

 repræsentant) finder ikke, at der er grundlag for at ændre på kravene til  

 organisationer, der ønsker at få autorisation til adoptionsformidling.
 Et mindretal i udvalget (Adoption og Samfunds repræsentant), der i  

 øvrigt er kritisk over for de gældende autorisationers indhold, finder, at  

 der bør opstilles specifikke krav således, at enhver organisation, der  

 opfylder betingelserne, kan og skal autoriseres.
 Der henvises til betænkningen side 182-183.
4.2.2. Tilsynet med de formidlende organisationer Der er i Adoptionsudvalget enighed om, at der bør ske en styrkelse af  

 tilsynet med de formidlende organisationers virksomhed.
Det skyldes bl.a.  

 Haagerkonventionens krav til tilsynsvirksomheden samt forslaget om en ændret  

 procedure for godkendelse af udenlandske matchingforslag, der er omtalt  

 nedenfor under pkt. 11.
 Et flertal i udvalget (alle bortset fra Adoption og Samfunds  

 repræsentant) foreslår, at tilsynet med de formidlende organisationers  

 behandling af udenlandske matchingforslag og med organisationernes virksomhed  

 i udlandet henlægges til Adoptionsnævnet.
Det almindelige tilsyn med de formidlende organisationer, herunder med de  

 organisationsmæssige og økonomiske forhold, samt beføjelserne til eventuelt  

 at skride ind over for organisationerne, bør derimod efter flertallets  

 opfattelse fortsat ligge hos Civilretsdirektoratet, der har har meddelt  

 organisationerne autorisation.
Der henvises til betænkningen side  

 139-140.
Et mindretal i udvalget (Adoption og Samfunds repræsentant) finder,  

 at tilsynet med de formidlende organisationer bør forblive i  

 Civilretsdirektoratet, men at tilsynsopgaverne bør opprioriteres.
Der  

 henvises til betænkningen side 144-145.
Mindretallet har i øvrigt på en række punkter rejst kritik af de  

 formidlende organisationers og tilsynsmyndighedens virksomhed.
Disse  

 kritikpunkter - som de formidlende organisationer finder er overraskende og  

 udokumenterede - vil blive søgt afklaret i en dialog mellem de formidlende  

 organisationer, Adoption og Samfund og Civilretsdirektoratet.
Der henvises  

 til betænkningen side 175- 178.
4.2.3. Tilmelding til en formidlende organisation Efter Adoptionsudvalgets opfattelse bør internationale adoptioner i videst  

 muligt omfang gennemføres af en autoriseret formidlende organisation.
Efter  

 udvalgets opfattelse bør det overvejes at udnytte bemyndigelsen i  

 adoptionslovens § 30, stk. 3, til at fastsætte, at personer, der ønsker at  

 adoptere, bortset fra tilfælde, hvor der foreligger særlige omstændigheder,  

 skal søge bistand hos en formidlende organisation.
Der henvises til   

 betænkningen side 166.
 Udvalget har endvidere drøftet, på hvilket tidspunkt i undersøgelses- og  

 godkendelsesforløbet en adoptionsansøger bør være tilmeldt en formidlende  

 organisation.
 Et flertal i udvalget (6 medlemmer: formanden, repræsentanterne for  

 de formidlende organisationer og repræsentanterne for statsamterne og  

 amtskommunerne) finder, at den gældende ordning, hvorefter adoptionssager  

 normalt indledes med, at adoptionsansøgerne henvender sig til en af de tre  

 formidlende organisationer, bør bevares.
 Et mindretal i udvalget (3 medlemmer: Justitsministeriets  

 repræsentanter og repræsentanten for Adoption og Samfund) finder, at  

 tilmelding til en formidlende organisation først bør kræves, når fase 2 er  

 gennemført.
 Der henvises til betænkningen side 36-40.
4.3. Justitsministeriets forslag 4.3.1. Betingelserne for autorisation Justitsministeriet er enig med Adoptionsudvalgets flertal i, at der ikke  

 er behov for at ændre reglerne for godkendelse af formidlende organisationer.  

 Jusitsministeriet foreslår på den baggrund ingen ændringer i adoptionslovens  

 § 30, stk. 1.
 At drive adoptionsformidling stiller store krav til organisationen om  

 bl.a. et bredt kontaktnet i giverlandene, et sagkyndigt personale, der kan  

 betjene ansøgerne, et solidt økonomisk fundament, således at ansøgerne har  

 sikkerhed for, at organisationen ikke pludselig ophører med at virke, osv.
Justitsministeriet har ikke kendskab til, at der er organisationer ud over  

 de tre allerede godkendte, der ønsker tilladelse til at drive  

 adoptionsformidling.
Hvis der imidlertid på et tidspunkt fremkommer en sådan  

 ansøgning, vil Justitsministeriet være positivt indstillet over for  

 ansøgningen, hvis organisationen kan leve op til de samme betingelser, som de  

 nuværende organisationer skal overholde.
4.3.2. Tilsynet med de formidlende organisationer De formidlende organisationer varetager en så central funktion i det  

 danske adoptionssystem, at der er en naturlig offentlig interesse i at sikre,  

 at organisationernes arbejde tilrettelægges og udføres så hensigtsmæssigt og  

 effektivt som muligt.
 Justitsministeriet er på den baggrund enig i, at der som foreslået af et  

 enigt Adoptionsudvalg - også repræsentanterne for de formidlende  

 organisationer - bør ske en styrkelse af tilsynet med de formidlende  

 organisationers virksomhed.
 De formidlende organisationers autorisation meddeles af Justitsministeriet  

 (Civilretsdirektoratet). På den baggrund bør det almindelige tilsyn med de  

 formidlende organisationers organisationsmæssige og økonomiske forhold og  

 beføjelsen til eventuelt at skride ind over for organisationerne efter  

 Justitsministeriets opfattelse fortsat ligge hos Civilretsdirektoratet.
 I forbindelse med forslaget om en ændret procedure for godkendelse af  

 udenlandske matchingforslag, der er omtalt nedenfor under pkt. 11, får de  

 formidlende organisationer for fremtiden et betydeligt ansvar for vurderingen  

 af, om et udenlandsk matchingforslag ligger inden for ansøgernes godkendelse.
Justitsministeriet kan i den forbindelse tilslutte sig flertallets forslag  

 om, at tilsynet med de formidlende organisationers behandling af udenlandske  

 matchingforslag henlægges til Adoptionsnævnet.
Adoptionsnævnet har således  

 som klageinstans i forhold til samrådenes afgørelser oparbejdet et betydeligt  

 erfaringsgrundlag og har dermed efter Justitsministeriets opfattelse de  

 bedste forudsætninger for at føre tilsyn med de vurderinger, som de  

 formidlende organisationer foretager med hensyn til, om udenlandske  

 matchingforslag ligger inden for eller uden for ansøgernes godkendelse.
Justitsministeriet kan endvidere tilslutte sig flertallets forslag om at  

 henlægge tilsynet med de formidlende organisationers virksomhed i udlandet  

 til Adoptionsnævnet.
Forslaget må bl.a. ses i sammenhæng med forslaget omtalt  

 nedenfor under pkt. 13 om, at Adoptionsnævnet skal være ansvarlig for at  

 indhente, bearbejde og formidle viden på adoptionsområdet, såvel på nationalt  

 som på internationalt plan.
Derved opnår Adoptionsnævnet de informationer om  

 den internationale udvikling på adoptionsområdet, som må anses for en  

 forudsætning for et effektivt tilsyn med de formidlende organisationers  

 virksomhed i udlandet.
Da beføjelsen til eventuelt at skride ind over for de formidlende  

 organisationer som nævnt fortsat bør ligge hos Civilretsdirektoratet, må  

 Adoptionsnævnet indberette sagen til Civilretsdirektoratet, hvis nævnet i  

 forbindelse med dets tilsynsvirksomhed er blevet opmærksom på forhold, der  

 efter nævnets opfattelse gør det nødvendigt at gribe ind over for  

 organisationerne.
Der vil dog ikke være noget til hinder for, at  

 Adoptionsnævnet på egen hånd retter henstillinger til organisationerne i  

 anledning af tilsynsvirksomheden.
Adoptionsnævnets tilsynsvirksomhed med de formidlende organisationer, der  

 forudsætter en ændring af adoptionslovens § 30, påtænkes udøvet i henhold til  

 regler, der fastsættes af justitsministeren.
Der påtænkes i den forbindelse  

 fastsat regler om, at Civilretsdirektoratet kan indhente udtalelser fra  

 Adoptionsnævnet om generelle og konkrete spørgsmål vedrørende de formidlende  

 organisationer, og om nævnets underretning af direktoratet om forhold, som  

 tilsynet giver anledning til.
4.3.3. Tilmelding til en formidlende organisation Justitsministeriet er enig med mindretallet i udvalget i, at tilmelding  

 til en formidlende organisation først bør kræves ved indledningen af fase 3.
 Det er således efter Justitsministeriets opfattelse en naturlig konsekvens  

 af den foreslåede nye undersøgelses- og godkendelsesordning, hvor der i fase  

 2 er indlagt et kursusforløb, at ansøgerne ikke behøver at vælge en  

 formidlende organisation, før fase 2 er afsluttet, og ansøgerne derved har  

 fået bedre forudsætninger for at vælge formidlende organisation.
 Justitsministeriet er opmærksom på de fordele for ikke mindst  

 adoptionsansøgerne selv i form af mulighed for vejledning m.v., der som  

 anført af flertallet er forbundet med at være tilmeldt en formidlende  

 organisation allerede fra tidspunktet for indgivelsen af ansøgningen om  

 godkendelse som adoptant.
 Efter Justitsministeriets opfattelse bør det imidlertid være frivilligt  

 for ansøgerne, om de ønsker at benytte sig af disse fordele, eller om de  

 ønsker at vente med at tilmelde sig en formidlende organisation, indtil fase  

 2 er overstået, og ansøgerne dermed gennem kursusforløbet har fået bedre  

 forudsætninger for at vælge organisation og er blevet sikre på deres ønske om  

 at adoptere.
 Derimod bør der efter Justitsministeriets opfattelse stilles krav om, at  

 ansøgerne er tilmeldt en formidlende organisation, inden de påbegynder fase  

 3. En ansøger bør således normalt ikke kunne godkendes som adoptant,  

 medmindre den pågældende er tilmeldt en godkendt formidlende organisation.  

 Det bør således fastholdes, at adoption af udenlandske børn bør gennemføres  

 med bistand af de formidlende organisationer, som er godkendt hertil, og ikke  

 på den måde, at godkendte adoptionsansøgere på egen hånd søger at opspore et  

 barn i udlandet (private fremmedadoptioner).
5. Rådgivning og vejledning af adoptionsansøgere 5.1. De gældende regler Efter den nuværende ordning sker den rådgivning og vejledning, som det  

 offentlige yder til ansøgere om adoption, hovedsagelig i forbindelse med de  

 samtaler, som amtskommunens sagsbehandlere har med de pågældende som led i  

 undersøgelsen af, om ansøgerne kan godkendes som adoptanter.
 Det offentlige yder endvidere rådgivning af personer, der er blevet  

 godkendt som adoptanter, både i forbindelse med, at et barn bringes i  

 forslag, og umiddelbart efter hjemtagelsen af barnet.
Adoptionsansøgere og adoptanter har også mulighed for at modtage  

 rådgivning og vejledning hos de formidlende organisationer Adoption Center,  

 DanAdopt og Terres des Hommes og hos Landsforeningen Adoption og Samfund, der  

 er en privat forening af adoptivforældre og voksne adopterede.
Der henvises  

 til  betænkningen side 103-108.
5.2. Adoptionsudvalgets overvejelser Adoptionsudvalget har fundet, at der er behov for at styrke rådgivningen  

 af adoptionsansøgere.
Udvalget har derfor foreslået, at der indføres et  

 adoptionsforberedende kursus, der skal være obligatorisk for  

 førstegangsansøgere og frivilligt for personer, der har adopteret tidligere.
Kurset skal efter forslaget placeres som fase 2 i det foreslåede nye  

 undersøgelses- og godkendelsesforløb, jf. ovenfor pkt. 3.3, men skal i øvrigt  

 være adskilt fra dette forløb.
De oplysninger om ansøgerne, der kommer frem  

 under kurset, må således ikke videregives til brug for undersøgelsen og  

 godkendelsen.
Adoptionsudvalget har skitseret de hovedtemaer, der bør indgå i  

 kursusforløbet.
Det drejer sig bl.a. om ansøgernes motiv for at adoptere,  

 adoptivbarnets baggrund, adoptivbarnets tilpasning i familien, adoptivbarnets  

 reaktioner på de nye omgivelser og adoptivbarnets følelser.
Der henvises til  

betænkningen side 114-115.
Adoptionsudvalget har fundet, at kursusforløbet er en offentlig opgave, og  

 at det er en følge af Haagerkonventionens artikel 9, litra c, at den  

 myndighed, der i henhold til konventionen er udpeget som centralmyndighed (i  

 Danmark Civilretsdirektoratet), har det overordnede ansvar for  

 tilrettelæggelsen af det adoptionsforberedende kursus.
Udvalget peger i den  

 forbindelse på muligheden af, at dette sker i samarbejde mellem de  

 involverede myndigheder og organisationer, herunder Civilretsdirektoratet,  

 Adoptionsnævnet, de formidlende organisationer og Landsforeningen Adption og  

 Samfund.
Der henvises til betænkningen side 114 og side 141.
5.3. Justitsministeriets forslag Justitsministeriet er enig med Adoptionsudvalget i, at der er behov for at  

 styrke det offentliges rådgivning og vejledning af personer, der ansøger om  

 godkendelse som adoptanter til et barn fra et andet land.
 Justitsministeriet kan derfor tilslutte sig Adoptionsudvalgets forslag om  

 indførelsen af et adoptionsforberedende kursus, der placeres som fase 2 i det  

 nye undersøgelses- og godkendelsesforløb.
 Da deltagelsen i kurset ikke alene er i ansøgernes egen men også i  

 adoptivbørnenes og det offentliges interesse, er Justitsministeriet enig med  

 udvalget i, at kurset bør være obligatorisk for førstegangsansøgere.
Det Danske Center for Menneskerettigheder har i forbindelse med høringen  

 over betænkningen anført, at det ikke forekommer ganske stemmende med  

 Haagerkonventionen generelt at fritage ansøgere, der tidligere har adopteret,  

 fra det obligatoriske kursus.
Med henvisning til konventionens bærende  

 princip om hensynet til barnets bedste, vil også andengangsansøgere i nogle  

 tilfælde efter Centrets opfattelse have behov for rådgivning.
Som eksempel  

 nævner Centret, at et (måske) større barns integration i en familie med et  

 adopteret eller et biologisk barn i mange tilfælde kan forudsætte en vis  

 rådgivning med hensyn til søskendeaccept og søskendejalousi.
 Justitsministeriet foreslår på den baggrund, at samrådet får mulighed for  

 efter regler fastsat af justitsministeren at bestemme, at personer, der  

 tidligere har adopteret et barn fra et andet land, skal deltage i et  

 adoptionsforberedende kursus for på ny at blive godkendt som adoptanter til  

 et sådant barn, hvis der er behov for det, jf. forslaget til § 25 c, stk. 2.
 De nærmere regler om indholdet og tilrettelæggelsen af kurserne vil blive  

 fastsat af justitsministeren, jf. forslaget til § 25 c, stk. 3.  

 Justitsministeriet er i den forbindelse indstillet på at fastsætte regler om,  

 at ansøgerne skal have bevis for gennemførelsen af kurset, men der påtænkes  

 ikke fastsat krav om prøver eller eksamen i forbindelse med afslutningen af  

 kurset.
 Justitsministeriet (Civilretsdirektoratet) vil i øvrigt inddrage de  

 berørte myndigheder og organisationer i tilrettelæggelsen af kurserne.
Med hensyn til indholdet af de obligatoriske kurser for  

 førstegangsansøgere er Justitsministeriet indstillet på at tage udgangspunkt  

 i den opregning af hovedtemaer, der er anført i  betænkningen side  

 114-115. Under kursusforløbet bør man således bl.a. komme ind på  

 adoptanternes motiv for at adoptere, adoptivbarnets tilpasning i den nye  

 familie, barnets reaktion på de nye omgivelser og omgivelsernes reaktion på  

 barnet.
Man bør endvidere komme ind på behovet for senere at tale med barnet  

 om dets baggrund og forskellige følelsesmæssige forhold, herunder eventuelle  

 identitetsproblemer hos barnet.
 Kurserne vil af hensyn til deltagerne blive søgt afviklet flere steder i  

 landet og med så hyppige mellemrum, at behandlingen af ansøgningerne om  

 godkendelse som adoptant ikke unødigt forsinkes.
I medfør af forslaget til § 25 c, stk. 3, kan justitsministeren fastsætte  

 regler om betaling for deltagelsen i kurserne.
Justitsministeriet er  

 indstillet på at fastsætte betalingen svarende til ca. 1/3 af de samlede  

 udgifter.
Det vil for så vidt angår kurserne for førstegangsadoptanter sige  

 ca. 5.000 kr. i alt for et ægtepar.
Der henvises til pkt. 14 nedenfor om  

 lovforslagets økonomiske og administrative konsekvenser.
6. Aldersforskel mellem adoptanter og adoptivbarn 6.1. De gældende regler Efter adoptionsbekendtgørelsens § 6, stk. 1, nr. 1, kan en ansøger ikke,  

 medmindre der foreligger særlige omstændigheder, godkendes som adoptant, hvis  

 der på tidspunktet for ansøgningens indgivelse er over 40 års aldersforskel  

 mellem ansøger og barn.
 Bestemmelsen indebærer, at en ansøger, der ønsker at blive godkendt til  

 adoption af et lille barn (mellem 0-36 måneder), ikke må være fyldt 41 år på  

 ansøgningstidspunktet.
Bestemmelsen opstiller ikke en fast aldersgrænse for ansøgeren, men et  

 krav om, at der ikke, medmindre der foreligger særlige omstændigheder, må  

 være over 40 års aldersforskel mellem ansøger og barn.
Der er således en  

 fleksibilitet i bestemmelsen, som indebærer, at ansøgere, der er over 40 år,  

 og som derfor normalt ikke vil kunne godkendes til adoption af et lille barn,  

 vil kunne godkendes til adoption af et større barn.
 Alderskravet skal være opfyldt på tidspunktet for ansøgningens indgivelse.  

 Det betyder, at personer, der ansøger om at adoptere et lille barn, som følge  

 af den tid, der går med at blive undersøgt og godkendt og få anvist et barn,  

 vil kunne være 41-44 år ved modtagelsen af barnet.
 Efter adoptionsbekendtgørelsens § 6, stk. 2, kan betingelsen om 40 års  

 aldersforskel mellem ansøger og barn fraviges, hvis ansøgerne inden rimelig  

 tid - det vil i praksis sige ca. 1 1/2 år - efter at have modtaget et  

 adoptivbarn ansøger om godkendelse til adoption af endnu et barn.
Bestemmelsen gør det muligt for adoptanter, der allerede har adopteret et  

 barn, at adoptere endnu et barn, selv om de ikke opfylder den almindelige  

 aldersbetingelse om en maksimal aldersforskel på 40 år mellem ansøgere og  

 barn.
Bestemmelsen indebærer, at adoptanterne, der som nævnt vil kunne være  

 41-44 år ved modtagelsen af det første lille barn, vil kunne være ca. 44-47  

 år ved modtagelsen af det andet lille barn.
6.2. Adoptionsudvalgets overvejelser Der har i Adoptionsudvalget været enighed om, at det i almindelighed vil  

 være at foretrække, at adoptivforhold stiftes inden for den aldersperiode,  

 hvor en familie normalt får biologiske børn.
Udvalget har herved bl.a. lagt  

 vægt på, at adoptivbarnet ikke bør stilles yderligere anderledes end børn i  

 biologiske familier ved, at adoptivbarnets forældre er betydeligt ældre end  

 forældrene til adoptivbarnets jævnaldrene skolekammerater og venner.
Udvalget  

 har endvidere lagt vægt på, at adoptanterne ikke bør være for gamle, og at de  

 har de nødvendige ressourcer under hele barnets opvækst.
Adoptionsudvalget har i den forbindelse anført, at det kan forekomme  

 uhensigtsmæssigt at godkende ansøgere til adoption i tilfælde, hvor  

 giverlandene ikke vil være indstillet på at medvirke hertil på grund af  

 ansøgernes alder.
Fastsættelsen af de danske alderskrav bør derfor efter  

 udvalgets opfattelse næppe ske uden en vis hensyntagen til de reelle  

 muligheder for, at giverlandene vil anvise ansøgerne et barn.
 Der har i Adoptionsudvalget endvidere været enighed om, at det er til  

 fordel for barn og familie, at den første adoption gennemføres tidligt, og at  

 det bør overvejes, på hvilke måder man bedst kan gennemføre en  

 holdningspåvirkning med sigte på, at adoption betragtes som et ligeværdigt  

 alternativ til biologisk fødsel med teknisk bistand, og ikke som en sidste  

 chance når teknisk hjælp efter en række forsøg ikke har givet det ønskede  

 resultat.
 Mens der således har været enighed i udvalget om, at der bør iværksættes  

 initiativer med henblik på at sikre, at den første adoption gennemføres  

 tidligere, har der ikke i udvalget kunnet opnås enighed om at foreslå en  

 generel skærpelse af aldersgrænserne som et middel hertil.
 Et flertal i udvalget (5 medlemmer: formanden, repræsentanterne for  

 Justitsministeriet, repræsentanten for statsamterne og repræsentanten for  

 Terre des Hommes) har frarådet, at der gennemføres en generel lempelse af  

 alderskravene for ansøgere til mindre børn mellem 0-36 måneder.  

 Udgangspunktet for aldersreglerne bør således efter flertallets opfattelse  

 fortsat være, at der på tidspunktet for indgivelsen af ansøgningen om  

 godkendelse som adoptant ikke må være over 40 års aldersforskel mellem  

 ansøger og barn.
Flertallet finder dog, at en vis fleksibilitet vil være forsvarlig i  

 tilfælde, hvor den ene ansøger er ældre end 40 år, men hvor den anden er  

 noget yngre.
Flertallet har endvidere for så vidt angår adoption af større  

 børn og andre vanskeligt anbringelige børn anbefalet en større fleksibilitet  

 over for alderskravene under forudsætning af, at ansøgerne - bl. a. gennem  

 erfaring med egne børn - har de særlige kvalifikationer, der vil kunne  

 medvirke til at sikre et gunstigt adoptionsforløb med et sådant barn.
 Flertallet er delt i spørgsmålet om, hvorvidt den fleksibilitet med hensyn  

 til alderskravet ved adoption af endnu et barn, som den gældende bestemmelse  

 i adoptionsbekendtgørelsens § 6, stk. 2, giver mulighed for, bør opretholdes.
 3 medlemmer inden for flertallet (Justitsministeriets repræsentanter og  

 repræsentanten for Terre des Hommes) har fundet, at der fortsat kan være  

 grund til en vis fleksibilitet med hensyn til alderskravet, hvis ansøgerne i  

 en sen alder har adopteret deres første barn og derefter ønsker at adoptere  

 endnu et barn.
 Udgangspunktet om, at der ikke må være mere end 40 års aldersforskel  

 mellem ansøger og barn, bør således ifølge disse medlemmers opfattelse  

 fortsat kunne fraviges, hvis ansøgerne inden rimelig tid efter at have  

 modtaget et adoptivbarn ansøger om godkendelse til adoption af endnu et barn.
En ansøgning om adoption af et lille barn mellem 0-36 måneder bør dog  

 ifølge disse medlemmer ikke kunne indgives så sent, at ansøgerne vil kunne  

 modtage barnet på et tidspunkt, hvor de (kvinden) på grund af reglerne i lov  

 om kunstig befrugtning i forbindelse med lægelig behandling, diagnostik og  

 forskning m.v. ville have været afskåret fra at få et barn ved kunstig  

 befrugtning.
Efter § 6 i den nævnte lov må kunstig befrugtning ikke finde  

 sted i de tilfælde, hvor den kvinde, der skal føde barnet, er ældre end 45 år  

 (det vil sige 46 år på nær en dag).
 Der henvises til betænkningen side 53.
2 medlemmer inden for flertallet (formanden og statsamternes repræsentant)  

 har anført, at den gældende regel i adoptionsbekendtgørelsens § 6, stk. 2,  

 åbner mulighed for adoption i tilfælde, hvor adoptanternes alder ligger ud  

 over, hvad der i almindelighed er ønskeligt af hensyn til barnet.
Disse  

 medlemmer har derfor fundet, at denne regel bør ophæves, hvis der ikke sker  

 en væsentlig skærpelse af alderskravene for førstegangsadoptanter af små  

 børn.
 Der henvises til betænkningen side 53-54.
 Et mindretal i Adoptionsudvalget (3 medlemmer: repræsentanten for  

 de amtskommunale adoptionssamråd og samrådssekretariater og repræsentanterne  

 for Adoption Center og DanAdopt) har foreslået en skærpelse af de gældende  

 aldersregler.
Efter mindretallets opfattelse skal det være en betingelse for godkendelse  

 som adoptanter, at ingen af ansøgerne er fyldt 40 år på tidspunktet for  

 samrådsgodkendelsen.
Godkendelse skal dog kunne ske, selv om  

 aldersbetingelsen ikke er opfyldt, hvis  ansøgerne ønsker at blive  

 godkendt til et barn, der er ældre end 36 måneder, hvis det drejer sig  

 om adoption af et barn, der er søskende til et barn, som ansøgerne har  

 adopteret i forvejen, eller hvis ansøgerne i forvejen har erfaringer  

 med egne børn i hjemmet og ønsker at blive godkendt til et handicappet barn.
 Den foreslåede 40 års aldersgrænse skal kunne fraviges, hvis kun den ene  

 ansøger overskrider aldersgrænsen, og ansøgernes sammenlagte alder på  

 tidspunktet for samrådsgodkendelsen er under 78 år.
 Det skal ifølge mindretallet under alle omstændigheder være en betingelse  

 for godkendelse, at ingen af ansøgerne på godkendelsestidspunktet er fyldt 45  

 år.
 Der henvises til betænkningen side 54-56.
Et andet mindretal i udvalget (1 medlem: Adoption og Samfunds  

 repræsentant) har peget på en række principper, der bør lægges til grund ved  

 fastsættelsen af reglerne om aldersforskel mellem ansøgere og barn.
Disse  

 principper fører ifølge dette mindretal til, at den yngste i parret  

 (eller den enlige) højst må være fyldt 45 år, at aldersforskellen  

 mellem barnet og den yngste ansøger (eller den enlige) for så vidt angår det  

 første barn højst må være 40 år, at den ældste ansøger højst må være  

 fyldt 50 år, og at alderskravene skal være opfyldt på  

 ansøgningstidspunktet.
 Der henvises til betænkningen side 56-57.
6.3. Justitsministeriets overvejelser Reglerne om aldersforskel mellem ansøgere og barn bør efter  

 Justitsministeriets opfattelse medvirke til at sikre, at adoptanterne under  

 hele barnets opvækst har de fornødne ressourcer til at tage sig af barnet og  

 har lyst og evne til at tage del i barnets leg og øvrige aktiviteter.
 Aldersreglerne bør endvidere tage hensyn til det forhold, at mulighederne  

 for, at barnet kan beholde begge sine forældre, indtil det bliver voksent,  

 rent statistisk er mindre, jo ældre forældrene er ved modtagelsen af barnet.
 Det bør også søges undgået, at aldersreglerne medvirker til at stille  

 adoptivbørn anderledes end børn i biologiske familier ved, at adoptivbørns  

 forældre er betydeligt ældre end forældrene til adoptivbørnenes jævnaldrene  

 skolekammerater og venner.
 På den baggrund er Justitsministeriet som udgangspunkt enig med  

 Adoptionsudvalget i, at det i almindelighed bør foretrækkes, at  

 adoptivforhold stiftes inden for den aldersperiode, hvor en familie normalt  

 får biologiske børn.
Ved fastsættelsen af aldersreglerne for adoption bør der endvidere tages  

 hensyn til mulighederne for at få foretaget kunstig befrugtning.
Efter § 6 i  

 lov om kunstig befrugtning i forbindelse med lægelig behandling, diagnostik  

 og forskning m.v. må kunstig befrugtning ikke finde sted i de tilfælde, hvor  

 den kvinde, der skal føde barnet, er ældre end 45 år.
 Justitsministeriet finder på den baggrund, at udgangspunktet for  

 aldersreglerne fortsat bør være, at der på tidspunktet for indgivelsen af  

 ansøgningen om godkendelse som adoptant ikke må være over 40 års  

 aldersforskel mellem ansøger og barn.
 I en række situationer er der dog efter Justitsministeriets opfattelse  

 grundlag for at fravige de almindelige aldersregler.
 For så vidt angår adoption af større børn og andre vanskeligt anbringelige  

 børn er Justitsministeriet enig med Adoptionsudvalgets flertal i, at der bør  

 være en større grad af fleksibilitet over for alderskravene under  

 forudsætning af, at ansøgerne - bl. a. gennem erfaring med egne børn - har de  

 særlige kvalifikationer, der vil kunne medvirke til at sikre et gunstigt  

 adoptionsforløb med et sådant barn.
Justitsministeriet er endvidere enig med flertallet i Adoptionsudvalget i,  

 at en vis fleksibilitet i aldersreglerne er forsvarlig i tilfælde, hvor den  

 ene ansøger er ældre end 40 år, hvis den anden er noget yngre.
Hvis den ene  

 ægtefælle er over 45-46 år, bør godkendelse til adoption af et lille barn dog  

 efter Justitsministeriets opfattelse normalt ikke ske, selv om den anden  

 ægtefælle er tilsvarende yngre.
Endelig finder Justitsministeriet, at der fortsat er grund til en vis  

 fleksibilitet med hensyn til alderskravet for adoptanter, der i en sen alder  

 har adopteret et barn og derefter ønsker at adoptere endnu et barn.
Den  

 gældende bestemmelse i adoptionsbekendtgørelsens § 6, stk. 2, om, at det  

 almindelige alderskrav kan fraviges, hvis ansøgerne inden rimelig tid efter  

 at have modtaget et adoptivbarn ansøger om godkendelse til adoption af endnu  

 et barn, bør derfor efter Justitsministeriets opfattelse opretholdes.
 En ansøgning om adoption af et lille barn mellem 0-36 måneder i medfør af  

 denne bestemmelse bør dog ikke kunne indgives så sent, at ansøgerne vil kunne  

 modtage barnet på et tidspunkt, hvor de på grund af reglerne i lov om kunstig  

 befrugtning i forbindelse med lægelig behandling, diagnostik og forskning  

 m.v. ville have været afskåret fra at få et barn ved kunstig befrugtning.
En kvinde vil i medfør af denne lov kunne få foretaget kunstig befrugtning  

 indtil dagen før, hun fylder 46 år.
Hun vil derefter normalt føde barnet, når  

 hun er 46 år og 9 måneder.
Med en sagsbehandlingstid på omkring 2 år fra  

 indgivelsen af ansøgningen om godkendelse som adoptant til modtagelsen af  

 barnet, betyder det, at en ansøgning om adoption af et lille barn i medfør af  

 denne bestemmelse normalt ikke kan imødekommes, hvis en af parterne på  

 ansøgningstidspunktet er over ca. 45 år.
Der vil ikke ved at kombinere de enkelte undtagelsessituationer, der er  

 nævnt ovenfor, kunne opnås en yderligere fravigelse af de almindelige  

 aldersregler.
Adoptanter, der i en sen alder har adopteret et barn, og  

 derefter ønsker at adoptere endnu et barn, hvilket som nævnt bør kunne føre  

 til en vis fravigelse af aldersreglerne, vil således ikke kunne opnå en  

 yderligere fravigelse af aldersreglerne, selv om der er tale om et vanskeligt  

 anbringeligt barn.
Justitsministeriet finder ligesom Adoptionsudvalgets flertal, at det  

 tidspunkt, hvor alderskravet i de forskellige situationer skal være opfyldt,  

 fortsat bør være tidspunktet for ansøgningens indgivelse og ikke f.eks.  

 tidspunktet for modtagelsen af barnet eller - som ønsket af et mindretal i  

 udvalget - tidspunktet for godkendelsen som adoptant.
Ved at vælge  

 tidspunktet for ansøgningens indgivelse har ansøgerne således selv mulighed  

 for at sikre sig, at aldersreglerne overholdes, og det undgås, at ansøgerne i  

 løbet af den tid, der går med at behandle sagen, og som varierer fra sag til  

 sag, falder for alderskravet.
 Den foreslåede justering af aldersreglerne kan ske administrativt i medfør  

 af bemyndigelsen i adoptionslovens § 25.
7. Antal børn 7.1. De gældende regler Efter adoptionsbekendtgørelsens § 6, stk. 1, nr. 3, kan godkendelse som  

 adoptant ikke meddeles til ansøgere, der i hjemmet har 2 adoptivbørn eller 3  

 børn i alt, medmindre der foreligger særlige omstændigheder.
Om baggrunden  

 for bestemmelsen henvises til  betænkningen side 60-62.
 De »særlige omstændigheder«, der kan føre til at fravige  

 udgangspunktet om, at ansøgerne ikke kan blive godkendt som adoptanter, hvis  

 de i forvejen i hjemmet har 2 adoptivbørn eller 3 børn i alt, kan bl.a. være,  

 at ansøgerne ønsker at adoptere et handicappet barn eller et større barn  

 (over 36 måneder). »Særlige omstændigheder« kan endvidere  

 foreligge, hvis ansøgerne ønsker at adoptere en søskende til et barn, som  

 ansøgerne i forvejen har adopteret, eller et barn, som ansøgerne, f.eks.  

 gennem et plejeforhold, i forvejen har et nært og længerevarende  

 tilknytningsforhold til.
7.2. Adoptionsudvalgets overvejelser Der har i Adoptionsudvalget været enighed om, at antallet af børn i  

 familien ikke i sig selv bør afskære ansøgere fra godkendelse til adoption af  

 et yderligere barn.
Udvalget finder således, at den gældende begrænsning til  

 (som udgangspunkt) 2 adoptivbørn eller 3 børn i alt i familien bør ophæves.
Et flertal i udvalget (alle undtagen Adoption og Samfunds  

 repræsentant) finder, at spørgsmålet om, hvorvidt ansøgere, der i forvejen  

 har børn i hjemmet, kan godkendes til adoption, må bero på en vurdering af  

 familiens samlede ressourcer.
Denne vurdering må efter flertallets opfattelse  

 foretages i fase 3 i det nye undersøgelses- og godkendelsesforløb, der er  

 omtalt ovenfor under pkt. 3.3, hvor det kan afdækkes, hvorledes de børn, der  

 i forvejen er i familien, har det, og hvordan samspillet i familien fungerer.
 Et mindretal i udvalget (Adoption og Samfunds repræsentant) finder  

 derimod, at adoptivforældre, der i forvejen er godkendt flere gange, og som i  

 sagens natur har et ganske indgående kendskab til familiens situation, i høj  

 grad må forventes at være i stand til selv at træffe beslutningen.
7.3. Justitsministeriets overvejelser Justitsministeriet er enig med Adoptionsudvalget i, at antallet af  

 adoptivbørn eller biologiske børn i familien ikke i sig selv bør afskære  

 ansøgere fra at blive godkendt til adoption af (endnu) et barn, men at  

 spørgsmålet om, hvorvidt ansøgerne kan godkendes til adoption af (endnu) et  

 barn, bør bero på en konkret vurdering af familiens ressourcer.
Bestemmelsen  

 i adoptionsbekendtgørelsens § 6, stk. 1, nr. 3, påtænkes derfor ophævet.
 Ved vurderingen må det naturligvis tillægges vægt, at ansøgere, der  

 tidligere har adopteret, og dermed kender de krav, som modtagelsen af et nyt  

 adoptivbarn stiller, selv mener at have ressourcer til at adoptere endnu et  

 barn.
 Der vil derfor efter Justitsministeriets opfattelse kun undtagelsesvis  

 være behov for på baggrund af en konkret vurdering i fase 3, jf. ovenfor pkt.  

 3.3, at afslå en ansøgning fra ægtefæller, som tidligere har adopteret, og  

 som nu ønsker at adoptere et andet eller tredje barn.
 Ønsker ansøgerne at adoptere flere end 3 børn, bør dette ikke på forhånd  

 være udelukket, men bør bero på en konkret vurdering af, om ansøgerne kan  

 antages at have de yderligere familiemæssige ressourcer, der må kræves for at  

 optage endnu et barn i familien.
8. Ansøgernes helbredsforhold 8.1. De gældende regler Efter adoptionslovens § 2 må adoption kun bevilges, når den efter  

 foretagen undersøgelse kan antages at være til gavn for den, som ønskes  

 adopteret.
 På den baggrund stilles der i forbindelse med ansøgninger om godkendelse  

 som adoptant bl.a. krav til ansøgerens helbredstilstand.
 De generelle retningslinier, der lægges til grund for samrådenes og  

 Adoptionsnævnets vurdering af ansøgerens helbredstilstand, er beskrevet i  

 pkt. 2.2.6. i betænkning nr. 775/1976 om godkendelse som adoptivforældre.  

 Denne betænkning er optrykt som bilag 2 til  betænkningen.
Af betænkning nr. 775/1976 fremgår det bl.a., at udgangspunktet for  

 vurderingen er, at ansøgerens fysiske og psykiske helbredstilstand må være  

 sådan, at den ikke forringer mulighederne for et gunstigt forløb af  

 adoptivforholdet.
Ved bedømmelsen af helbredstilstanden bør der, udover  

 vurderingen af den øjeblikkelige helbredstilstand, søges stillet en  

 langtidsprognose, der dækker omtrent det tidsrum, inden for hvilket barnets  

 opvækst vil finde sted.
Der bør herved finde en bedømmelse sted af risikoen  

 for ansøgerens død inden for dette tidsrum og for udviklingen af sværere  

 sygdomme eller invaliditet, som kan forringe ansøgerens evne til at forsørge  

 eller opdrage barnet, eller som kan påvirke familiens sammenhold og psykiske  

 tilstand.
Adoptionsnævnet tager løbende stilling til retningslinierne for  

 vurderingen af de konkrete sygdomme og handicap, der tillægges  

 betydning ved afgørelser om godkendelse som adoptant.
Samrådene bliver  

 orienteret herom ved, at Civilretsdirektoratet udsender meddelelser til  

 amtskommunerne om Adoptionsnævnets afgørelser i konkrete sager.  

 Civilretsdirektoratet udsender også cirkulæreskrivelser om justering og  

 uddybning af retningslinierne vedrørende konkrete sygdomme og handicap.  

 Endvidere afholder Civilretsdirektoratet løbende landsmøder om adoption, hvor  

 Adoptionsnævnets lægelige medlemmer orienterer amtskommunernes sagsbehandlere  

 og samrådene om praksis.
I betænkningen er som bilag 4 og 5 optrykt en samlet opdateret  

 redegørelse for henholdsvis de fysiske og de psykiske helbredskrav til  

 adoptanter.
I redegørelserne foretages en gennemgang af, hvilke sygdomme og  

 handicap der efter gældende praksis medfører afslag på en ansøgning om  

 godkendelse som adoptant.
8.2. Adoptionsudvalgets overvejelser Et flertal i Adoptionsudvalget (alle bortset fra Adoption og  

 Samfunds repræsentant) finder, at de generelle retningslinier, der er  

 nævnt i betænkning nr. 775/1976 om godkendelse som adoptivforældre, således  

 som de løbende justeres af Adoptionsnævnet og Civilretsdirektoratet, fortsat  

 bør være gældende for samrådenes vurdering af ansøgere, der lider af fysiske  

 eller psykiske sygdomme.
Retningslinierne for de konkrete sygdomme bør ifølge flertallet som  

 hidtil justeres i overenstemmelse med den medicinske udvikling inden for de  

 enkelte sygdomme, og samrådene bør til stadighed holdes orienteret om de  

 gældende retningslinier.
Retningslinierne bør endvidere være til rådighed for  

 praktiserende læger og for personer, der ønsker at adoptere.
Der bør ifølge flertallet lægges vægt på, at de helbredsmæssige krav til  

 adoptanter er gennemskuelige og så vidt muligt forudsigelige.
En egentlig hel  

 eller delvis »objektivering« af helbredskravene vil imidlertid  

 efter flertallets opfattelse være overordentlig vanskelig og virke urimelig  

 over for enkelte ansøgere.
Flertallet er betænkelig ved generelt at opstille differentierede krav til  

 ansøgernes helbredsforhold, således at det forhold, at den ene af  

 ægtefællerne er rask, automatisk kompenserer for, at den anden lider af en  

 sygdom, der ellers ville have medført afslag.
Flertallet har herved lagt  

 afgørende vægt på, at det i videst muligt omfang søges sikret, at begge  

 adoptanterne vil være i stand til at tage sig af barnet under hele dets  

 opvækst.
Der kan dog ifølge flertallet som hidtil tænkes situationer, hvor  

 den ene ægtefælle har et stationært fysisk handicap, hvor ansøgerne efter en  

 samlet konkret vurdering vil kunne godkendes som adoptanter.
Flertallet  

 fremhæver dog, at der ved vurderingen altid må foretages en individuel  

 undersøgelse dels med henblik på sværhedsgraden, dels med henblik på  

 kompensatoriske faktorer.
Hvis der er tale om et handicap, som betyder en  

 større belastning for familien, bør det dog ifølge flertallet føre til  

 afslag.
Et mindretal i udvalget (Adoption og Samfunds repræsentant) finder,  

 at der skal gøres meget for at objektivere og præcisere helbredskravet.
Der  

 skal således tages stilling til sygdomme og invaliditet, som normalt ikke er  

 progredierende (fremadskridende), og der skal udarbejdes nærmere  

 retningslinier vedrørende de hyppigst forekommende sygdomme baseret på  

 ekspertvurderinger.
Retningslinierne skal være offentligt tilgængelige.
I de tilfælde, hvor Adoptionsnævnet skal foretage et skøn, det vil sige,  

 hvis den konkrete sygdom ikke er beskrevet i retningslinierne, skal nævnet  

 ifølge mindretallet indhente en skriftlig udtalelse fra en læge, der er  

 ekspert inden for det pågældende område.
Udtalelsen skal sendes til  

 ansøgerne, inden nævnet behandler sagen.
Efter mindretallets opfattelse skal helbredskravet differentieres, således  

 at ægtefællerne ikke nødvendigvis skal opfylde de samme krav.
Der bør således  

 ifølge mindretallet opstilles et mildere helbredskrav, som ikke omfatter en  

 række ikke-progredierende sygdomme og en nærmere bestemt grad af invaliditet.  

 Det bør herefter være tilstrækkeligt, at den ene ægtefælle opfylder de milde  

 helbredskrav, hvis den anden ægtefælle opfylder de strenge helbredskrav.
8.3. Justitsministeriets overvejelser I forbindelse med høringen over betænkningen har Det Centrale  

 Handicapråd, De Samvirkende Invalideorganisationer, Dansk Handicap Forbund,  

 Landsforeningen af Polio-, Trafik- og Ulykkesskadede, Danske Døves  

 Landsforbund og Dansk Epilepsiforening taget afstand fra de vurderinger af  

 handicappedes egnethed som adoptanter, som findes i betænkningen  og i  

 den redegørelse om adoptionsansøgeres legemlige helbredstilstand, der er  

 medtaget som bilag 4 til betænkningen . Det er i den forbindelse bl.a.  

 gjort gældende, at der er sket en uacceptabel sammenblanding af sygdom og  

 handicap, og at vurderingerne hviler på forældede forestillinger om  

 handicappede og om, hvad mennesker med handicap kan gøre og faktisk foretager  

 sig.
 Det er Justitsministeriets opfattelse, at der er grundlag for at tage  

 praksis vedrørende handicappedes mulighed for at adoptere op til vurdering.
 Justitsministeriet finder således, at der bør ske en lempelse af praksis,  

 således at personer med handicap i højere grad end i dag efter en individuel  

 vurdering af deres evne til at tage sig af et barn kan godkendes som  

 adoptanter.
 Efter Justitsministeriets opfattelse må udgangspunktet for vurderingen af  

 betydningen af ansøgernes helbredsforhold være, at mulighederne for et  

 gunstigt forløb af adoptionsforholdet ikke som følge af ansøgernes sygdom  

 eller handicap må forringes væsentligt.
 Vurderingen af, om ansøgere, der lider af en sygdom eller et handicap, kan  

 godkendes som adoptanter, må fortsat vurderes ud fra, hvad der er bedst for  

barnet , jf. herved adoptionslovens § 2.
De nærmere retningslinier for, hvilke sygdomme og handicap der i  

 almindelighed bør føre til afslag på godkendelse som adoptant, bør som hidtil  

 fastlægges af Adoptionsnævnet og Civilretsdirektoratet.
For så vidt angår  

 sygdomme må det som hidtil ske på baggrund af den medicinske udvikling på  

 området, mens det, når det gælder handicap, bør sikres, at der anlægges en  

 bredere synsvinkel end den medicinske, hvorfor også anden sagkyndig bistand  

 må inddrages - herunder Det Centrale Handicapråd.
Retningslinierne, der bør være offentligt tilgængelige, bør være så  

 gennemskuelige og forudsigelige som muligt.
Der må dog efter  

 Justitsministeriets opfattelse fortsat med udgangspunkt i retningslinierne  

 ske en konkret vurdering i hvert enkelt tilfælde.
Derved bliver det muligt at  

 tage hensyn til bl.a. sværhedsgraden af den pågældende sygdom eller  

 betydningen af det pågældende handicap set i forhold til personens samlede  

 livssituation.
Det er således efter Justitsministeriets opfattelse hverken  

 muligt eller ønskeligt helt at objektivere eller mekanisere  

 helbredsvurderingen.
 Det bør efter Justitsministeriets opfattelse endvidere tilstræbes, at det  

 i den enkelte sag klart fremgår, med hvilken vægt vurderingen af ansøgerens  

 helbredstilstand eller handicap er indgået i den samlede vurdering af  

 ansøgerens egnethed som adoptant.
 Den nærmere fastlæggelse af den udvidede mulighed for handicappede til at  

 blive godkendt som adoptanter findes mest hensigtsmæssigt at kunne ske i  

 forbindelse med afgørelsen af de enkelte sager og den praksis, der udvikles  

 af navnlig Adoptionsnævnet efter gennemførelsen af lovforslaget.
9. Enliges mulighed for at adoptere 9.1. De gældende regler Efter adoptionsbekendtgørelsens § 6 a kan en enlig ansøger godkendes som  

 adoptant, hvis det efter en samlet vurdering kan lægges til grund, at  

 ansøgeren er velegnet til at opfostre et barn alene.
En ansøger anses som enlig, hvis ansøgeren er ugift eller fraskilt.
En  

 ansøger, der lever i et fast samlivsforhold eller i en anden form for  

 bofællesskab uden at være gift, anses således i adoptionslovens forstand som  

 enlig.
Det skal ses i sammenhæng med, at kun ægtefæller kan adoptere sammen,  

 jf. adoptionslovens § § 5, stk. 2, og artikel 2 i Haagerkonventionen af 29.  

 maj 1993 om beskyttelse af børn og om samarbejde med hensyn til  

 internationale adoptioner.
Ansøgerens egnethed til at opfostre et barn alene beror på en samlet  

 vurdering af bl.a. ansøgerens person og de omgivelser og det miljø, ansøgeren  

 lever i.
Der lægges endvidere vægt på en enlig ansøgers kontakt til familie  

 og bekendtskabskreds og på ansøgerens forhold til eventuelle andre medlemmer  

 af hustanden og den eller de pågældendes holdning til ansøgerens  

 adoptionsønske.
Det fremgår af de statistiske oplysninger, der er medtaget som bilag 2 til  

 lovforslaget, at der i 1996 blev truffet afgørelse i 27 sager om godkendelse  

 af en enlig som adoptant.
Heraf blev 10 ansøgere godkendt, mens 17 fik  

 afslag.
9.2. Adoptionsudvalgets overvejelser Der har i Adoptionsudvalget været enighed om, at det er væsentligt at  

 sikre den størst mulige ensartethed i praksis med hensyn til enliges mulighed  

 for at blive godkendt som adoptanter.
 Udvalget har i den forbindelse henvist til overvejelserne i   

 betænkningen side 137-140 om det generelle spørgsmål om sikring af en  

 større grad af ensartethed i samrådenes praksis vedrørende godkendelse af  

 ansøgere om adoption.
Udvalget har i øvrigt på grund af de snævre tidsmæssige rammer for dets  

 arbejde fundet at måtte afstå fra at tage nærmere stilling til de specifikke  

 spørgsmål, der rejser sig i forhold til enlige, der ansøger om godkendelse  

 som adoptanter.
Udvalget har i den forbindelse vurderet, at de gældende  

 regler i adoptionslovgivningen ikke forekommer urimelige.
Der henvises til  

 betænkningen side 91.
9.3. Justitsministeriets overvejelser Efter Justitsministeriets opfattelse bør det fortsat bero på en konkret  

 vurdering, om en enlig ansøger kan godkendes som adoptant.
Bestemmelsen i  

 adoptionsbekendtgørelsens § 6 a påtænkes derfor opretholdt.
Som anført ovenfor under pkt. 9.1 følger det af Haagerkonventionen fra  

 1993, at det kun er ægtefæller, der kan adoptere sammen.
Personer, der lever  

 i et parforhold uden at være gift, må på den baggrund fortsat behandles som  

 enlige i adoptionslovens forstand.
I den konkrete vurdering af, om ansøgeren  

 kan godkendes som adoptant, vil det imidlertid ligesom med hensyn til andre  

 oplysninger om ansøgerens personlige forhold som hidtil indgå, om ansøgeren  

 lever i et parforhold.
Justitsministeriet er enig med Adoptionsudvalget i, at der bør sikres den  

 størst mulige ensartethed i samrådenes praksis med hensyn til godkendelse af  

 enlige ansøgere som adoptanter.
Der henvises til pkt. 3.3.2 ovenfor  

 vedrørende det generelle spørgsmål om opnåelse af en højere grad af  

 ensartethed i samrådenes godkendelsespraksis.
10. Homoseksuelles mulighed for at adoptere Efter § 4, stk. 1, i lov om registreret partnerskab finder adoptionslovens  

 regler om ægtefæller ikke anvendelse på det registrerede partnerskab.
 Efter adoptionslovens § 5, stk. 2, kan kun ægtefæller adoptere sammen.  

 Undladelsen af at sidestille ægteskab og registreret partnerskab på  

 adoptionsområdet indebærer, at personer, der lever i registreret partnerskab,  

 ikke kan adoptere sammen.
Justitsministeriet (Civilretsdirektoratet) har endvidere antaget, at  

 personer, der lever i registreret partnerskab, ikke kan adoptere alene.
Det  

 skyldes, at en person, der er gift, efter adoptionslovens § 5, stk. 1, som  

 udgangspunkt ikke kan adoptere alene, og at der ikke er holdepunkt for at  

 antage, at Folketinget samtidig med udelukkelsen af registrerede partneres  

 mulighed for at adoptere sammen har ønsket at indføre en særlig adgang  

 for en registreret partner til at adoptere alene . Der henvises til  

 »Skarrildhusberetningen« 1989, side 66-68.
 Bestemmelsen i adoptionslovens § 5, stk. 1, 2. pkt., hvorefter den ene  

 ægtefælle med den andens samtykke kan adoptere dennes barn eller adoptivbarn,  

 gælder heller ikke for registrerede partnere.
Homoseksuelle, der ikke lever i registreret partnerskab, vil ligesom  

 heteroseksuelle, der ikke er gift, kunne adoptere alene, hvis de opfylder  

 betingelserne herfor.
Der henvises til pkt. 9 ovenfor om enliges mulighed for  

 at adoptere.
Adoptionsudvalget har drøftet spørgsmålet om registrerede partneres adgang  

 til stedbarnsadoption.
Adoptionsudvalget har fundet, at man med den  

 sammensætning, udvalget har haft, ikke nærmere har kunnet vurdere denne  

 problemstilling, som ifølge udvalgets opfattelse kræver en mere principiel  

 stillingtagen til, om man finder, at tiden er moden til at lade registrerede  

 partnere have samme rettigheder over børn som ægtefæller - ikke blot i  

 adoptionslovgivningen, men også i relation til lov om forældremyndighed og  

 samvær.
Der henvises til betænkningen side 95.
 Regler om stedbarnsadoption er ikke medtaget i dette lovforslag.
11. Godkendelse af adoptivbørn, der er bragt i forslag 11.1. De gældende regler En afgørelse om godkendelse som adoptant indeholder oplysning om, hvad  

 ansøgerne specifikt er godkendt til.
De fleste ansøger om og bliver godkendt  

 til et udenlandsk barn mellem 0-36 måneder.
Ansøgere, der på grund af deres  

 alder ikke kan godkendes til et mindre barn, vil eventuelt kunne godkendes  

 til at modtage et lidt større barn.
Det vil endvidere fremgå af godkendelsen,  

 hvis ansøgerne f.eks. er godkendt til at modtage et barn med et handicap  

 eller et søskendepar.
Når ansøgerne er godkendt som adoptanter, udarbejder amtskommunen en  

 rapport om ansøgernes forhold.
Rapporten sendes gennem den formidlende  

 organisation til myndighederne i det land, som ansøgerne ønsker at adoptere  

 fra.
 Hvis giverlandet kan godkende ansøgerne som adoptanter, udvælger  

 giverlandet et barn, som bringes i forslag til ansøgerne (matchingforslaget).
Efter adoptionsbekendtgørelsens § 7 er det adoptionssamrådet, der afgør,  

 om det udenlandske matchingforslag kan tiltrædes.
Samrådets afgørelse kan  

 indbringes for Adoptionsnævnet.
Ved afgørelsen vurderer samrådet, om  

 forslaget ligger inden for rammerne af ansøgernes godkendelse (barnets alder  

 osv.), og om barnet ud fra de lægelige og sociale oplysninger må anses for  

 sundt og normalt, eller om der f.eks. er tale om et barn med fysisk eller  

 psykisk handicap eller risiko herfor.
Ansøgerne bliver af den formidlende organisation orienteret om, at der er  

 bragt et barn i forslag.
Den formidlende organisation giver endvidere  

 ansøgerne oplysning om barnets køn, alder og nationalitet, men henviser i  

 øvrigt for så vidt angår yderligere oplysninger om barnet, herunder om dets  

 udvikling og sundhedstilstand, til amtskommunen.
Amtskommunen underretter ligeledes ansøgerne om det udenlandske  

 matchingforslag, således at ansøgerne får lejlighed til at fremkomme med en  

 udtalelse, inden samrådet træffer afgørelse.
Hvis forslaget ligger uden for  

 ansøgernes godkendelse, får ansøgerne mulighed for at søge deres godkendelse  

 udvidet til at omfatte barnet.
Hvis det foreslåede barn ligger uden for ansøgernes godkendelse, og  

 godkendelsen ikke udvides, træffer samrådet afgørelse om afslag på  

 godkendelse af den foreslåede matching.
Hvis ansøgerne ikke ønsker at modtage  

 barnet, selv om det ligger inden for godkendelsen, returneres forslaget til  

 den formidlende organisation med underretning om, at ansøgerne ikke har  

 ønsket at modtage barnet og om muligt om baggrunden herfor.
11.2. Adoptionsudvalgets overvejelser Et flertal af Adoptionsudvalgets medlemmer (7 medlemmer: alle  

 bortset fra repræsentanten for DanAdopt og repræsentanten for de  

 amtskommunale adoptionssamråd og samrådssekretariaterne) foreslår, at de  

 gældende regler ændres, således at kravet om samrådenes godkendelse af  

 giverlandenes matchingforslag bortfalder, hvis forslaget ligger inden for  

 ansøgernes godkendelse.
 Vurderingen af, om matchingforslaget ligger inden for ansøgernes  

 godkendelse, skal i stedet i første række foretages af den formidlende  

 organisation, der forudsættes at have den fornødne børnesagkyndige bistand  

 til rådighed.
Hvis matchingforslaget findes at ligge inden for godkendelsen, sendes  

 forslaget videre til ansøgerne, således at de kan tage stilling hertil.
Den  

 formidlende organisation skal underrette amtskommunen (samrådet), men  

 samrådet skal ikke træffe afgørelse i sagen.
Hvis den formidlende organisation er i tvivl om, hvorvidt  

 matchingforslaget ligger inden for ansøgernes godkendelse, sendes sagen til  

 samrådet til afgørelse.
Ansøgerne skal endvidere have alle oplysninger.
 Hvis den formidlende organisation finder, at barnet ligger uden for  

 ansøgernes godkendelse, men ansøgerne ønsker at adoptere barnet, skal  

 samrådet som hidtil tage stilling til, om ansøgernes godkendelse kan udvides  

 til at omfatte det foreslåede barn.
 Der henvises til betænkningen side 122-124.
Et mindretal af Adoptionsudvalgets medlemmer (2 medlemmer:  

 repræsentanten for DanAdopt og repræsentanten for de amtskommunale  

 adoptionssamråd og samrådssekretariaterne) finder ikke, at de formidlende  

 organisationer skal vurdere, hvorvidt et barn ligger inden for eller uden for  

 ansøgernes godkendelse.
Denne vurdering skal ifølge mindretallet foregå i  

 samrådet, da den indeholder faglige - såvel børnelægefaglige som psykologiske  

 - elementer.
 Der henvises til betænkningen side 125.
Der er i udvalget enighed om, at ansøgernes godkendelse som adoptanter i  

 almindelighed bør bortfalde, hvis ansøgerne uden rimelig grund afslår at  

 modtage et barn, der ligger inden for deres godkendelse.
Der henvises til  

betænkningen side 126.
Adoptionsudvalget har peget på, at der vil være et særligt behov for  

 individuel rådgivning i forhold til ansøgere, der har fået bragt et barn i  

 forslag.
Udvalget foreslår på den baggrund, at Adoptionsnævnet udpeger en  

 række børnelæger med særlige kvalifikationer vedrørende internationale  

 forhold og adoption, der i den situation skal kunne rådgive adoptanterne.
Der  

 henvises til betænkningen side 143.
11.3. Justitsministeriets forslag Formålet med Justitsministeriets forslag om et ændret forløb med hensyn  

 til undersøgelse og godkendelse af adoptionsansøgere, jf. ovenfor pkt. 3.3,  

 er, at adoptanterne får en højere grad af medbestemmelse og ansvar samtidig  

 med, at myndighedernes kontrolfunktion træder i baggrunden.
 På samme måde bør adoptanterne efter Justitsministeriets opfattelse have  

 en højere grad af medbestemmelse i forbindelse med, at de udenlandske  

 myndigheder bringer et barn i forslag.
 Justitsministeriet kan på den baggrund tiltræde forslaget fra  

 Adoptionsudvalgets flertal om, at de gældende regler ændres, således at  

 samrådene ikke længere skal godkende et matchingforslag, hvis forslaget  

 ligger inden for ansøgernes godkendelse.
Vurderingen af, om matchingforslaget ligger inden for ansøgernes  

 godkendelse, således at forslaget kan sendes direkte til ansøgerne til  

 afgørelse, skal herefter foretages af den formidlende organisation.
Det  

 forudsættes i den forbindelse, at de formidlende organisationer har eller får  

 den fornødne børnesagkyndige bistand til rådighed til at kunne foretage denne  

 vurdering.
Derimod bør det efter Justitsministeriets opfattelse ikke frit overlades  

 til ansøgerne selv at afgøre, om et matchingforslag kan accepteres, selv om  

 det af den formidlende organisation findes at ligge uden for ansøgernes  

 godkendelse.
Det ville således betyde en reel tilsidesættelse af samrådets  

 godkendelse af ansøgerne, hvis det blev overladt til ansøgerne selv at træffe  

 afgørelse om at modtage et barn, der f.eks. med hensyn til alder eller  

 helbredsforhold ligger uden for deres godkendelse.
Samtidig ville en  

 overladelse af afgørelsen til forældrene kunne betyde en risiko for, at  

 ansøgernes beslutning blev truffet under indtryk af en moralsk forpligtelse  

 til at modtage barnet uanset dets alder og tilstand.
Endvidere ville  

 muligheden for efter måske lang tids venten endelig at modtage et barn kunne  

 indebære risiko for, at ansøgerne undervurderer betydningen af de lægelige  

 oplysninger om barnet.
Justitsministeriet er derfor enig med  

 Adoptionsudvalget i, at samrådet som hidtil må træffe afgørelse om en  

 eventuel udvidelse af ansøgernes godkendelse til at omfatte det foreslåede  

 barn, hvis ansøgerne ønsker at modtage barnet, uanset at det ligger uden for  

 deres oprindelige godkendelse.
Hvis den formidlende organisation er i tvivl om, hvorvidt  

 matchingforslaget ligger inden for ansøgernes godkendelse, skal sagen  

 forelægges for samrådet til afgørelse.
Justitsministeriet forudsætter i den  

 forbindelse, at de formidlende organisationer udviser tilbageholdenhed ved  

 vurderingen af udenlandske matchingforslag, således at sagerne sendes til  

 samrådene til afgørelse, medmindre forslagene klart ligger inden for  

 godkendelsen.
Når den formidlende organisation modtager et matchingforslag fra de  

 udenlandske myndigheder, bør ansøgerne med det samme have tilsendt alle  

 oplysninger.
Det gælder også, selv om den formidlende organisation sender  

 sagen videre til samrådet til afgørelse.
 Med henblik på adoptionsmyndighedernes mulighed for at følge med i  

 udviklingen på adoptionsområdet og føre tilsyn med de formidlende  

 organisationers virksomhed, skal samrådene endvidere altid have tilsendt kopi  

 af sagens akter.
I forbindelse med ansøgernes stillingtagen til et udenlandsk  

 matchingforslag, der ligger inden for ansøgernes godkendelse, eller ved deres  

 vurdering af, om de ønsker deres oprindelige godkendelse udvidet til at  

 omfatte et barn, der er bragt i forslag, kan ansøgerne søge rådgivning hos  

 f.eks. de læger m.v., der er tilknyttet de formidlende organisationer, eller  

 hos deres egen læge.
Justitsministeriet kan endvidere tiltræde  

 Adoptionsudvalgets forslag om, at Adoptionsnævnet udpeger en række særligt  

 sagkyndige børnelæger, der i disse situationer skal kunne rådgive ansøgerne.
Justitsministeriet er enig med Adoptionsudvalget i, at ansøgernes  

 godkendelse som adoptanter i almindelighed bør bortfalde, hvis ansøgerne uden  

 rimelig grund afviser at modtage et barn, der ligger inden for deres  

 godkendelse.
Det skyldes dels, at formidlingsarbejdet kan lide skade, hvis  

 udenlandske matchingforslag afvises på usagligt grundlag, dels og navnlig at  

 der efter Justitsministeriets opfattelse med rette kan sættes spørgsmålstegn  

 ved ansøgernes egnethed som adoptanter, hvis de uden rimelig grund afslår at  

 modtage et barn, der ligger inden for deres godkendelse.
Som  

 afvisningsgrunde, der således i almindelighed bør føre til bortfald af  

 ansøgernes godkendelse, kan nævnes barnets køn, alder, hudfarve eller mindre  

 betydende sygdomme eller handicap.
Justitsministeriet foreslår bl.a. på den  

 baggrund, at der i adoptionslovens § 25 a indsættes en udtrykkelig hjemmel  

 for samrådet til at træffe afgørelse om bortfald af en godkendelse som  

 adoptant.
 Derimod bør det ikke have konsekvenser for ansøgernes godkendelse som  

 adoptanter, at de ikke ønsker at ansøge om udvidelse af deres godkendelse i  

 anledning af, at der er bragt et barn i forslag, der ligger uden for  

 ansøgernes oprindelige godkendelse.
En afgørelse om bortfald af en godkendelse som adoptant efter den  

 foreslåede bestemmelse i § 25 a vil naturligvis kun kunne træffes inden,  

 adoptionen er gennemført.
Hvis adoptanterne efter hjemtagelsen af barnet  

 viser sig alligevel ikke at være egnede som adoptanter, vil det være de  

 almindelige regler i bistandsloven om foranstaltninger for børn og unge, der  

 finder anvendelse.
12. Bortfald af mellemperioden 12.1. De gældende regler Efter de tidligere gældende regler er der normalt gået en periode på ca. 3  

 måneder fra hjemtagelsen af et udenlandsk adoptivbarn, til adoptionsbevilling  

 udfærdiges (mellemperioden).
I mellemperioden har amtskommunens sagsbehandler eller eventuelt en  

 sundhedsplejerske aflagt besøg hos adoptanterne.
På baggrund af disse besøg  

 er der udarbejdet en indstilling om udstedelse af adoptionsbevilling samt en  

 rapport til brug for myndighederne i giverlandet om forløbet af barnets  

 ophold hos adoptanterne.
Under besøgene er adoptanterne endvidere blevet  

 bistået med rådgivning og vejledning om de reaktioner og  

 tilpasningsproblemer, der kan opstå, når barnet efter ophold på børnehjem  

 placeres i en ny familie i et fremmed land.
 Ved lov nr. 233 af 2. april 1997 om ændring af adoptionsloven,  

 indfødsretsloven og navneloven (Ratifikation af Haaagerkonventionen af 29.  

 maj 1993 om beskyttelse af børn og om samarbejde med hensyn til  

 internationale adoptioner), der trådte i kraft den 1. november 1997, er  

 mellemperioden afskaffet, når adoptionen er gennemført efter  

 Haagerkonventionen.
Lovændringen indebærer, at adoptionsbevillingen ved en adoption gennemført  

 efter Haagerkonventionen skal udstedes hurtigst muligt med virkning fra  

 barnets ankomst her til landet.
På dette tidspunkt vil de tilladelser og  

 samtykkeerklæringer, der efter adoptionsloven og Haagerkonventionen skal  

 indhentes, normalt foreligge, og adoptanterne vil have erklæret sig  

 indforstået med at modtage barnet.
Hvis de fornødne attester og dokumenter  

 undtagelsesvis ikke er modtaget, når barnet kommer her til landet, vil  

 adoptionsbevillingen blive udstedt snarest muligt herefter med virkning fra  

 barnets ankomst her til landet.
 I det meget begrænsede antal tilfælde, hvor de udenlandske myndigheder  

 først træffer en afgørelse, der kan danne grundlag for en dansk  

 adoptionsbevilling, efter forløbet af en prøveperiode, hvor det pågældende  

 land har modtaget et antal rapporter om forløbet af anbringelsen i Danmark,  

 vil adoptionsbevillingen blive udstedt snarest muligt efter, at den endelige  

 tilladelse fra barnets oprindelsesland foreligger, men med virkning fra  

 barnets ankomst her til landet.
 Der er ikke i forbindelse med lovændringen taget stilling til bevarelsen  

 af de opfølgende besøg hos adoptanterne efter modtagelsen af barnet med  

 henblik på at rådgive og vejlede adoptanterne og sikre, at barnet er faldet  

 til hos dem, og med henblik på udarbejdelse af de rapporter om forløbet af  

 barnets ophold hos adoptanterne, som giverlandene i almindelighed kræver.
12.2. Adoptionsudvalgets overvejelser Adoptionsudvalget foreslår, at mellemperioden også bortfalder ved  

 adoptioner uden for Haagerkonventionen.
12.3. Justitsministeriets overvejelser Justitsministeriet har været enig med Adoptionsudvalget i, at  

 mellemperioden også burde afskaffes ved adoptioner, der ikke er omfattet af  

 Haagerkonventionen.
Afskaffelsen af mellemperioden kunne ske uden lovændring.
Mellemperioden  

 er derfor blevet afskaffet også i forhold til adoptioner, der ikke er  

 omfattet af Haagerkonventionen, ved den ændring af adoptionsbekendtgørelsen,  

 der trådte i kraft den 1. november 1997.
Ligesom med hensyn til adoptioner, der er omfattet af Haagerkonventionen,  

 jf. ovenfor pkt. 12.1, vil det undtagelsesvis kunne forekomme, at de fornødne  

 attester og dokumenter ikke er modtaget, når barnet kommer her til landet.
I  

 disse tilfælde vil adoptionsbevillingen blive udstedt snarest muligt efter  

 modtagelsen heraf.
Ligeledes vil det som ved adoptioner omfattet af Haagerkonventionen, jf.  

 ovenfor pkt. 12.1., undtagelsesvis kunne forekomme, at de udenlandske  

 myndigheder først træffer en afgørelse, der kan danne grundlag for en dansk  

 adoptionsbevilling, efter forløbet af en prøveperiode, hvor det pågældende  

 land har modtaget et antal rapporter om forløbet af anbringelsen i Danmark.
I  

 disse tilfælde vil adoptionsbevillingen blive udstedt snarest muligt efter,  

 at den endelige tilladelse fra barnets oprindelsesland foreligger.
Det vil således fortsat undtagelsesvis kunne forekomme, at der går en vis  

 kortere tid, fra adoptanterne har modtaget barnet, til adoptionsbevillingen  

 udstedes.
Den bevidste ventetid, som de danske myndigheder hidtil har  

 indlagt, fra adoptanterne har modtaget barnet, og alle formaliteter i forhold  

 til giverlandet er på plads, og til adoptionsbevillingen er blevet udstedt,  

 er derimod afskaffet.
 I forbindelse med afskaffelsen af mellemperioden ved adoptioner efter  

 Haagerkonventionen, der blev gennemført ved lov nr. 233 af 2. april 1997 om  

 ændring af adoptionsloven, indfødsretsloven og navneloven, blev det fastsat,  

 at adoptionsbevillingen i de tilfælde, hvor den ikke kunne udstedes med det  

 samme, f.eks. fordi papirerne fra udlandet ikke var nået frem, skulle have  

 virkning tilbage fra barnets ankomst her til landet, jf. adoptionslovens §  

 28, stk. 3.
 Med henblik på at opnå samme retsstilling med hensyn til adoptioner, der  

 ikke er omfattet af Haagerkonventionen, foreslås det, at der i  

 adoptionslovens § 1, stk. 2, indsættes en bestemmelse om, at en bevilling til  

 adoption af et barn fra et andet land (hvad enten dette land har tiltrådt  

 Haagerkonventionen eller ej) har virkning fra barnets ankomst her til landet.  

 Samtidig foreslås bestemmelsen i § 28, stk. 3, der alene omfattede adoptioner  

 efter Haagerkonventionen, ophævet.
 Selv om mellemperioden således nu helt er afskaffet, vil der af hensyn til  

 udarbejdelsen af de opfølgningsrapporter, som giverlandene kræver, fortsat  

 være behov for, at amtskommunens sagsbehandler aflægger besøg hos  

 adoptanterne i en periode efter modtagelsen af barnet.
Efter Justitsministeriets opfattelse bør der ikke fastsættes regler, der  

 tvinger adoptanterne til at modtage opfølgende besøg fra sagsbehandleren.
I  

 stedet bør sagsbehandleren og adoptanterne aftale sig frem.
Efter  

 Justitsministeriets opfattelse må langt hovedparten af adoptanterne ventes at  

 være indforstået med sådanne opfølgende besøg.
Det skyldes bl.a., at  

 forældrene på dette tidspunkt som følge af afskaffelsen af mellemperioden i  

 almindelighed allerede vil have fået forældremyndigheden over barnet, således  

 at besøgene allerede af den grund ikke har karakter af kontrol.
Tværtimod må  

 adoptanterne efter Justitsministeriets opfattelse i almindelighed være  

 interesseret i at få besøg af sagsbehandleren eller en sundhedsplejerske  

 efter modtagelsen af barnet, således at de kan få råd og vejledning om  

 pasning af barnet.
13. Indsamling og formidling af viden om adoption 13.1. Adoptionsudvalgets overvejelser Efter Adoptionsudvalgets opfattelse lider det nuværende system på  

 adoptionsområdet af den svaghed, at viden om adoption ikke samles eet sted,  

 men er spredt over forskellige myndigheder og organer.
Udvalget finder, at  

 det er vigtigt, at der er en myndighed, der arbejder aktivt på generelt at  

 udvikle adoptionsområdet, både i Danmark og på internationalt plan, og  

 opsamler, bearbejder og formidler viden om international adoption.
 Der er således efter udvalgets opfattelse behov for et sted for opsamling,  

 udvikling og forskning inden for adoptionsområdet samt igangsætning af  

 relevante forskningsprojekter i et samarbejde med det nordiske og  

 internationale forskernetværk.
Behovet for viden gør sig ifølge udvalgets opfattelse gældende på en række  

 forskellige områder.
Det drejer sig om børneområdet , hvor der i dag  

 er stor forskel i vurderingen af oplysningerne om barnet, herunder de  

 lægelige oplysninger.
Dernæst drejer det sig om voksenområdet , det  

 vil sige i forberedelsen af de kommende adoptanter (fase 2) og i vurderingen  

 af ansøgernes egnethed (fase 1 og 3). Behovet for viden gør sig endvidere  

 gældende med hensyn til uddannelse af medarbejderne i de undersøgende  

 myndigheder og de formidlende organisationer, ikke mindst i forbindelse med  

 rådgivning af ansøgerne, og med hensyn til regelgrundlaget , det vil  

 sige de regler, der skal efterleves her i landet og i giverlandene.
 Adoptionsudvalget har endvidere peget på behovet for et organ, som har det  

 overordnede ansvar for at følge den internationale udvikling på  

 adoptionsområdet og for at være i dialog med steder i andre lande, herunder  

 såvel modtager- som afgiverlande, deltage aktivt i internationalt  

 adoptionsarbejde m.v.
Adoptionsudvalget har overvejet, om man til løsning af de nævnte opgaver  

 burde foreslå, at der oprettes et videns- og rådgivningscenter om adoption.
I  

 forbindelse med disse overvejelser har repræsentanterne for de formidlende  

 organisationer og for amtskommunerne udarbejdet en model til et sådant  

 center.
Modellen er optrykt i betænkningen som bilag 8.
Efter indgående drøftelser har et flertal i udvalget (alle bortset  

 fra Adoption og Samfunds repræsentant) imidlertid foreslået, at de nævnte  

 opgaver henlægges til Adoptionsnævnet.
Til løsning af disse særlige opgaver  

 forudsætter flertallet, at der - enten permanent eller til løsning af særlige  

 opgaver - til nævnet knyttes personer med en særlig viden og erfaring om  

 international adoption og andre relevante forhold.
Dette kan enten ske ved,  

 at nævnet i disse sammenhænge har en anden sammensætning, eller at  

 sekretariatet udbygges, herunder eventuelt ved, at der tilknyttes  

 konsulenter.
Der henvises til betænkningen side 141-143.
 Et mindretal i udvalget (Adoption og Samfunds repræsentant) er i  

 høj grad enig i behovet for en dynamo på adoptionsområdet til løsning af de  

 opgaver, der er nævnt ovenfor, og en række andre opgaver.
Efter mindretallets opfattelse bør opgaverne imidlertid ikke henlægges til  

 Adoptionsnævnet.
Det skyldes bl.a., at behandling af konkrete ankesager ikke  

 bør blandes sammen med evaluering og tilpasning af de gældende regler, og at  

 de kvalifikationskrav, man må stille til medlemmer af ankeinstansen,  

 adskiller sig fra de kvalifikationer, der er behov for til løsning af de  

 nævnte opgaver.
Mindretallet foreslår i stedet, at der til løsning af  

 opgaverne oprettes et Adoptionsråd bestående af personer, der gennem deres  

 baggrund er i stand til at opfange og formidle de problemer og udfordringer,  

 der opstår, og er i stand til at opstille relevante løsninger inden for et  

 meget bredt område.
Adoptionsrådet skal i den forbindelse kunne sikre accept  

 og forståelse blandt interesse- og brugergrupper for det danske  

 adoptionssystem.
Der henvises til betænkningen side 145-147.
13.2. Justitsministeriets forslag Justitsministeriet er enig med Adoptionsudvalget i, at der er behov for  

 centralt at indsamle, bearbejde og formidle viden om adoption.
Det skyldes  

 bl.a., at der som beskrevet i betænkningen  er en række områder, hvor  

 mere viden må antages at kunne bidrage til en mere hensigtsmæssig  

 tilrettelæggelse af adoptionsarbejdet og af behandlingen af  

 adoptionsansøgerne.
I den forbindelse vil indsamling og formidling af viden  

 også kunne bidrage til en mere ensartet praksis i forbindelse med godkendelse  

 af ansøgerne, jf. ovenfor pkt. 3.3.2.
 Justitsministeriet er imidlertid betænkelig ved at foreslå, at der til  

 løsning af disse opgaver som foreslået af mindretallet i udvalget oprettes et  

 helt nyt organ - et Adoptionsråd.
Der er således på Adoptionsområdet i forvejen mange forskellige  

 myndigheder med forskellige opgaver.
Amtskommunerne har ansvaret for  

 undersøgelsen af adoptanterne.
Samrådene træffer afgørelse om godkendelse af  

 ansøgerne med Adoptionsnævnet som klageinstans.
Adoptionsbevillingerne  

 udstedes af statsamterne, og Civilretsdirektoratet har en række forskellige  

 opgaver, herunder bl.a. fastsættelsen af de administrative regler på området.  

 Dertil kommer de opgaver, der udføres af de formidlende organisationer.
Justitsministeriet finder på den baggrund, at opgaven med at indsamle,  

 bearbejde og formidle viden om adoption bør søges løst inden for rammerne af  

 den eksisterende struktur på adoptionsområdet.
Justitsministeriet kan derfor  

 tilslutte sig flertallets forslag om, at opgaverne henlægges til  

 Adoptionsnævnet.
 Adoptionsnævnet vil i den forbindelse bl.a. få ansvaret for indsamling og  

 formidling af statistiske oplysninger, igangsætning af forskningsprojekter og  

 evaluering af gældende regler og nye initiativer på adoptionsområdet.
 Adoptionsnævnet vil endvidere skulle følge såvel den danske som den  

 internationale udvikling på adoptionsområdet og være i dialog med myndigheder  

 og organisationer her i landet og i udlandet.
Til løsning af opgaverne bør Adoptionsnævnets sekretariat udbygges og have  

 mulighed for at søge konsulentbistand til løsning af enkelte projekter m.v.  

 Justitsministeriet finder derimod ikke behov for, at Adoptionsnævnet i disse  

 sammenhænge har en anden sammensætning end i forbindelse med løsningen af  

 nævnets øvrige opgaver.
Det foreslås dog, at Adoptionsnævnet får mulighed for  

 at indkalde personer, som må antages at have særlig indsigt eller interesse i  

 de spørgsmål, der behandles af nævnet. jf. forslaget til § 25 b, stk. 4.
 Den nærmere fastlæggelse af Adoptionsnævnets opgaver på dette område kan i  

 øvrigt ske administrativt i medfør af bemyndigelsen i adoptionslovens § 25 b.
 14. Økonomiske og administrative konsekvenser m.v.
 Forslagene om en ny ordning ved adoption af udenlandske børn vil medføre  

 en aktivitetsudvidelse og dermed også øgede omkostninger på en række områder.
1. Efter lovforslaget skal der ske en udvidelse af Adoptionsnævnets  

 opgaver , herunder især en intensivering og udvidelse af tilsynet med  

 samrådene.
Samtidig skal der etableres en ny funktion, der skal indsamle,  

 bearbejde og videreformidle viden på adoptionsområdet.
Overdragelsen af  

 tilsynsopgaverne til Adoptionsnævnet vil samtidig medføre en mindre  

 besparelse for Civilretsdirektoratet, ligesom klagesagerne for  

 Adoptionsnævnet forventes at falde som følge af den nye procedure for  

 undersøgelse og godkendelse af adoptanter.
Lovforslaget indebærer samlet en udvidelse af sekretariatsopgaverne, der i  

 dag varetages af Civilretsdirektoratet.
Det foreslås, at der etableres et  

 egentligt sekretariat i Civilretsdirektoratet.
 Merudgifterne ved udvidelsen af Adoptionsnævnets opgaver vil i 1998 udgøre  

 0,7 mio. kr., heraf lønsum 0,5 mio. kr., og i de følgende år 2,8 mio. kr.,  

 heraf lønsum 1,7 mio. kr.
 2. Efter lovforslaget vil det fremover være en forudsætning for at blive  

 godkendt som adoptant, at personer, der ikke tidligere har adopteret et barn  

 fra et andet land, har deltaget i et  adoptionsforberedende kursus .  

 Endvidere vil samrådet kunne bestemme, at også personer, der har adopteret  

 før, skal igennem et kursus.
Tilrettelæggelsen af kursusforløbet er endnu ikke fastlagt, men vil  

 formentlig for så vidt angår de obligatoriske kurser skulle løbe over to  

 weekender og afholdes forskellige steder i landet.
Af hensyn til  

 kursusforløbets intensitet og individualitet skal holdene ikke være for  

 store.
Kursusudgifterne vil skønsmæssigt beløbe sig til ca. 2,3 mio. kr. i  

 1998 og herefter 9,0 mio. kr. årligt.
Det er forudsat i lovforslaget, at der kan blive tale om delvis  

 brugerfinansierede kurser.
Regeringen agter at fastsætte brugerbetalingen  

 svarende til ca. 1/3 af de samlede udgifter.
Kursusafgiften vil på denne  

 baggrund blive fastsat til ca. 2.500 kr. pr. ansøger eller ca. 5.000 kr. pr.  

 ansøgerægtepar.
 Merudgiften for staten udgør herefter 1,5 mio kr. i 1998 og 6 mio. kr. i  

 1999 og de følgende år.
3. Af lovforslaget fremgår det, at Adoptionsnævnet skal udpege en række  

 særligt sagkyndige børnelæger , der skal rådgive ansøgerne om  

 »matchingforslag«.
Udgifterne hertil antages skønsmæssigt at udgøre  

 ca. 0,3 mio. kr. i 1998 og herefter 1,2 mio. kr. årligt (lønsum).
4. Lovforslagets vedtagelse vil indebære en række   

 engangsomkostninger . Der skal således foretages en gennemgribende  

 revision af de administrative forskrifter, og der skal udarbejdes en  

 vejledning om international adoption, som skal videreformidles til  

 biblioteker, læger og fertilitetsklinikker.
Endvidere vil det  

 adoptionsforberedende kursus skulle tilrettelægges.
Udgifterne hertil vil i  

 1998 udgøre 1,9 mio. kr., heraf lønsum 0,5 mio. kr., og i 1999 0,3 mio. kr.  

 (lønsum).
 5. Forslagene om ændrede regler vedrørende adoptionsforløbet forventes at  

 medføre ændringer i amtskommunernes arbejdsopgaver.
Af tidsmæssige årsager har der ikke fundet forhandlinger sted med de  

 kommunale parter forud for lovforslagets fremsættelse.
De ændrede regler  

 vedrørende adoptionsforløbet forventes at medføre et vist fald i  

 arbejdsbyrden for amtskommunerne.
Det er imidlertid særdeles vanskeligt at  

 talsætte denne forventede udvikling.
Samtidig fremgår det af  

betænkningen side 197, at der skal ske en kvalitetsforbedring af  

 amtskommunernes personaleuddannelse.
Det er Justitsministeriets umiddelbare  

 forventning, at de besparelser, amtskommunerne vil kunne opnå som følge af  

 lettelsen i arbejdsbyrden, vil mere end opveje merudgifterne til uddannelse.  

 Der vil snarest blive optaget forhandlinger med de kommunale parter efter de  

 almindelige DUT-principper.
 6. På baggrund af ovenstående skønnes de samlede udgifter ved  

 lovforslaget at udgøre 4,4 mio. kr. i 1998, 10,3 mio. kr. i 1999 og herefter  

 10,0 mio. kr. årligt.
 Lovforslaget har ingen miljømæssige eller erhvervsøkonomiske konsekvenser  

 og indeholder ingen EU-retlige aspekter.
 15. Hørte myndigheder og organisationer m.v.
 Justitsministeriet har modtaget høringssvar over betænkningen fra  

 Børnerådet, Det Danske Center for Menneskerettigheder, Adoption Center,  

 DanAdopt, Landsforeningen Adoption og Samfund, De Samvirkende  

 Invalideorganisationer, Det Centrale Handicapråd, Dansk Handicap Forbund,  

 Landsforeningen af Polio-, Trafik- og Ulykkesskadede, Danske Døves  

 Landsforbund, Dansk Epilepsiforening, Koordinationsgrupperne øst og vest for  

 Storebælt, Amtsrådsforeningen, Foreningen af Statsamtmænd og Foreningen af  

 Statsamtsjurister.
Bemærkninger til lovforslagets enkelte bestemmelser Til § 1 Til nr. 1 og 8 Ved lov nr. 233 af 2. april 1997 om ændring af adoptionsloven,  

 indfødsretsloven og navneloven blev den såkaldte mellemperiode afskaffet i  

 forbindelse med adoption af børn fra lande, der har tiltrådt  

 Haagerkonventionen.
Mellemperioden er det tidsrum på ca. 3 måneder, der  

 hidtil er gået, fra et adoptivbarn er ankommet her til landet, til  

 adoptionsbevillingen er blevet udstedt.
Selv om mellemperioden afskaffes, vil det undtagelsesvis kunne forekomme,  

 at adoptionsbevillingen først vil kunne udstedes nogen tid efter barnets  

 ankomst her til landet.
Det vil f.eks. være tilfældet, hvis papirerne fra  

 barnets hjemland er forsinket.
 I forbindelse med afskaffelsen af mellemperioden ved adoptioner efter  

 Haagerkonventionen blev det på den baggrund i adoptionslovens § 28, stk. 3,  

 fastsat, at en afgørelse om adoption (adoptionsbevillingen) har virkning fra  

 barnets ankomst her til landet.
 I forbindelse med den ændring af adoptionsbekendtgørelsen, der trådte i  

 kraft den 1. november 1997, er mellemperioden nu også afskaffet for  

 adoptioner af børn fra lande, der ikke har tiltrådt Haagerkonventionen.
Med henblik på at opnå den samme retsstilling, uanset om adoptionen er  

 omfattet af Haagerkonventionen eller ej, foreslås der i adoptionslovens § 1,  

 stk. 2, indsat en generel bestemmelse om, at adoptionsbevillingen ved  

 adoption af et barn fra et andet land har virkning fra barnets ankomst her  

 til landet.
Samtidig foreslås bestemmelsen i § 28, stk. 3, der alene angår  

 adoptioner efter Haagerkonventionen, ophævet.
 Der henvises til de almindelige bemærkninger til lovforslaget pkt. 12.3.
Til nr. 2 Ved lov nr. 233 af 2. april 1997 om ændring af adoptionsloven,  

 indfødsretsloven og navneloven blev der i adoptionslovens § 6, stk. 3, indsat  

 en bestemmelse om inddragelse af et barn under 12 i en beslutning om at  

 gennemføre en adoption.
 På samme måde foreslås der nu i adoptionslovens § 18, stk. 4, indsat en  

 bestemmelse om inddragelse af et barn under 12 i en beslutning om at ophæve  

 et adoptivforhold.
Med hensyn til børn, der er fyldt 12 år, er det som hidtil en betingelse  

 for at ophæve adoptivforholdet, at barnet samtykker heri.
Der foreslås  

 imidlertid i § 18, stk. 3, indsat en bestemmelse om, at samtykket skal  

 afgives under personligt fremmøde for statsamtet m.v., og at der inden barnet  

 afgiver samtykke skal finde en samtale sted med barnet om ophævelsen af  

 adoptivforholdet og betydningen heraf.
 Endvidere foreslås en sproglig modernisering af adoptionslovens § 18.
Til nr. 3 Der foreslås i adoptionslovens § 25 a som stk. 2 indsat en udtrykkelig  

 bestemmelse om, at samrådet kan træffe afgørelse om bortfald af en  

 godkendelse som adoptant, hvis betingelserne for at blive godkendt ikke  

 længere er opfyldt, eller hvis ansøgeren i øvrigt ikke kan anses for egnet  

 som adoptant.
 Bestemmelsen vil bl.a. kunne anvendes i de tilfælde, hvor ansøgere om  

 adoption har afvist at modtage et barn, som de har fået i forslag, selv om  

 det ligger inden for deres godkendelse, jf. de almindelige bemærkninger til  

 lovforslaget pkt. 11.3.
Bestemmelsen vil endvidere kunne anvendes i tilfælde, hvor der efter  

 godkendelsen kommer oplysninger frem, som ville have ført til afslag på  

 godkendelse, hvis oplysningerne var indgået i afgørelsesgrundlaget.
Det  

 gælder også, hvis oplysningerne vedrører forhold, der er indtruffet efter  

 godkendelsen.
 Samrådets afgørelse om bortfald af en godkendelse som adoptant kan som  

 samrådets øvrige afgørelser indbringes for Adoptionsnævnet, jf. forslaget til  

 § 25 b, stk. 3.
Til nr. 4-6 Adoptionslovens § 25 b angår Adoptionsnævnets opgaver.
 Adoptionsnævnet skal som hidtil være klageinstans i forhold til samrådenes  

 afgørelser, jf. § 25 b, stk. 3.
Efter forslaget til § 25 b, stk. 4, skal Adoptionsnævnet endvidere føre  

 tilsyn med samrådene.
De nærmere regler for tilsynsvirksomheden fastsættes  

 efter forslaget af justitsministeren.
Der henvises til de almindelige  

 bemærkninger til lovforslaget pkt. 3.3.2.
 Efter forslaget til § 25 b, stk. 5, kan justitsministeren henlægge andre  

 opgaver til Adoptionsnævnet end dem, der er nævnt i stk. 3-4. I medfør af  

 denne bestemmelse påtænkes Adoptionsnævnet tillagt ansvaret for indsamling,  

 bearbejdning og formidling af viden om adoption, jf. de almindelige  

 bemærkninger til lovforslaget pkt. 13.2.
I forbindelse med behandlingen af andre sager end klagesager kan  

 Adoptionsnævnet efter forslaget til § 25 b, stk. 6, indkalde personer, som må  

 antages at have en særlig indsigt eller interesse i de spørgsmål, der  

 behandles af nævnet.
Behovet for at kunne indkalde sådanne personer må bl.a.  

 forventes at blive aktuelt i forbindelse med nævnets ovennævnte opgave med  

 hensyn til indsamling, bearbejdning og formidling af viden om adoption.
Til nr. 7 Efter forslaget til § 25 c, stk. 1, er deltagelse i et  

 adoptionsforberedende kursus en betingelse for, at personer, der ikke  

 tidligere har adopteret et barn fra en andet land, kan blive godkendt som  

 adoptanter til et sådant barn.
 Kurset udgør fase 2 i det foreslåede nye undersøgelses- og  

 godkendelsesforløb, jf. de almindelige bemærkninger pkt. 3.3.1.
Efter forslaget til § 25 c, stk. 2, kan samrådet efter regler fastsat af  

 justitsministeren bestemme, at personer, der tidligere har adopteret et barn  

 fra et andet land, også skal deltage i et adoptionsforberedende kursus for på  

 ny at blive godkendt som adoptanter til et sådant barn, hvis der er behov for  

 det.
Det vil som anført under pkt. 5.3. i de almindelige bemærkninger til  

 lovforslaget bl.a. kunne være tilfældet i forbindelse med integration af et  

 større adoptivbarn i en familie, der i forvejen har et adoptivbarn eller et  

 biologisk barn, hvor der kan være behov for rådgivning med hensyn til  

 søskendeaccept og søskendejalousi.
 Samrådets afgørelse i den enkelte sag om, at der er behov for, at en  

 person skal gennemgå et kursus, og hvad dette kursus i givet fald skal bestå  

 i, vil kunne indbringes for Adoptionsnævnet efter den almindelige klageregel  

 i adoptionslovens § 25 b (efter forslaget § 25 b, stk. 3).
 De nærmere regler om indholdet og tilrettelæggelsen af kurserne vil blive  

 fastsat af justitsministeren, jf. forslaget til § 25 c, stk. 3.
Med hensyn til de obligatoriske kurser for førstegangsansøgere vil  

 Justitsministeriet ved fastlæggelsen af kursets indhold tage udgangspunkt i  

 den opregning af hovedtemaer, der er anført i  betænkningen side  

 114-115. Justitsministeriet vil i øvrigt inddrage de berørte myndigheder og  

 organisationer.
Med hensyn til varigheden af de obligatoriske kurser er det  

 hensigten, at de enkelte ansøgere skal kunne gennemgå kurset over et par  

 weekends.
Kurserne for ansøgere, der tidligere har adopteret, vil i almindelighed  

 være kortere end kurserne for førstegangsadoptanter.
Eventuelt vil disse  

 kurser kunne afvikles ved, at ansøgerne efter samrådets nærmere bestemmelse  

 gennemgår et eller flere moduler i de kurser, der er beregnet for  

 førstegangsansøgere.
 Kurserne vil af hensyn til deltagerne blive søgt afviklet flere steder i  

 landet og med så hyppige mellemrum, at behandlingen af ansøgningerne om  

 godkendelse som adoptant ikke unødigt forsinkes.
I medfør af forslaget til § 25 c, stk. 3, kan justitsministeren fastsætte  

 regler om betaling for deltagelsen i kurserne.
Justitsministeriet er  

 indstillet på at fastsætte betalingen svarende til ca. 1/3 af de samlede  

 udgifter.
Det vil for så vidt angår kurserne for førstegangsadoptanter sige  

 ca. 5.000 kr. i alt for et ægtepar.
Der henvises til de almindelige  

 bemærkninger til lovforslaget pkt. 14 om lovforslagets økonomiske og  

 administrative konsekvenser.
 Der henvises i øvrigt til de almindelige bemærkninger til lovforslaget  

 pkt. 5.3.
Til nr. 8 Der henvises til bemærkningerne til nr. 1.
Til nr. 9 Efter adoptionslovens § 30, stk. 2, fører justitsministeren  

 (Civilretsdirektoratet) tilsyn med de formidlende organisationers virksomhed.
 Efter forslaget til § 30, stk. 3, kan justitsministeren bemyndige  

 Adoptionsnævnet til at føre tilsyn med organisationerne.
I medfør af bestemmelsen påtænkes tilsynet med de formidlende  

 organisationers behandling af udenlandske matchingforslag og med de  

 formidlende organisationers virksomhed i udlandet henlagt til  

 Adoptionsnævnet.
Der henvises til de almindelige bemærkninger til  

 lovforslaget pkt. 4.3.2.
Til nr. 10 Forslaget er en følge af lov nr. 474 af 12. juni 1996 om ændring af  

 straffeloven, hvor der blev fastsat regler om strafansvar for juridiske  

 personer.
 Ved lovændringen blev det forudsat, at alle nye bestemmelser om hjemmel  

 til strafansvar for juridiske personer normalt skal affattes på den måde, det  

 er sket i lovforslaget, og at allerede gældende bestemmelser herom ved  

 førstkommende lejlighed ændres, så de affattes på samme måde.
Til nr. 11 Forslaget har alene til formål at rette en forkert henvisning i  

 adoptionslovens § 37, stk. 1, nr. 2.
Til nr. 12 Forslaget har alene til formål at rette en forkert henvisning i  

 adoptionslovens § 39, stk. 1.
Til § 2 Efter forslaget træder loven i kraft den 1. oktober 1998.
 Afhængig af tidspunktet for lovforslagets vedtagelse kan det dog være  

 nødvendigt at ændre ikrafttrædelsestidspunktet til den 1. januar 1999,  

 således at der bliver tilstrækkelig tid til bl.a. at revidere  

 adoptionsbekendtgørelsen og adoptionscirkulæret og få organiseret de  

 adoptionsforberedende kurser og udvidelsen af Adoptionsnævnets sekretariat.
Til § 3 Efter forslaget skal ansøgninger om godkendelse som adoptant, der er  

 indgivet inden lovens ikrafttræden, færdigbehandles efter de hidtil gældende  

 regler.
Til § 4 Adoptionsloven er ved kongelig anordning nr. 63 af 26. februar 1976 sat i  

 kraft for Grønland med visse afvigelser.
De ændringer i adoptionsloven, der  

 er gennemført efter tidspunktet for den kongelige anordning, er ikke sat i  

 kraft for Grønland.
Adoptionsloven er ved kongelig anordning nr. 552 af 8. oktober 1982 sat i  

 kraft for Færøerne med visse afvigelser.
De ændringer i adoptionsloven, der  

 er gennemført efter tidspunktet for den kongelige anordning, er ikke sat i  

 kraft for Færøerne.
Efter lovforslaget gælder loven ikke for Færøerne og Grønland, men kan ved  

 kongelig anordning sættes i kraft for disse landsdele med de afvigelser, som  

 de særlige færøske eller grønlandske forhold tilsiger.
De færøske og  

 grønlandske hjemmestyremyndigheder vil således få mulighed for at tage  

 stilling til, om og i givet fald med hvilke afvigelser de ønsker loven sat i  

 kraft for Færøerne og Grønland BILAG 1 I dette bilag er (med mindre skrift) indsat den gældende formulering  

 af de lovbestemmelser, der berøres af lovforslaget § 1 I adoptionsloven, jf. lovbekendtgørelse nr. 629 af 15. september 1986, som  

 ændret senest ved § 1 i lov nr. 233 af 2. april 1997, foretages følgende  

 ændringer:
 1. I § 1 indsættes som stk. 2:
» Stk. 2. Ved adoption af et barn fra et andet land har  

 bevillingen virkning fra barnets ankomst her til landet.« § 1. Adoption meddeles ved bevilling, der udfærdiges af  

 statsamtet.
 2. § 18, stk. 2 og 3 , ophæves, og i stedet  

 indsættes:
 » Stk. 2. Er adoptivbarnet under 18 år, kan ophævelse efter  

 stk. 1 finde sted, hvis adoptanten og adoptivbarnets biologiske forældre er  

 enige derom, og ophævelsen er bedst for barnet.
Stk. 3. Er barnet fyldt 12 år, kan ophævelse af adoptivforholdet  

 ikke ske uden barnets samtykke.
Samtykket skal afgives under personligt  

 fremmøde for statsamtet eller for anden myndighed eller institution, der er  

 godkendt i medfør af § 8, stk. 1. Inden barnet afgiver samtykke, skal der  

 finde en samtale sted med barnet om ophævelsen af adoptivforholdet, og barnet  

 skal gøres bekendt med ophævelsens betydning.
Stk. 4. Er barnet under 12 år, skal der foreligge oplysning om  

 dets holdning til den påtænkte ophævelse af adoptivforholdet i det omfang,  

 barnets modenhed og sagens omstændigheder tilsiger det.
Ved afgørelsen skal  

 der i videst muligt omfang tages hensyn til barnets holdning til den påtænkte  

 ophævelse af adoptivforholdet.
Stk. 5. Når adoptanterne er døde, kan justitsministeren på  

 begæring af barnets biologiske forældre ophæve adoptivforholdet, hvis det er  

 bedst for barnet.
Stk. 3 og 4 finder tilsvarende anvendelse.« § 18. Adoptivforholdet kan ophæves af justitsministeren, når  

 adoptanten og adoptivbarnet er enige derom.
Er nogen af parterne under  

 værgemål efter værgemålslovens § 5 eller under værgemål med fratagelse af den  

 retlige handleevne, jf. værgemålslovens § 6, skal erklæring fra værgen  

 foreligge.
Stk. 2. Er barnet mindreårigt, kan ophævelse efter stk. 1 finde  

 sted, når adoptanten og adoptivbarnets virkelige forældre er enige derom, og  

 ophævelsen skønnes at være bedst stemmende med barnets tarv.
Er adoptivbarnet  

 fyldt 12 år, kræves også samtykke fra dette.
Stk. 3. Når adoptanterne er døde, kan justitsministeren på  

 begæring af forældrene ophæve adoptivforholdet, såfremt dette skønnes bedst  

 stemmende med barnets tarv.
Er adoptivbarnet fyldt 12 år, kræves samtykke fra  

 dette.
 3. I § 25 a indsættes efter stk. 1 som nyt stykke:
» Stk. 2. Samrådet kan træffe afgørelse om bortfald af en  

 godkendelse som adoptant, hvis betingelserne for at blive godkendt som  

 adoptant ikke længere er opfyldt, eller hvis ansøgeren i øvrigt ikke kan  

 anses for egnet som adoptant.« Stk. 2-4 bliver herefter stk. 3-5.
»§ 25 a.
Justitsministeren opretter for hver amtskommune og  

 for Københavns henholdsvis Frederiksberg kommune et eller flere samråd, der  

 efter undersøgelse foretaget af amtskommunen (kommunen) afgør, om en ansøger  

 kan godkendes som adoptant, jf. § 4 a.
 Stk. 2....
 Stk. 3....
 Stk. 4....«.
 4. § 25 b, stk. 1 , ophæves.
 Stk. 2-3 bliver herefter stk. 1-2.
 5. I § 25 b, stk. 2, der bliver stk. 1, ændres i 1. pkt.  

 »Nævnet« til: »Adoptionsnævnet«.
 6. I § 25 b indsættes efter stk. 3 , der bliver stk.  

 2, som nye stykker:
 » Stk. 3. Et samråds afgørelser i medfør af denne lov kan  

 indbringes for Adoptionsnævnet.
 Stk. 4. Adoptionsnævnet fører tilsyn med samrådene.  

 Justitsministeren fastsætter nærmere regler for tilsynsvirksomheden.
 Stk. 5. Justitsministeren kan henlægge andre opgaver til  

 Adoptionsnævnet end dem, der er nævnt i stk. 3-4.
Stk. 6. Adoptionsnævnet kan i forbindelse med behandlingen af  

 andre sager end klagesager indkalde personer, som må antages at have særlig  

 indsigt eller interesse i de spørgsmål, der behandles af nævnet.« § 25 b.
Et samråds afslag på en ansøgning om godkendelse som  

 adoptant kan indbringes for adoptionsnævnet.
Justitsministeren kan henlægge  

 andre opgaver til nævnet.
Stk. 2. Nævnet består af en formand og et antal andre medlemmer.  

 Formanden skal være jurist.
I behandlingen af hver klagesag deltager mindst 5  

 medlemmer, herunder formanden eller et medlem, der opfylder betingelserne for  

 at kunne være formand for nævnet.
Nævnets afgørelse træffes ved flertal.  

 Justitsministeren fastsætter forretningsordenen for nævnet.
 Stk. 3. Nævnets medlemmer samt stedfortrædere for disse beskikkes  

 af justitsministeren for indtil 4 år ad gangen.
 7. Efter § 25 b indsættes:
»§ 25 c.
Deltagelse i et adoptionsforberedende kursus er en  

 betingelse for, at personer, der ikke tidligere har adopteret et barn fra et  

 andet land, kan godkendes som adoptanter til et sådant barn.
 Stk. 2. Samrådet kan efter regler fastsat af justitsministeren  

 bestemme, at personer, der tidligere har adopteret et barn fra et andet land,  

 skal deltage i et adoptionsforberedende kursus for på ny at blive godkendt  

 som adoptanter til et sådant barn, hvis der er behov for det.
Stk. 3. Justitsministeren kan fastsætte nærmere regler om  

 indholdet og tilrettelæggelsen af de kurser, der er nævnt i stk. 1 og 2,  

 herunder om betaling.« 8. § 28, stk. 3 , ophæves.
 § 28. Den, der har bopæl her i landet, kan kun adoptere efter  

 reglerne i denne lov.
 Stk. 2. Justitsministeren eller den, ministeren bemyndiger hertil,  

 kan bestemme, at en adoption kan bevilges i et andet land, når adoptionen er  

 gennemført i overensstemmelse med Haagerkonventionen af 29. maj 1993 om  

 beskyttelse af børn og om samarbejde med hensyn til internationale  

 adoptioner.
 Stk. 3. Træffes der ikke bestemmelse som nævnt i stk. 2, har en  

 afgørelse om adoption virkning fra barnets ankomst her til landet.
 9. I § 30 indsættes efter stk. 2 som nyt stykke:
» Stk. 3. Justitsministeren kan bemyndige Adoptionsnævnet til  

 at føre tilsyn med de organisationer, der har fået tilladelse efter stk.  

 1.« Stk. 3 bliver herefter stk. 4.
 § 30. Justitsministeren kan give en eller flere private  

 organisationer tilladelse til at yde adoptionshjælp vedrørende børn, som ikke  

 har dansk statsborgerskab.
 Stk. 2. Justitsministeren fastsætter nærmere regler og vilkår om  

 adoptionshjælp efter stk. 1 og fører tilsyn med virksomheden.
 Stk. 3. Justitsministeren kan fastsætte regler, hvorefter  

 personer, der ønsker at adoptere, pålægges at søge bistand hos en  

 organisation, der har tilladelse efter stk. 1.
 10. § 34, stk. 3 , affattes således:
» Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.« § 34. - - - Stk. 3. Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
 11. I § 37, stk. 1, nr. 2, ændres »§ 32, stk. 2,»  

 til: »§ 39, stk. 2,».
 »§ 37. Kapitel 2 anvendes på:
1) adoptivforhold stiftet den 1. januar 1957 eller senere, 2) adoptivforhold stiftet før den 1. januar 1957, når der efter § 32, stk.  

 2, er tillagt bevillingen retsvirkninger efter kap. 2, og 3) adoptivforhold stiftet før den 1. januar 1957, når der efter § 27, stk.  

 2, i lov nr. 140 af 25. maj 1956 om adoption er tillagt bevillingen  

 retsvirkninger efter den nævnte lovs § 13, jf. § 12.
 Stk. 2. ...«.
 12. I § 39, stk. 1, ændres »§ 30, stk. 1, nr. 2 eller  

 3,» til:
 »§ 37, stk. 1, nr. 2 eller 3,».
 » § 39. For adoptivforhold, som er stiftet før den 1. januar  

 1957, og som ikke er omfattet af § 30, stk. 1, nr. 2 eller 3, gælder lov nr.  

 87 af 26. marts 1923 om adoption bortset fra § 13, stk. 2, og §§ 18-24.
Stk. 2....« BILAG 2 Statistik vedrørende samrådenes sager om abstrakt godkendelse som  

 adoptant Civilretsdirektoratet har gennemført en skemabaseret statistikindsamling,  

 som vedrører samrådenes arbejde med godkendelse af adoptanter i 1996.
 Oplysningerne er indsamlet for at give et statistisk billede af de  

 eksisterende reglers virkning i praksis.
 Nedenfor gives en gennemgang af den indsamlede statistik.
Sammenfatning Der må gøres opmærksom på, at tallene i nogle tilfælde er meget små.
Det  

 må derfor tages forbehold for de variationer i materialet, som kan skyldes  

 tilfældigheder.
Forskel mellem amterne i antal ansøgninger Materialet viser en stor forskel mellem de forskellige amter i antallet  

 modtagne ansøgninger, når de relateres til befolkningen i aldersgruppen 25-40  

 år, som er den aldersgruppe, som hovedparten af ansøgerne tilhører.
I  

 Frederiksborg Amt er der indgivet 131 ansøgninger per 100.000 personer i  

 alderen 25-40 år, mens tallet for Københavns Kommune kun er 59.  

 Landsgennemsnittet er 95 ansøgninger per 100.000 personer.
84 pct. af ansøgningerne gælder udenlandske børn, 10 pct. danske børn, og  

 de sidste 6 pct. vedrører ansøgning om adoption af plejebørn m.v.. Andelen af  

 ansøgninger om danske børn varierer en del.
I Frederiksborg og Sønderjyllands  

 Amter vedrører fx 20 pct. eller mere af ansøgningerne danske børn, mens  

 andelen i flertallet af amterne ligger under 10 pct.
Nogen umiddelbar  

 forklaring til forskellen mellem amterne kan ikke ses.
Afgørelser i 1996 Statistikken omfatter alle afgørelser, som er truffet i 1996, uanset  

 hvornår ansøgningen er indgivet.
Afgørelserne er opdelt på, om de vedrører et  

 par eller en enlig ansøger, og om resultatet er godkendelse, delvis  

 godkendelse eller afslag.
Kun 3 pct. af ansøgerne er enlige, og hovedparten  

 af dem kommer fra Københavns Kommune og Århus Amt.
Delvis godkendelse  

 forekommer ikke i alle amter i 1996 og mindre end 2 pct. af samtlige  

 afgørelser er en delvis godkendelse.
Godkendelsesprocent Godkendelsesprocenten - det vil sige antallet godkendelser i procent af  

 antallet afgørelser - for landet som helhed og for alle ansøgere er 89, hvis  

 delvise godkendelser medregnes.
Den varierer fra 98 pct. i Vestsjællands og  

 Sønderjyllands Amt til 81 pct. i Københavns Amt. 4 amter har en  

 godkendelsesprocent på 97 eller mere og 7 amter ligger under  

 landsgennemsnittet på 89.
Forskel mellem par og enlige Der er stor forskel mellem godkendelsesprocenten for par og enlige.
For  

 par er den for hele landet 91 pct. og for enlige 37 pct.
Ser man kun på  

 godkendelsesprocenten for par viser det sig, at 2 amter, Vestsjælland og  

 Storstrøms Amter, når op på en godkendelsesprocent på 100. En stor andel  

 enlige ansøgere kan altså påvirke den samlede godkendelsesprocent i  

 nedadgående retning.
Ansøgninger om barn nr. 1 og nr. 2 I 1996 er godkendelsesprocenten for ansøgere til det første barn 87, mens  

 den for andet barn er 97. Det vil sige, at det har betydning for  

 godkendelsesprocenten i amterne, hvordan ansøgningerne fordeler sig på  

 ansøgninger om barn nr. 1 og barn nr. 2.
Ansøgere som ikke opfylder de formelle betingelser I ca. 8 pct. af de afgørelser, som er truffet i 1996, opfylder ansøgerne  

 ikke de formelle betingelser for at godkendes som adoptant.
I flere amter  

 gælder det mere end 10 pct. af ansøgerne, mens der i andre amter i 1996 ikke  

 har været ansøgere, som ikke opfylder de formelle krav.
I 1/3 af de tilfælde,  

 hvor ansøgeren ikke opfylder de formelle krav, gives der afslag uden nærmere  

 undersøgelse.
I 2/3 af tilfældene, gennemføres alligevel en undersøgelse, og  

 i hovedparten af tilfældene gives der en godkendelse.
Der hvor undersøgelsen  

 gennemføres, til trods for at ansøgerne ikke opfylder de formelle krav, er  

 der som regel tale om ansøgning om barn nr. 3 eller ansøgning om  

 aldersdispensation ved adoption af barn nr. 2.
Forskelle mellem amterne Materialet viser, at der er en forskel mellem amterne, når man ser på  

 andelen af ansøgere, som bliver godkendt som adoptanter.
Meget af denne  

 forskel kan forklares af den forskel, som findes i sammensætningen af  

 ansøgerne.
Ansøgerne er forskellige med hensyn til, om det er barn nr. 1  

 eller barn nr. 2, de ansøger om, om de er enlige eller par, om de opfylder de  

 formelle krav eller ikke, samt om de allerede tidligere har fået afslag på en  

 ansøgning.
Alle disse forskelle påvirker sandsynligheden for en godkendelse.
 En opfølgning af statistikken over en årrække vil give større muligheder  

 for at analysere de forskelle, der er mellem amterne.
 I det efterfølgende gennemgås de indsamlede statistikoplysninger for 1996  

 nærmere.
Ansøgninger i 1996 Tabel 1 viser antallet af ansøgninger, som er modtaget af samrådene i  

 løbet af 1996. I hele landet er der modtaget 1201 ansøgninger.
I de enkelte  

 amter varierer antallet ansøgninger mellem 6 i Bornholms Amt og 168 i  

 Københavns Amt..
Tabel 1. Antal ansøgninger, som er modtaget i kalenderåret 1996 For at belyse om det varierende antal ansøgninger i amterne dækker over  

 andet end forskelle i amternes størrelse og aldersmæssige sammensætning, er  

 antallet ansøgninger sat i forhold til det gennemsnitlige antal personer i  

 alderen 25 -40 år i amtet.
Denne aldersgruppe er valgt, da hovedparten af  

 ansøgerne ligger i denne gruppe.
Resultatet viser ganske store forskelle mellem amterne.
I Frederiksborg  

 amt er der modtaget 131 ansøgninger per 100.000 personer i aldersklassen  

 25-40 år.
Det er mere end dobbelt så mange ansøgninger per 100.000 som i  

 Københavns Kommune hvor tallet kun er 59. Blandt amter med relativt mange  

 ansøgninger er Ringkøbing Amt (122 ), Københavns Amt (121) og Sønderjyllands  

 Amt (111). Relativt få ansøgninger har Bornholms Amt (66), Storstrøms Amt (  

 70) og Vejle Amt (71).
Ansøgningerne er også forskelligt fordelt mellem ansøgninger om dansk barn  

 og ansøgninger om udenlandsk barn, se tabel 2 Tabel 2. Ansøgninger fordelt på dansk barn og udenlandsk barn Kun 2 pct. af ansøgningerne i Roskilde Amt og 3 pct. i Vestsjællands og  

 Århus Amter vedrørte danske børn, mens det var tilfældet med 33 pct. af  

 ansøgningerne i Bornholms Amt.
Antallet ansøgninger i Bornholms Amt er dog så  

 lille (6 ansøgninger), at der kan være tale om en tilfældighed.
I  

 Sønderjyllands og Frederiksborg Amter ligger antallet ansøgninger om danske  

 børn på 21 og 20 pct.
 Hvad, der ligger bagved forskellene i antallet ansøgninger i de  

 forskellige amter, kan ikke ses ud fra materialet.
 Afgørelser truffet i 1996.
Ser man på antallet af afgørelser, som er truffet i løbet af 1996,  

 varierer de fra 11 i Bornholms Amt til 109 i Århus Amt.
I alle amter,  

 undtaget Bornholm og Storstrøm, ligger antallet af afgørelser, som er truffet  

 i 1996, lavere end antallet af ansøgninger, som er modtaget i 1996. I nogle  

 amter, som for eksempel København og Frederiksborg er der tæt på dobbelt så  

 mange ansøgninger som afgørelser.
Tallene for ansøgninger og afgørelser bør  

 dog ikke sammenlignes alt for tæt, da de ikke vedrører den samme periode.  

 Ansøgninger, der er modtaget i 1996, er måske først færdigbehandlet i 1997,  

 og nogle af de afgørelser, som er truffet i 1996 vedrører ansøgninger fra  

 1995.
Tabel 3. Afgørelser truffet i kalenderåret 1996 for par og enlige De afgørelser, der er truffet i 1996, er fordelt på par og enlige.
For  

 landet som helhed er der kun 3 pct. af afgørelserne, som vedrører enlige.
I 6  

 amter er der ikke nogen afgørelser for enlige ansøgere og kun i Københavns  

 Kommune og Århus Amt vedrører mere end 5 pct. af afgørelserne enlige  

 ansøgere.
Tabel 4. Godkendelsesprocent for par og enlige Godkendelser I nogle amter er det 1996 truffet afgørelser om delvis godkendelse , det  

 vil sige godkendelse af en del af det ansøgte.
Det sker f.eks. i de tilfælde,  

 hvor der er søgt om godkendelse til adoption af 2 børn, men samrådet kun kan  

 give godkendelse til 1 barn.
Som det fremgår af tabel 4, er antallet delvise  

 godkendelser få, og i 9 amter forekommer delvise godkendelser ikke.
I de  

 amter hvor det forekommer, er der tale om 1 eller 2 afgørelser, undtaget i  

 Århus amt, hvor der er 6 delvise godkendelser.
Godkendelsesprocenten for landet som helhed for alle ansøgere er 89, hvis  

 delvise godkendelser medregnes.
Den varierer fra 81 pct. i Københavns Amt,  

 til 98 pct. i Vestsjællands og Sønderjyllands Amter.
Der forekommer ikke  

 delvise godkendelser i de amter, som har den højeste godkendelsesprocent. 4  

 af amterne har en godkendelsesprocent på 97 eller mere og 7 amter ligger  

 under landsgennemsnittet på 89 pct.
 Ser man udelukkende på afgørelser, som vedrører par, ligger  

 godkendelsesprocenten mellem 82 og 100. Københavns Amt ligger stadig, nu  

 sammen med Bornholm og Nordjylland, med den laveste procent, 82, mens 2  

 amter, Vestsjælland og Storstrøm, er nået op på en godkendelsesprocent på  

 100.
For enlige ansøgere er godkendelsesprocenten 37 for landet som helhed,  

 altså langt lavere end for par.
Tallene for enlige ansøgere i de enkelte  

 amter er alt for små til, at de kan danne grundlag for en vurdering af, om  

 der er forskelle mellem amterne.
 Det kan dog konstateres, at den samlede godkendelsesprocent for de amter,  

 hvor der har været størst andel afgørelser, som vedrører enlige ansøgere  

 (Københavns Kommune og Århus Amt), ligger under landsgennemsnittet. Århus Amt  

 ligger dog stadig under landsgennemsnittet, hvis man kun ser på afgørelser,  

 som vedrører par.
Godkendelse af ansøger om barn med risiko/handicap Samtlige ansøgere, der har søgt om godkendelse til adoption af barn med  

 risiko/handicap i 1996 er godkendte som adoptanter.
Der er kun tale om 32  

 ansøgere i hele landet. 11 af dem kommer fra Storstrøms Amt og 6 fra  

 Sønderjyllands Amt.
Der er altså tale om en meget ulige fordeling over  

 landet, hvor flere amter ikke har nogen ansøgere med ønske om barn med  

 handicap.
Godkendelse til barn nr. 1 og 2 67 pct. af alle afgørelser, som er truffet i 1996 vedrører ansøgninger om  

 barn nr. 1, mens 26 pct. vedrører barn nr. 2. For landet som helhed er der i  

 1996 godkendt 87 pct. af de ansøgere, som har søgt om sit første barn.
Af  

 dem, som har søgt om barn nr. 2, er 97 pct. godkendt.
 Det gælder for alle amter, at godkendelsesprocenten for ansøgere om barn  

 nr. 2 ligger højere end for barn nr. 1. Det er faktisk kun i Københavns og  

 Århus Amt, at der er givet afslag til ansøgere, som søger om barn nr. 2. I  

 begge amter ligger godkendelsesprocenten for barn nr. 2 på 87.
Tabel 5. Godkendelsesprocent for ansøgere om barn nr. 1 og barn nr. 2  

 samt for ansøgere om barn under og over 36 måneder Børn 0-36 måneder Ca. 85 procent af alle afgørelser i 1996 vedrører ansøgninger om børn i  

 alderen 0-36 måneder.
Sønderjyllands Amt, Københavns Kommune og Københavns  

 Amt har alle en relativt stor andel ansøgninger om børn, som er ældre end 36  

 måneder.
Godkendelsesprocenten for hele landet for børn 0-36 måneder er 90,  

 mens den for ældre børn er 82. I 4 amter ligger dog godkendelsesprocenten  

 højere for ældre børn end for dem mellem 0 og 36 måneder.
Tallene for  

 ansøgninger om børn over 36 måneder er dog små i flere amter, hvorfor  

 afvigelserne kan skyldes tilfældigheder.
Ansøgere, der ikke opfylder de formelle krav I alt ca. 8 pct. af de afgørelser, som er truffet i 1996, vedrører  

 ansøgere, der ikke opfylder de formelle krav.
I ca. 2/3 af disse tilfælde  

 gennemfører samrådene alligevel en forundersøgelse.
I Københavns og Frederiksberg Kommuner samt Storstrøms, Århus, Viborg og  

 Nordjyllands Amter udgør andelen af ansøgere, som ikke opfylder de formelle  

 krav 10 pct. eller mere.
I Københavns og Frederiksberg Kommuner og i  

 Storstrøms Amt er der i alle disse tilfælde, på nær et, indledt en  

 undersøgelse, som har ført til godkendelse.
I Århus og i Nordjyllands Amter  

 er der givet afslag til ca. halvdelen af disse ansøgere uden forundersøgelse.  

 I Århus amt er der i 3 ud af 7 tilfælde, hvor forundersøgelsen er gennemført,  

 givet afslag, mens alle forundersøgelser i Nordjyllands amt har ført til  

 godkendelse.
 I Københavns og Frederiksborg Amter er der i alle tilfælde, hvor ansøgeren  

 ikke opfylder de formelle krav, givet afslag uden undersøgelse.
Tabel 6. Ansøgere, som ikke opfylder de formelle krav Hele landet 886 74 24 50 4 8 Der synes altså at være ret stor forskel mellem amterne i andelen af  

 ansøgere, som ikke opfylder de formelle krav og i behandlingen af disse  

 ansøgere.
En forklaring til forskellen i behandling af ansøgere, som ikke  

 opfylder de formelle krav, kan findes i begrundelsen til afslag og i de krav,  

 der er fraveget i de tilfælde, hvor undersøgelse alligevel er gennemført.
I en stor del af de tilfælde, hvor der er givet afslag uden  

 forundersøgelse (ca. 63 pct.), er der tale om ansøgere, som søger om det  

 første barn, og som ikke opfylder alderskriteriet.
Det gælder for eksempel  

 for alle 8 afslag, der er givet i Københavns Amt.
 I de tilfælde hvor der bliver gennemført en undersøgelse, til trods for at  

 de formelle krav ikke er opfyldt, er det i 29 tilfælde ud af 50 tale om at  

 alderskravet ikke er opfyldt ved ansøgning om barn nr. 2. Det gælder for  

 eksempel i 8 ud af 10 tilfælde i Københavns Kommune og 9 ud af 10 tilfælde i  

 Århus amt.
 Der er altså tale om forskelle i sammensætningen af ansøgere i de  

 forskellige amter.
Tabel 7. Betingelser for afslag, og krav, der er fraveget ved  

 behandling af ansøgere, der ikke opfylder de formelle krav Afslag Der er i 1996 givet 98 afslag på godkendelse som adoptant.
Det svarer til  

 at 11 pct. af ansøgerne har fået afslag Afslag uden forundersøgelse Ca. 1/4 af afslagene (24 af 98) er, som tidligere nævnt, givet uden  

 nærmere undersøgelse (§6, stk. 1, i adoptionsbekendtgørelsen). Den hyppigste  

 grund til at afslå en undersøgelse er, som nævnt, alderskriteriet, som er  

 grunden i mere end 60 pct. af tilfældene.
 I Københavns Amt er der givet afslag til godt 9 pct. af ansøgerne af denne  

 grund, hvilket er betydeligt mere end i andre amter.
Afslag efter forundersøgelse Af de ansøgninger, som kommer igennem en undersøgelse, er på landsbasis i  

 godt 8 pct. af tilfældene givet afslag.
Ser man på den amtsvise fordeling  

 varierer procenten mellem 2 i Sønderjyllands og Vestsjællands Amter og 18 i  

 Bornholms Amt.
Det skal bemærkes at de højeste procenttal, 18 for Bornholm og  

 17 for Frederiksberg, kun dækker over 2 henholdsvis 3 tilfælde, hvor  

 tilfældigheder spiller en stor rolle.
Tabel 8. Afslag i procent af afgørelser Begrundelse for afslag efter undersøgelse Ansøgerens helbred og ansøgerens manglende ressourcer er de hyppigste  

 grunde til afslag, og de er brugt i lige mange tilfælde i 1996, nemlig 27.  

 Nordjyllands Amt har det største antal afslag med begrundelse  

 »ansøgerens manglende ressourcer«, mens andelen er størst i Viborg  

 Amt, hvor 4 afslag ud af 6 er givet med denne begrundelse.
Gennemgående er  

 dog antallet afslag fordelt efter begrundelse så små i de enkelte amter for  

 et år, at det ikke er muligt, at bruge dem som grundlag for en analyse af  

 forskelle mellem amterne.
Specialundersøgelser Der er 1996 i 80 tilfælde, svarende til 9 pct. af afgørelserne, gennemført  

 specialundersøgelser inden beslutning er truffet.
I 34 tilfælde er der  

 gennemført en medicinsk undersøgelse, i 12 tilfælde en psykiatrisk  

 undersøgelse, og i 29 tilfælde en psykologisk undersøgelse.
I 5 tilfælde er  

 der foretage flere undersøgelser.
Tallene for de enkelte amter er alt for  

 små, til at danne et grundlag for sammenligning mellem amterne Klager I 49 tilfælde er der indgivet klager over samrådenes afgørelser i 1996. 48  

 af klagerne vedrørte et afslag, og der var en klage over en delvis  

 godkendelse.
Det svarer til, at 50 pct. af afslagene førte til en påklage.
 I 35 tilfælde er samrådets afgørelse stadfæstet, i 7 tilfælde er den  

 ændret til en godkendelse, og i 7 tilfælde er den sendt tilbage til ny  

 afgørelse i samrådet.
I nogle amter er samtlige afslag påklaget, i andre ingen.
Der er dog i  

 samtlige tilfælde tale om et relativt lille antal klager.
Tabel 9. Klager over samrådenes afgørelser Skriftlig fremsættelse (17. december 1997) Justitsministeren (Frank Jensen):
 Herved tillader jeg mig for det høje Ting at fremsætte:
 Forslag til lov om ændring af adoptionsloven. (International  

 adoption).
(Lovforslag nr.
L 149).
 Lovforslaget har til formål at gennemføre en revision af adoptionslovens  

 regler med hensyn til adoption af udenlandske børn.
Med lovforslaget bliver reglerne om undersøgelse og godkendelse af  

 kommende adoptanter gjort mere tidssvarende.
Det er således et vigtigt  

 element i lovforslaget, at adoptanternes ønsker skal sættes mere i centrum  

 samtidig med, at myndighedernes kontrolfunktion træder i baggrunden.
Forbedringen for adoptionsansøgerne sker bl.a. gennem indførelsen af nye  

 regler om undersøgelse og godkendelse som adoptant.
Der indføres således et  

 faseopdelt undersøgelses- og godkendelsesforløb, der indebærer, at det meget  

 tidligt i forløbet kan afklares, om ansøgerne opfylder de generelle  

 betingelser for at blive godkendt som adoptanter.
Er de generelle betingelser  

 ikke opfyldt, får ansøgerne det at vide med det samme.
Et led i det foreslåede nye undersøgelsesforløb er et obligatorisk  

 adoptionsforberedende kursus for ansøgere, der ikke tidligere har adopteret  

 et barn fra et andet land.
Kurset skal hjælpe adoptanterne til i højere grad  

 selv at kunne vurdere, om de har ressourcer til at adoptere et udenlandsk  

 barn.
Derved får behandlingen af ansøgninger om godkendelse som adoptant i  

 højere grad end efter de gældende regler karakter af en dialog mellem  

 ansøgerne og myndighederne.
Inden ansøgerne kan blive godkendt som adoptanter, skal det sikres, at de  

 også efter en individuel vurdering kan anses for egnede som adoptivforældre.  

 Denne individuelle vurdering vil først finde sted, når det  

 adoptionsforberedende kursus er gennemført, og de ansøgere, der gennem kurset  

 er blevet klar over, at adoption ikke er noget for dem, har meldt fra.
På den  

 baggrund er det forventningen, at der kun undtagelsesvis vil være behov for  

 efter en individuel vurdering af ansøgerne at give afslag på godkendelse som  

 adoptant.
 Lovforslaget lægger også op til en række ændringer af  

 adoptionsbekendtgørelsen, der gør adoptionssystemet mere smidigt for  

 adoptanterne.
Reglerne om godkendelse af »matchingforslag«, det vil sige de  

 udenlandske myndigheders udvælgelse af et barn til de enkelte ansøgere,  

 påtænkes således ændret.
For fremtiden vil adoptanterne selv få ansvaret for  

 at sige ja til at modtage et barn, der ligger inden for deres godkendelse.
Reglerne om aldersforskel mellem adoptanter og adoptivbørn påtænkes  

 endvidere gjort mere fleksible.
Det gælder bl.a. med hensyn til adoption af  

 større børn og andre børn, som det kan svært at finde adoptanter til.
Det  

 gælder endvidere tilfælde, hvor den ene ansøger er ældre end den normale  

 aldersgrænse på 40 år, mens den anden ansøger er noget yngre.
Også reglerne om det antal børn, et par kan adoptere, påtænkes lempet.  

 Adoptanternes egen vurdering af deres ressourcer bør også på dette område  

 tillægges større betydning.
Der bør derfor ikke på forhånd sættes tal på,  

 hvor mange børn et ansøgerpar kan få lov at adoptere.
 Idet jeg henviser til lovforslaget og de ledsagende bemærkninger, skal jeg  

 herved anbefale forslaget til det høje Tings velvillige behandling.
