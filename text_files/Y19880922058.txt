Udtalt, at jordrensningsvirksomhed må anses for en kommunal opgave,  

 idet opgaven ligger i naturlig forlængelse af de opgaver, som ifølge  

 miljølovgivningen er henlagt til kommunerne.
Herved henvist til en udtalelse  

 fra Miljøstyrelsen om, at jordrensningsvirksomhed i tilknytning til  

 afværgeforanstaltninger eller selvhjælpshandlinger, som kommunerne er  

 forpligtede til at foretage i henhold til miljølovgivningen, er en kommunal  

 opgave.
Endvidere udtalt, at efter den kommunale styrelseslovs § 2, stk. 1,  

 skal en kommunes anliggender styres af kommunalbestyrelsen.
En  

 kommunalbestyrelse kan derfor normalt ikke udskille en kommunal opgave og  

 dertil knyttede kommunale midler i et selvstændigt selskab og samtidig bevare  

 rådigheden over opgavevaretagelsen, idet kommunalbestyrelsen herved ville  

 bringe sin virksomhed uden for reglerne i styrelseslovgivningen og de øvrige  

 regler, der gælder for kommunal forvaltning.
 For visse opgavetyper foreligger der dog særlige hensyn, der kan  

 begrunde en opgavevaretagelse i privatretlige organisationsformer.
 Dette er navnlig tilfældet, hvor den pågældende opgave har mindre  

 sammenhæng med den øvrige kommunale virksomhed, eller hvor hensynet til en  

 forretningsmæssig ledelse af opgaven er fremtrædende, f.eks.
 ved forarbejdning og afsætning af biprodukter fra en kommunal  

 virksomhed og ved udførelse af kommunal forsyningsvirksomhed.
 Jordrensningsvirksomhed har efter ministeriets opfattelse en nær  

 sammenhæng med de kommunale opgaver på affaldsbortskaffelsesområdet, og de  

 hensyn, der taler for, at driften af en forsyningsvirksomhed lovligt kan  

 udskilles i en privatretlig organisationsform, gør sig også gældende på dette  

 område.
 Indenrigsministeriet fandt herefter, at to kommunale fællesskaber  

 lovligt ville kunne deltage i et aktieselskab, der skulle foretage rensning  

 af forurenet jord, såfremt der ikke herved blev tilsigtet en økonomisk  

 gevinst.
I/S Amagerforbrænding Kraftværksvej 31 2300 København S I skrivelse af 8. juni 1988 har I/S Amagerforbrænding, der er et kommunalt  

 fællesskab, anmodet Indenrigsministeriet om en udtalelse om, hvorvidt  

 interessentskabet lovligt kan deltage i selskabet A/S Hovedstadens Jordrens,  

 der skal forestå rensning af forurenet jord og af forurenede grunde.
Det fremgik af sagen, at den samlede aktiekapital på 300.000 kr. i  

 aktieselskabet i dag indehaves af I/S Amagerforbrændring.
Blandt andet på  

 grund af de store investeringer, som selskabets virksomhed nødvendiggør,  

 overvejes imidlertid en udvidelse af aktiekapitalen og aktionærkredsen.
I den  

 forbindelse ønskes I/S Vestforbrænding, der ligeledes er et kommunalt  

 fællesskab, og et antal private investorer med nødvendig konw-how inddraget i  

 aktionærkredsen, idet de kommunale fællesskaber tilsammen dog skal have  

 aktiemajoriteten og den bestemmende indflydelse over selskabet.
 Det fremgår endvidere af sagen, at den påtænkte jordrensningsvirksomhed  

 fortrinsvis skal ske inden for I/S Amagerforbrændings og I/S Vestforbrændings  

 område samt i andre dele af Københavns Amt.
Som tidligere meddelt I/S Amagerforbrænding har Indenrigsministeriet  

 forelagt sagen for Miljøstyrelsen, som har oplyst, at kommunal jordrensning  

 efter styrelsens opfattelse er lovlig i henhold til lov om  

 kemikalieaffaldsdepoter i de tilfælde, hvor kommuner og amtskommuner deltager  

 i projektering m.v. af afværgeforanstaltninger efter denne lov.
Kommuner og  

 amtskommuner kan endvidere i henhold til miljøbeskyttelsesloven udføre  

 jordrensning i de tilfælde, hvor kommuner og amtskommuner som  

 tilsynsmyndigheder er forpligtet til at udføre selvhjælpshandlinger.
 I denne anledning skal Indenrigsministeriet udtale følgende:
For så vidt angår jordrensning, der foregår i tilknytning til  

 afværgeforanstaltninger eller selvhjælpshandlinger, som kommuner og  

 amtskommuner er forpligtede til at foretage i henhold til miljølovgivningen,  

 kan Indenrigsministeriet henholde sig til Miljøstyrelsens udtalelse om, at  

 jordrensning i disse tilfælde er en kommunal opgave.
Da jordrensning i andre  

 tilfælde, herunder jordrensning for private grundejere mod betaling, efter  

 Indenrigsministeriets opfattelse ligger i naturlig forlængelse af de opgaver,  

 der i miljølovgivningen er henlagt til kommunerne - særlig de kommunale  

 opgaver på affaldsbortskaffelsesområdet - må jordrensningsvirksomhed tillige  

 i disse tilfælde anses for en kommunale opgave.
Efter den kommunale styrelseslovs § 2, stk. 1, skal en kommunes  

 anliggender styres af kommunalbestyrelsen.
Dette indebærer, at opgaver, som  

 efter lovgivningen skal varetages i kommunalt regi samt opgaver, som en  

 kommune har valgt selv at varetage, skal varetages under kommunalbestyrelsens  

 ansvar efter reglerne i den kommunale styrelseslov og i øvrigt efter de  

 regler, der gælder for kommunal forvaltning, jf. navnlig offentlighedsloven  

 og forvaltningsloven.
I styrelseslovens § 60 om kommunale fællesskaber er der  

 endvidere særlige regler for flere kommuners fælles varetagelse af en opgave.
 En kommunalbestyrelse kan således normalt ikke udskille en opgave og  

 dertil knyttede kommunale midler i et selvstændigt selskab og samtidig bevare  

 rådigheden over opgavevaretagelsen, idet kommunalbestyrelsen herved ville  

 bringe sin virksomhed uden for reglerne i styrelseslovgivningen m.v.
Det antages dog, at der for visse opgavetyper foreligger særlige hensyn,  

 der kan begrunde en opgavevaretagelse i privatretlige organisationsformer.  

 Dette er navnlig tilfældet, hvor den pågældende opgave har mindre sammenhæng  

 med den øvrige kommunale virksomhed, hvor hensynet til en forretningsmæssig  

 ledelse af opgavevaretagelsen er fremtrædende og i visse tilfælde, hvor der i  

 lovgivningen i øvrigt er fastlagt rammer for udøvelsen af den pågældende  

 virksomhed.
Som eksempler på tilfælde, hvor der foreligger sådanne særlige  

 hensyn, der kan begrunde en kommunal virksomhed i selskabsform, kan nævnes  

 forarbejdning og afsætning af biprodukter fra en kommunal virksomhed og  

 udførelse af kommunal forsyningsvirksomhed.
Udførelse af jordrensningsvirksomhed har efter Indenrigsministeriets  

 opfattelse en nær sammenhæng med de kommunale opgaver på  

 affaldsbortskaffelsesområdet, og de hensyn, som taler for, at driften af  

 forsyningsvirksomhed lovligt kan udskilles i en privatretlig  

 organisationsform, gør sig også gældende på dette område.
Fælles for disse  

 opgaver er således, at de principielt ikke varetages på samtlige kommunens  

 borgeres vegne, men kun på vegne af dem, der benytter sig af den pågældende  

 kommunale virksomhed.
Som en følge heraf finansieres opgaverne ikke ved  

 skatteudskrivning, men gennem brugerbetaling fra de borgere, der drager nytte  

 af virksomheden.
 Efter ministeriets opfattelse vil en kommunalbestyrelse således lovligt  

 kunne vedtage at varetage jordrensningsvirksomhed i et selskab uden for den  

 kommunale organisation, uanset at kommunen bevarer rådigheden over  

 opgavevaretagelsen, fx. gennem bestemmende indflydelse i et aktieselskab.
 Da det ikke er tilladt en kommune at udføre forsyningsvirksomhed mv. med  

 det sigte at opnå økonomisk gevinst, må det dog sikres, at udbyttebetaling  

 mv. fra aktieselskabet bliver af begrænset omfang, fx. svarende til en  

 almindelig låneforrentning af den indskudte kapital, idet der dog ved  

 fastsættelse af forrentningens størrelse kan tages hensyn til en eventuel  

 betydelig tabsrisiko ved investeringen.
 I det foreliggende tilfælde er der tale om, at to kommunale fællesskaber,  

 I/S Amagerforbrænding og I/S Vestforbrænding, skal deltage i et aktieselskab.  

 Det er derfor en yderligere forudsætning, at jordrensningsvirksomhed er  

 omfattet af formålsbestemmelserne i vedtægterne for de kommunale  

 fællesskaber.
Efter § 3 i vedtægterne for I/S Amagerforbrænding skal selskabet modtage  

 og bortskaffe dagrenovation samt erhvervs- og industriaffald mv. fra de  

 tilsluttede kommuner.
Efter § 3 i vedtægterne for I/S Vestforbrænding skal  

 selskabet forbrænde dagrenovation mv. fra de tilsluttede kommuner.
 Da der således ikke i de to kommunale fællesskabers vedtægter er den  

 fornødne hjemmel til at udføre jordrensningsvirksomhed, som i sin karakter  

 afviger fra almindelig affaldsbortskaffelse, og som indebærer betydeligt  

 større risici, vil vedtægtsændringer med henblik herpå være påkrævet.  

 Ændringerne skal vedtages af samtlige interessenter og godkendes af de  

 kommunale tilsynsmyndigheder, henholdsvis Indenrigsministeriet, Tilsynsrådet  

 for Københavns Amt og Tilsynsrådet for Frederiksborg Amt.
Det tilføjes, at Indenrigsministeriet på det foreliggende grundlag vil  

 kunne godkende sådanne vedtægtsændringer, som fastslår, at de kommunale  

 fællesskaber kan udføre jordrensningsvirksomhed.
Ministeriet finder det  

 samtidig hensigtsmæssigt, at det i vedtægterne angives, at fællesskaberne med  

 tilsynsmyndighedernes godkendelse kan oprette eller deltage i selskaber, der  

 varetager de formål, der er angivet i formålsbestemmelserne.
Endelig skal Indenrigsministeriet - for så vidt angår aktieselskabets  

 muligheder for at optage lån - henvise til ministeriets bekendtgørelse nr.  

 309 af 13. juni 1988. I § 4, stk. 1, litra c, er det fastsat, at der til en  

 kommunes låntagning henregnes lån optaget af kommunale fællesskaber,  

 interessentskaber, andelsselskaber og lignende med kommunal deltagelse.
Ved  

 lignende selskaber forstås bl.a. aktieselskaber som fx.
Hovedstadens Jordrens  

 A/S.
Dvs. at lånerammen for de deltagende kommuner belastes med deres  

 forholdsmæssige andel af de optagne lån.
Optagelse af lån kræver således en samlet uudnyttet låneramme hos de  

 deltagende kommuner.
Alternativt kan kommunerne, såfremt de ikke har en  

 uudnyttet låneramme, deponere et beløb svarende til deres andel af selskabets  

 lånoptagning efter reglerne i bekendtgørelsens § 4, stk. 2-6.
 Det bemærkes dog, at lån, der ydes af en kommune til selskabet, og som  

 svarer til den pågældende kommunes forholdsmæssige forpligtelse til at dække  

 selskabets finansieringsudgifter, anses for selvfinansiering, og derfor ikke  

 er omfattet af lånebegræsningen.
 Indenrigsministeriet skal endvidere meddele, at man er indstillet på at  

 give dispensation til, at en kommune afgiver en del af sin låneramme til  

 andre kommuner, eller at en kommune deponerer et beløb svarende til andre  

 kommuners andel af selskabets lånoptagning, eller at en kommune yder  

 selskabet et lån svarende til kommunens egen og andre kommuners andel af  

 selskabets lånoptagelse, uden konsekvenser for de kommuner, der ellers måtte  

 overskride lånebegrænsningerne.
 Endelig skal det oplyses, at selskabets kassekredit ifølge  

 lånebekendtgørelsens § 6, stk. 4, maksimalt kan udgøre 50 kr. pr. indbygger i  

 de deltagende kommuner.
Med venlig hilsen Emil le Maire Indenrigsministeriets afgørelser og udtalelser om kommunale forhold 1988  

 8.6.
