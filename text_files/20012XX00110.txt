Skriftlig fremsættelse (20. februar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af forskellige  

 skattelove (Afskaffelse af efterbeskatningskravet i kildeskattelovens § 48 E  

 m.v.).
(Lovforslag nr.
L 108).
Regeringen foreslår, at reglerne om efterbeskatning  

 i kildeskattelovens § 48 E ophæves.
Det bliver herefter muligt for  

 udenlandske eksperter, der bruger den særlige 25 pct.-skatteordning, at  

 blive boende permanent i Danmark uden at blive mødt med store  

 efterskattekrav.
Efter de gældende regler kan en udenlandsk ekspert  

 bruttobeskattes med 25 pct. i indtil tre år, når forskellige  

 betingelser er opfyldt.
Formålet er at gøre det muligt for  

 danske virksomheder at rekruttere højt kvalificeret arbejdskraft i  

 udlandet.
Når de tre år på 25 pct.-beskatning er  

 gået, kan den udenlandske ekspert blive i Danmark i yderligere fire  

 år på almindelige skattevilkår.
Når disse fire  

 år er gået, har eksperten valget mellem at flytte fra Danmark  

 igen eller at miste den skattefordel, han har haft de første tre  

 år.
Kun egentlige forskere kan i øjeblikket blive i Danmark  

 permanent uden efterbeskatning.
Denne tidsbegrænsning for ophold i Danmark for  

 udenlandske eksperter er meget uhensigtsmæssig.
Efterbeskatningen  

 tvinger reelt de udenlandske eksperter ud af landet i en situation, hvor de  

 af såvel arbejdsmæssige som familiemæssige årsager  

 måske ønsker at blive boende i Danmark.
De udenlandske nøglemedarbejderes høje  

 kapacitet og store ekspertise er til stor gavn for dansk erhvervsliv og  

 dermed det danske samfund.
Det er hverken rimeligt eller fornuftigt at  

 opretholde skatteregler, der fører til, at dygtige medarbejdere  

 må forlade Danmark og danske virksomheder, når såvel de  

 pågældende selv, erhvervslivet som det danske samfund har en  

 positiv interesse i, at de fortsat lægger deres erhvervsmæssige  

 indsats her i landet.
Formålet med den særlige 25 pct.-skatteordning  

 er netop at tiltrække kvalificeret arbejdskraft fra udlandet med  

 henblik på at styrke Danmarks internationale konkurrenceevne.
Det er  

 derfor inkonsekvent, at de pågældende ikke kan blive i Danmark,  

 så længe de selv og virksomhederne måtte ønske det.
I øjeblikket har de udenlandske eksperter ikke  

 anden mulighed end at rejse ud af landet, når de syv år er  

 gået, hvis de vil undgå at blive mødt med store  

 skattekrav.
Virksomhederne må ud og skaffe nye eksperter i stedet for  

 dem, der rejser væk fra Danmark igen for at undgå  

 efterbeskatningen, og vi skaber således blot en række problemer  

 for virksomhederne og de udenlandske eksperter, uden at vi får noget  

 nævneværdigt ind i efterskat.
 Ud over en ophævelse af efterbeskatningskravet  

 indeholder lovforslaget nogle tekniske præciseringer af  

 regelsættet i forhold til det, som i øjeblikket er  

 gældende.
 Idet jeg i øvrigt henviser til lovforslagets  

 bemærkninger, skal jeg hermed anbefale forslaget til velvillig  

 behandling i Tinget.
