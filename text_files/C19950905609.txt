Samarbejdet mellem forsvaret og redningsberedskabet under krise eller krig Beredskabsstyrelsen oktober 1995 FORORD Disse bestemmelser angiver de overordnede principper for samarbejdet  

 mellem forsvaret og redningsberedskabet under krise eller krig.
Særskilte  

 bestemmelser er udarbejdet for samarbejdet i fredstid.
 Bestemmelserne er udarbejdet inden for rammerne af beredskabsloven (lov  

 nr. 1054 af 23. december 1992) og lov om forsvarets formål, opgaver og  

 organisation m.v. (lov nr. 909 af 8. december 1993).
 Bestemmelserne erstatter de tidligere udsendte Bestemmelser for  

 samarbejdet mellem civilforsvaret og forsvaret (Civilforsvarsstyrelsen, marts  

 1979) og direktiv for samarbejdet mellem forsvaret og civilforsvaret  

 (Forsvarskommandodirektiv O.127-2 af september 1979).
 Der vil på en række områder ved underlagte myndigheder/enheder være behov  

 for udarbejdelse af uddybende samarbejdsaftaler.
Samarbejdet mellem forsvaret og redningsberedskabet under krise eller krig Tillæg: A.
Definitioner og supplerende beskrivelser B.
Rettelsesskema Indledning 1. Denne samling af bestemmelser for samarbejdet under  

 krise eller krig mellem forsvaret og redningsberedskabet er udarbejdet i  

 samarbejde mellem Forsvarskommandoen og Beredskabsstyrelsen.
Bestemmelserne  

 fordeles i forsvaret af Forsvarskommandoen og i redningsberedskabet af  

 Beredskabsstyrelsen.
Bestemmelserne omfatter:
 Hvor aktiviteter og samarbejde under krise eller krig kræver planlægning  

 allerede i fredstid, er dette medtaget i disse bestemmelser, og bliver ikke  

 yderligere beskrevet i Beredskabsstyrelsens »Samarbejdet mellem  

 forsvaret og redningsberedskabet i fredstid«.
Generelle bestemmelser  2. Disse bestemmelser gælder for: -  

 Forsvarets myndigheder, herunder hjemmeværnet i den udstrækning dette er  

 aktiveret. - Redningsberedskabets myndigheder, herunder sygehusberedskabet og  

 det statslige lokale redningsberedskab (politiet). Iværksættelse af en række  

 af de beskrevne bestemmelser foretages i overensstemmelse med Totalforsvarets  

 Beredskabsplan. 3. Redningsberedskabet skal kunne virke under alle forhold og  

 må ikke påtage sig løsning af militære opgaver. 4. Samarbejdsaftaler mellem  

 myndigheder i forsvaret og redningsberedskabet i henhold til disse  

 bestemmelser kan indgås på lands-, landsdels- og regionsniveau.
Sådanne  

 aftaler skal foreligge som planer eller optages i respektive myndigheders  

 totalforsvarsplaner.
Samarbejdsområder kan være brandbekæmpelse, evakuering,  

 nødhjælp etc. 5. Klassificerede planer og dokumenter m.v., der i  

 samarbejdsøjemed udveksles mellem de implicerede myndigheder fra  

 redningsberedskabet og forsvaret, behandles efter de bestemmelser, der gælder  

 for de pågældende myndigheder/enheder, jf.
Statsministeriets cirkulære af 1.  

 november 1986: »Cirkulære vedrørende sikkerhedsbeskyttelse af  

 oplysninger, der er af fælles interesse for NATO-landene, eller hvor der i  

 øvrigt består en offentlig beskyttelseinteresse« og  

 Forsvarskommandobestemmelse 358-1, »Bestemmelser for den militære  

 sikkerhedstjeneste«. 6. Kommandoforhold.
Som hovedregel træffer hver  

 myndighed/enhed afgørelse inden for eget kompetenceområde.
Ved iværksættelse  

 af samarbejdsopgaver, hvor det er nødvendigt at tillægge den ene af de to  

 myndigheder/enheder beføjelse til at træffe endelig afgørelse inden for den  

 andens kompetenceområde, følges i hvert enkelt tilfælde de nedenfor anførte,  

 særlige regler herfor. 7. Definitioner.
For at sikre en ensartet forståelse  

 af de anvendte begreber er der i Tillæg A anført en række definitioner og  

 supplerende beskrivelser. 8. Rettelse af bestemmelserne foretages i henhold  

 til aftale mellem Forsvarskommandoen og Beredskabsstyrelsen.
Varsling af befolkningen  9. Redningsberedskabet har til opgave at  

 varsle befolkningen mod: - Angreb med fly og missiler, - forurening med  

 kemiske og biologiske kampstoffer, - radioaktivt nedfald og - andre former  

 for krigshandlinger samt følgerne heraf, herunder udslip fra kemiske  

 virksomheder og radioaktivt udslip fra - ikke-detonerede kernevåben, -  

 kernekraftværker, - andre nukleare anlæg (forsknings- og forsøgsreaktorer), -  

 skibsreaktorer, - depoter for nyt og brugt reaktorbrændsel samt -  

 oparbejdningsanlæg for håndtering eller deponering af brugt reaktorbrændsel.  

 Befolkningen varsles primært ved anvendelse af sirener, som med forskellige  

 signaler anviser befolkningen den aktuelt bedste indendørs beskyttelse i  

 bygninger, sikrings- eller beskyttelsesrum.
I forbindelse med sirenesignaler  

 vil redningsberedskabet altid udsende information om varslingssituationen,  

 enten som »beredskabsmeddelelser« eller som »information«  

 via Danmarks Radio, Radioavisen, DR TV og TV2.
10. Redningsberedskabet beslutter og iværksætter  

 varsling (meddeler beskyttelsesanvisninger) af befolkningen og meddeler, når  

 beskyttelsen kan forlades.
Varslingsordre kan udsendes centralt, regionalt  

 eller lokalt.
Varsling iværksættes fra redningsberedskabets lokale  

 kommandocentraler eller anden lokalitet, hvor varslingspersonel er placeret  

 og modtager varslingsgrundlag.
På CENTRALT NIVEAU iværksættes varsling fra  

 Beredskabsstyrelsens Landskommando og fra redningsberedskabets  

 varslingscentre ved luftforsvaret.
På REGIONALT NIVEAU iværksættes varsling  

 fra de regionale kommandocentraler i beredskabsregionerne I - VII.
På LOKALT  

 NIVEAU iværksættes varsling fra lokale kommandocentraler.
 11. Den truede del af befolkningen skal kunne varsles  

 mod alle former for krigshandlinger.
12. Ansvarsfordeling.
Redningsberedskabet har ansvaret  

 for, så præcist som muligt (kun aktuelle områder), at varsle befolkningen mod  

 alle former for krigshandlinger samt følgerne heraf.
På lokalt niveau er  

 politimesteren ansvarlig for at varsle befolkningen.
Med henblik på løsning  

 af ovennævnte opgave har forsvaret ansvaret for at tilvejebringe et aktuelt  

 varslingsgrundlag for redningsberedskabet.
Der skal foreligge aftaler mellem  

 forsvaret og redningsberedskabet om, at forsvarets myndigheder, f.eks.  

 hovedkvarterer, Kontrol- og Varslingsgruppen, flyvestationer, flådestationer,  

 vejrtjenester, og andre stationære anlæg, gennem aftalte rapporteringsveje og  

 procedurer, tilvejebringer et aktuelt varslingsgrundlag for  

 redningsberedskabet.
Der skal foreligge aftaler mellem forsvaret og  

 redningsberedskabet om, at mobile enheder gennem aftalte rapporteringsveje og  

 procedurer i muligt omfang tilvejebringer et aktuelt varslingsgrundlag for  

 redningsberedskabet.
Evakuering og foranstaltninger i tilfælde af flugt 13. Hvis evakuering besluttes, har redningsberedskabet  

 til opgave at flytte større eller mindre dele af befolkningen fra  

 evakueringsområdet til indkvarteringsområdet.
 14. Hvor flugt måtte forekomme, er opgaven at bringe  

 flygtningestrømmen under kontrol, således at den får karakter af evakuering.
15. Evakueringens formål er primært at begrænse tab af  

 menneskeliv ved at evakuere hele eller dele af befolkningen fra truede eller  

 skaderamte områder.
Evakueringen kan i særlige tilfælde også foretages for at  

 give de militære myndigheder større operationsfrihed.
16. Evakuering hører under politimesteren (i det  

 storkøbenhavnske område Politidirektøren) som myndighed i  

 redningsberedskabet.
Det kommunale redningsberedskab organiserer modtagelse,  

 indkvartering og forplejning af evakuerede og andre nødstedte.
 17. Den almindelige evakueringsplanlægning omfatter  

 udpegning af - evakueringsområder, - indkvarteringsområder og -  

 evakueringsveje.
 18. Ved Genevekonventionerne af 12. august 1949 om  

 beskyttelse af civilpersoner i krigstid er der hjemlet adgang til at oprette  

 særlige hospitals- og sikkerhedszoner samt lokaliteter til beskyttelse af  

 særlige kategorier af evakuerede.
19. Ansvarsfordeling.
Politimesteren, der varetager  

 det statslige lokale redningsberedskab, planlægger, iværksætter og  

 gennemfører evakueringer.
Forsvaret giver vedkommende myndighed i rednings-  

 beredskabet de nødvendige oplysninger om udstrækningen af et operationsområde  

 eller af områder, hvor redningsberedskabet vil være forhindret i at virke på  

 grund af landmilitære kamphand- linger, og yder i muligt omfang støtte til  

 evakueringens gennemførelse.
20. Kommandoforhold. a.
Ordre til evakuering. (1) I et  

 operationsområde eller i et område, hvor redningsberedskabet er forhindret i  

 at virke på grund af landmilitære kamphandlinger, har enhver militær chef den  

 fulde kompetence til at træffe afgørelse i alle anliggender om iværksættelse  

 af lokal- og nærevakuering.
Beslutningen om lokal- og nærevakuering tilgår  

 beredskabsregionschefen via den militære regionschef.
Anmodning fra  

 beredskabsregionschefen om lokal- og nærevakuering formidles via den militære  

 regionschef.
Enhver politimester kan forhandle direkte med nærmeste militære  

 chef om lokal- og nærevakuering og beordre denne iværksat uden først at  

 forelægge spørgsmålet for beredskabsregionschefen.
Den øverste militære chef  

 i et operationsområde eller et område, hvor redningsberedskabet er forhindret  

 i at virke på grund af landmilitære kamphandlinger, beordrer eller giver  

 tilladelse til fjernevakuering.
Ordre om, eller tilladelse til,  

 fjernevakuering tilgår beredskabsregionschefen via militærregionens chef.
En  

 politimester, der ønsker at iværksætte fjernevakuering, forelægger  

 spørgsmålet for vedkommende beredskabsregionschef, som indhenter tilladelse  

 gennem militærregionen. (2) Uden for et operationsområde eller i et område,  

 hvor redningsberedskabet ikke er forhindret i at virke.
Spørgsmålet om ordre  

 til evakueringens iværksættelse lægges op til afgørelse hos den højeste af  

 redningsberedskabets myndigheder, det er muligt at komme i forbindelse med.  

 Så vidt det er muligt, indhenter redningsberedskabet regeringens godkendelse  

 af beslutningen.
Enhver militær chef kan dog, når militære grunde  

 nødvendiggør dette, hos politimesteren forlange evakuering af lokaliteter og  

 begrænsede områder. (3) Evakuering af Storkøbenhavn.
Regeringens godkendelse  

 skal altid indhentes før evakuering iværksættes. b.
Evakueringens  

 gennemførelse.
Militærregionschefen giver oplysning om de veje og områder,  

 der af militære grunde ikke kan benyttes til evakueringsformål.
Chefen for  

 Østre Landkommando, Chefen for Jyske Division, militærregionschefer,  

 brigadechefer, chefer for militærdistrikter samt flådestationschefer, chefer  

 for marinedistrikter og flyvestationschefer kan træffe bestemmelse om, at  

 lokaliteter inden for det samlede evakueringsområde evakueres totalt (dvs.  

 også for forblivere). Flådestationschefer og marinedistriktschefer kan træffe  

 bestemmelse om evakuering af lokaliteter, der er udpeget til brug ved ind- og  

 udskibning.
Vigtigere afgørelser forelægges den højeste myndighed, det er  

 muligt at komme i forbindelse med.
Denne indhenter om fornødent regeringens  

 godkendelse.
MØRKLÆGNING 21. Generelt.
Disse bestemmelser omfatter kun  

 belysning på land og den almindelige belysning på skibe, der befinder sig i  

 havn, eller er under ind- eller udsejling.
 22. Mørklægningens formål er at vanskeliggøre  

 angribende enheders muligheder for at orientere sig og at mindske  

 mulighederne for at angribe bestemte mål.
 23. Mørklægningen bygger på et princip om ændring  

 eller udviskning af karakteristiske lysmønstre ved slukning, neddæmpning  

 eller afskærmning af lyskilder, som kan anvendes til orientering.
 24. Planlagte mørklægningsforanstaltninger inden for  

 henholdsvis redningsberedskabets og forsvarets ansvarsområde koordineres.
25. Ansvarsfordeling.
Regeringen træffer beslutning  

 om, at mørklægning skal iværksættes, dog betragtes ordre om mobilisering og  

 kamphandlinger i landet automatisk som ordre til iværksættelse.
Regeringen  

 træffer beslutning om ophør af mørklægning.
26. Mørklægning af militære etablissementer,  

 installationer og enheder planlægges af forsvaret.
Når beslutning om  

 mørklægning er truffet, beordrer forsvaret denne iværksat for de nævnte  

 militære områder.
27. Mørklægning uden for de i pkt. 26 nævnte områder  

 planlægges af redningsberedskabet.
Når beslutning om mørklægning er truffet,  

 beordrer redningsberedskabet denne iværksat for disse områder.
 28. I et operationsområde kan den militære chef  

 beordre mørklægning iværksat, uanset de foran anførte bestemmelser.
29. Tilsyn.
Forsvaret fører tilsyn med  

 mørklægningsforanstaltninger på militære etablissementer og ved forsvarets  

 enheder.
Politiet fører tilsyn med mørklægningsforanstaltninger uden for  

 militære etablissementer.
Militærpoliti og militære patruljer kan påtale  

 overtrædelser af mørklægningsbestemmelserne uden for militære  

 etablissementer, når politiets medvirken ikke er mulig.
Omsorg for syge og sårede 30. Generelt.
Omsorg for syge og sårede omfatter  

 opsamling på skadestedet, ydelse af førstehjælp, lægefaglig førstebehandling,  

 endelig og rehabiliterende behandling samt transport i forbindelse hermed.
31. Der skelnes i almindelighed ikke mellem civile og  

 militære syge og sårede.
Omsorg for disse to kategorier syge og sårede  

 reguleres alene af ansvarsfordelingen mellem redningsberedskabet og  

 forsvaret, idet redningsberedskabet principielt ikke løser opgaver i  

 forbindelse med omsorg for syge og sårede i områder, hvor der foregår  

 landmilitære kamphandlinger.
32. Opsamling på skadestedet og ydelse af førstehjælp  

 varetages i redningsberedskabet af det regionale og kommunale  

 redningsberedskab og i forsvaret af sanitetstjenesten, som desuden yder  

 lægelig førstebehandling og primær kirurgisk behandling.
Endelig og  

 rehabiliterende behandling ydes af redningsberedskabet (sygehusberedskabet).
 33. Transport af syge og sårede varetages i  

 redningsberedskabet af ambulancetjenesten og i forsvaret af sanitetsenheder  

 og sanitetsled, herunder ambulanceenheder, sygetog og evakuationsfly.  

 Redningsberedskabet yder støtte til forsvaret ved transport af syge og sårede  

 til sygehuse.
34. Indlæggelse af syge og sårede på civile sygehuse  

 gennemføres på grundlag af følgende principper: a.
Beredskabsregionen  

 meddeler, på hvilke sygehuse indlæggelse af syge og sårede skal finde sted,  

 og hvor overførsel fra tog/fly til ambulance skal foregå. b.
Indlæggelse på  

 sygehuse i to eller flere beredskabsregioner koordineres af  

 Beredskabsstyrelsens Landsdelskommando. c.
Oplysninger vedrørende  

 indlæggelse/udskrivning af syge og sårede udveksles på de respektive  

 niveauer, dvs. mellem redningsberedskabslandsdelsniveau og Hærens Operative  

 Kommando, henholdsvis Østre Landkommando, og mellem  

 redningsberedskabsregionsniveau og det militære regionsniveau.
35. Ansvarsfordeling. a.
Forsvaret er i et  

 operationsområde eller i et område, hvor redningsberedskabet er forhindret i  

 at virke på grund af landmilitære kamphandlinger, ansvarlig for opsamling af  

 syge og sårede samt ydelse af førstehjælp.
Udfører redningsberedskabet  

 indsats i et operationsområde eller i et område, hvor der foregår  

 landmilitære kamphandlinger, kan redningsberedskabet bistå med opsamling af  

 syge og sårede samt ydelse af førstehjælp i den del af området, hvor  

 indsatsen gennemføres.
Redningsberedskabet er i de områder uden for et  

 operationsområde, hvor det ikke er forhindret i at virke på grund af  

 landmilitære kamphandlinger, ansvarlig for opsamling af syge og sårede samt  

 ydelse af førstehjælp. b.
Forsvaret er i et operationsområde eller i et  

 område, hvor redningsberedskabet er forhindret i at virke på grund af  

 landmilitære kamphandlinger, ansvarlig for transport (evakuation) af syge og  

 sårede.
Forsvaret er tillige ansvarlig for den videre transport af militære  

 syge og sårede fra disse områder til indlæggelsessygehuse.  

 Redningsberedskabet er i de områder uden for et operationsområde, hvor det  

 ikke er forhindret i at virke på grund af landmilitære kamphandlinger,  

 ansvarlig for den øvrige transport af syge og sårede, herunder også for  

 transport fra udladestation til indlæggelsessygehus. c.
Redningsberedskabet  

 foretager fordelingen af syge og sårede til indlæggelsessygehusene, jf. pkt.  

 34.
36. Gensidig støtte.
Forsvaret og redningsberedskabet  

 yder i mulig omfang gensidig støtte ved transport af syge og sårede.
37. Kommandoforhold.
Den myndighed, der er ansvarlig  

 for gennemførelse af transporterne, jf. pkt. 35.b, forestår anvendelsen af de  

 hertil indsatte enheder.
38. Blodforsyningstjenesten.
På grundlag af  

 typespecificeret rekvisition af blod fra indsatte feltlazaretter til  

 erstatning for forbrugt blod, og efter vurdering af det forventede forbrug i  

 de nærmest følgende 72 timer, rekvirerer forsvaret den skønnede mængde blod  

 ved Beredskabsstyrelsens Landsdelskommando.
I nødstilfælde, og efter  

 forhandling mellem ovennævnte parter, kan der reserveres beholdninger fra  

 oplagte blodforsyninger ved blodbankerne til senere, umiddelbar anvendelse.
I  

 akutte situationer kan militærregionerne rekvirere blod direkte fra  

 beredskabsregionerne.
Fordeling af områder og lokaliteter 39. Fordeling af områder og lokaliteter koordineres  

 mellem forsvaret og redningsberedskabet.
 40. Myndigheder inden for forsvaret og  

 redningsberedskabet skal allerede i fredstid have opgjort deres behov for  

 områder og lokaliteter og undersøgt de pågældende områders og lokaliteters  

 anvendelighed til formålet.
 41. Behovet for områder og lokaliteter skal herefter  

 meddeles til den regionale myndighed inden for henholdsvis forsvaret og  

 redningsberedskabet, hvorunder den pågældende lokalitet geografisk henhører.
 42. Anvendelse af områder og lokaliteter koordineres  

 på regionalt plan mellem de implicerede totalforsvarsmyndigheder.
 43. Registreringen af den foretagne udpegning  

 (fordeling) af områder og lokaliteter skal for alle myndigheder være udført i  

 fredstid af den beredskabsregion, inden for hvis område de er beliggende.
 44. Ved koordineringen har sygehusberedskabets  

 udpegning af bygninger til sygehusbrug første prioritet.
45. Hvor der ikke er sket koordinering mellem  

 forsvarets og redningsberedskabets regionale myndigheder ved udpegning af  

 kantonnementsområder, anvendes følgende regler: a.
Hvor enheder fra enten  

 forsvaret eller redningsberedskabet skal indkvarteres i et  

 kantonnementsområde, der allerede er belagt med styrker fra den anden  

 myndighed, skal den sidst ankomne chef søge kontakt med den stedlige chef for  

 kantonnementsområdet, hvorefter disse i forening med  

 indkvarteringsmyndigheden (kommunalbestyrelsen) gennemfører den samlede  

 indkvartering. b.
Hvor enheder fra forsvaret og redningsberedskabet  

 indkvarteres i samme kantonnementsområde, løses evt. fælles problemer  

 vedrørende f.eks. sikringstjeneste, trafikregulering, mørklægning, beredskab,  

 orden, forplejning og benyttelse af sanitetsinstallationer ved indbyrdes  

 aftale mellem de pågældende chefer. c.
Vedkommende militærregion og  

 beredskabsregion kan aftale, at den ene chef bemyndiges til at træffe  

 afgørelse på begges vegne ved akut opståede problemer af fælles interesse.
Udpegning og udskrivning af transportmidler 46. Bestemmelser om udpegning og udskrivning af  

 befordringsmidler til det militære forsvar og redningsberedskabet findes i  

 Forsvarsministeriets bekendtgørelse nr. 863 af 23. oktober 1992 og har til  

 formål til stadighed at tilsikre muligheden for tilvejebringelse af det  

 nødvendige antal befordringsmidler til forsvaret og redningsberedskabet.  

 Udpegningen af køretøjer foretages af motorudskrivningstjenesten ved Hærens  

 Materielkommando, der ligeledes fordeler de udpegede køretøjer.
Der er i  

 fredstid alene tale om udpegning af tunge køretøjer og specialkøretøjer, idet  

 udpegning af personbiler og motorcykler først finder sted under krise eller  

 krig.
Militærregionerne forbereder at kunne varetage opgaven.
Udpegning af  

 flydende materiel til forsvaret og redningsberedskabet foretages under krise  

 eller krig af Skibsfartsnævnet via Søværnets Operative Kommando.
Udpegning af  

 luftfartøjer til forsvaret og redningsberedskabet foretages af Flyvertaktisk  

 Kommando efter forhandling med Beredskabsstyrelsen.
Ejere af udpegede  

 befordringsmidler gøres bekendt med udpegningen.
Udskrivning af  

 befordringsmidler finder alene sted under krise eller krig samt ved  

 mønstringer og øvelser af særlig karakter.
Indkaldelsen foretages af de  

 enkelte myndigheder ved forsvaret og redningsberedskabet.
Fritagelse for at  

 stille befordringsmidler til rådighed er givet visse personer samt særlige  

 myndigheder og institutioner.
Transporttjeneste 47. Generelt.
Forsvarets og redningsberedskabets  

 transporttjenester koordineres i det omfang, det er hensigtsmæssigt, og yder  

 hinanden gensidig støtte, f.eks. ved transportbehov til syge og sårede, jf.  

 pkt. 36.
48. Såvel forsvaret som redningsberedskabet kan  

 påregne at skulle søge støtte ved totalforsvarets civile transportmyndigheder  

 til dækning af behov, der overstiger egen kapacitet.
Denne støtte søges  

 opnået på det lavest mulige niveau.
49. Landtransport. a.
Landevejstransport.
Såvel  

 forsvaret som redningsberedskabet supplerer ved beredskabsforøgelse deres  

 beholdninger af køretøjer ved udskrivning.
Forsvaret og redningsberedskabet  

 kan herudover søge støtte ved civilregionernes vogngrupper til dækning af  

 landevejstransportbehov, der overstiger egen kapacitet, og som ikke dækkes  

 ved lokal, frivillig overenskomst eller ved leje af civile transportmidler.  

 Civilregionerne (regionstransportcheferne) vil ligeledes kunne yde støtte ved  

 behov for entreprenørmateriel.
Hvor der herunder måtte opstå problemer om  

 fortrinsret, afgøres disse i totalforsvarsregi på det lavest mulige niveau.  

 b.
Jernbanetransport.
Såvel forsvaret som redningsberedskabet kan søge støtte  

 ved De Danske Statsbaner (DSB), efter omstændighederne ved henvendelse til  

 lokale statsbanemyndigheder eller til vedkommende civilregions  

 transportsektion, evt. den civile landsdelsadministrations transportråd.  

 Forsvaret har udgivet særlige bestemmelser for militære jernbanetransporter.  

 Hvor der måtte opstå problemer om fortrinsret til jernbanetransportkapacitet,  

 afgøres disse i totalforsvarsregi på det lavest mulige niveau. c.  

 Rørledningstransport.
Forsvaret udfører transport af flydende brændstoffer  

 ved hjælp af den danske del af Northern European Pipeline System.  

 Transportstøtte til redningsberedskabet fra dette system vil undtagelsesvis  

 kunne finde sted efter forhandling mellem forsvarets og redningsberedskabets  

 centrale myndigheder.
50. Søtransport.
Hvor opståede søtransportbehov ikke  

 kan dækkes med skibe, der allerede er stillet til rådighed, kan såvel  

 forsvaret som redningsberedskabet søge støtte ved Skibsfartsnævnet og/eller  

 Fiskerinævnet, efter omstændighederne ved henvendelse til nævnenes lokale  

 repræsentanter, evt. den civile landsdelsadministrations transportråd.
For så  

 vidt angår fordeling af havnekapacitet, evt. i forbindelse med  

 lastning/losning af eksplosivstoffer og ammunition, vil den civile  

 landsdelsadministration og civilregionen (regionstransportchefen) i  

 samarbejde med Søværnets Operative Kommando deltage i udpegning og fordeling  

 af kapaciteten.
Hvor der måtte opstå problemer om fortrinsret til  

 søtransportkapacitet, afgøres disse i totalforsvarsregi på det lavest mulige  

 niveau.
Redningsberedskabet kan indhente sagkyndig støtte ved henvendelse til  

 lokale sømilitære myndigheder eller, hvor sådanne ikke findes, gennem  

 vedkommende militærregion.
51. Lufttransport.
Hvor opståede lufttransportbehov  

 ikke kan dækkes med fly, der allerede er stillet til rådighed, kan såvel  

 forsvaret som redningsberedskabet søge støtte ved Lufttransportnævnet, efter  

 omstændighederne ved henvendelse til vedkommende civilregion.
Har  

 civilregionen ikke fornøden ekspertise, henvises til højere niveau.
Hvor der  

 måtte opstå problemer om fortrinsret til civil lufttransportkapacitet,  

 afgøres prioriteringen af Lufttransportnævnet.
Forsvaret prioriterer egne  

 transporter baseret på tildelt civil lufttransportstøtte, også når det gælder  

 udskrevne fly fra koncessionerede selskaber.
Redningsberedskabet kan indhente  

 lufttransportkyndig støtte ved henvendelse til lokale enheder af flyvevåbnet  

 eller, hvor sådanne ikke findes, gennem vedkommende militærregion eller  

 regionstransportchefen, der medvirker ved anvendelse m.v. af civile lufthavne  

 i regionen.
52. Lagre af driv- og smøremidler (Petrol, Oil and  

 Lubricants (POL)). Der er til beredskabsformål oplagret benzin og dieselolie  

 i depoter på Sjælland.
Beholdningerne administreres af Beredskabsstyrelsen i  

 samarbejde med Flyvematerielkommandoen.
POL-divisionen under  

 Flyvematerielkommandoen varetager driften: og friskningen af disse  

 beholdninger.
Trafikkontrol 53. Generelt.
Forsvarets og redningsberedskabets  

 udnyttelse af trafiknettet koordineres, og der ydes gensidig støtte.  

 Benyttelse af det overordnede vejnet skal tilrettelægges efter konsultation  

 med regionstransportchefen.
54. Af militære hensyn undergives trafikken på nogle  

 trafikruter visse efter forholdene fastsatte restriktioner.
Disse ruter  

 benævnes militært kontrollerede trafikruter.
Restriktioner på militært  

 kontrollerede trafikruter fastsættes af de militære kommandomyndigheder.  

 Trafikkontrollen på de militært kontrollerede trafikruter omfatter udpegning  

 og eventuel afmærkning af ruter, kontrol med trafik samt overvågning af dens  

 gennemførelse med eventuel indskriden og omrutning efter behov.
I  

 trafikkontrollen indgår færdselsregulering.
55. Landevejstrafik.
Militær kontrol med  

 landevejstrafik udøves - i et operationsområde af de militære enheder inden  

 for deres ansvarsområder, - uden for et operationsområde af Hærens Operative  

 Kommando, der opretter trafikkontorer og etablerer trafikkontrolposter på  

 kontrollerede ruter.
Redningsberedskabet kan indhente oplysning om, hvilke  

 trafikruter der kontrolleres militært, og hvem der udøver kontrollen, ved  

 henvendelse til - nærmeste militære myndighed på afdelings- (bataljons-)  

 eller højere niveau for så vidt angår operationsområder, eller - nærmeste  

 militærregion (på den sjællandske øgruppe Østre Landkommando) uden for  

 operationsområder.
Redningsberedskabets anvendelse af militært kontrollerede  

 trafikruter skal ske i overensstemmelse med direktiver og ordre fra den  

 militære myndighed, der har iværksat kontrollen.
56. Jernbanetrafik.
Kontrol med jernbanetrafik udøves  

 af DSB.
57. Rørledningstrafik.
Kontrol med rørledningstrafik  

 udøves af POL-divisionen under Flyvematerielkommandoen.
58. Skibstrafik.
Rutekontrol med skibstrafik udøves af  

 Søværnets Operative Kommando i samarbejde med Skibsfartsnævnet.  

 Destinationsbestemmelse træffes af Skibsfartsnævnet i samarbejde med  

 Trafikministeriet/Vestre Transportadministration.
De nødvendige instrukser  

 for sejladsen med skibe, der sejler for redningsberedskabet, indhentes dels  

 gennem Skibsfartsnævnets lokale repræsentanter, dels gennem de lokale,  

 sømilitære myndigheder eller havnemyndigheder.
Hvor situationen måtte  

 umuliggøre dette, kan støtte søges gennem vedkommende militærregion, for  

 havnenes vedkommende regionstransportchefen.
59. Lufttrafik.
Kontrol med lufttrafik udøves af  

 Flyvertaktisk Kommando.
De nødvendige instrukser for flyvning med  

 luftfartøjer, der flyver for redningsberedskabet, indhentes gennem de lokale  

 luftfartsmyndigheder.
Hvor situationen måtte umuliggøre dette, kan støtte  

 søges ved lokale enheder af flyvevåbnet eller, hvor sådanne ikke findes,  

 gennem vedkommende militærregion.
Ammunitionsrydning 60. Generelt.
Ammunitionsrydningstjenesten på  

 landjorden omfatter rekognoscering for enhver form for ueksploderet,  

 konventionel, kemisk og biologisk ammunition samt Improvised Explosive  

 Devices (IED), iværksættelse af beskyttelsesforanstaltninger samt egentlig  

 rydning.
61. Principper og organisation.  

 Ammunitionsrydningstjenesten udføres af rekognoscerings- og rydningsenheder,  

 opstillet af henholdsvis forsvaret og redningsberedskabet.
Forsvarets enheder  

 opstilles af ingeniørregimenter, militærregioner, samt flåde- og  

 flyvestationer.
Redningsberedskabets enheder opstilles af Beredskabskorpsets  

 kolonner.
62. Ansvarsfordeling.
I et operationsområde eller i et  

 område, hvor redningsberedskabet er forhindret i at virke på grund af  

 landmilitære kamphandlinger, samt i øvrigt hvor det udelukkende er af militær  

 betydning, påhviler det forsvaret at udføre ammunitionsrydning.
Søværnets  

 Operative Kommando har ansvaret for ammunitionsrydning af ilanddrevne  

 genstande på kyststrækninger og i havne, og opgaven skal primært udføres af  

 Søværnets Minørtjeneste.
Udfører redningsberedskabet indsats i et  

 operationsområde eller i et område, hvor der foregår landmilitære  

 kamphandlinger, skal redningsberedskabets styrker om muligt støtte forsvaret  

 ved løsning af rekognoscerings- og rydningsopgaver i tilslutning til  

 redningsberedskabets indsats.
Uden for et operationsområde eller i et område,  

 hvor redningsberedskabet ikke er forhindret i at virke på grund af  

 landmilitære kamphandlinger, påhviler det redningsberedskabet at udføre  

 ammunitionsrydning.
Forsvaret skal om muligt støtte redningsberedskabet ved  

 løsning af rekognoscerings- og rydningsopgaver.
63. Kommandoforhold.
Hvor forsvaret eller  

 redningsberedskabet yder støtte til den anden part, gælder de almindelige  

 regler for kommandoforholdet ved ydelse af gensidig støtte.
SICA-beredskabet 64. Formål.
SICA-beredskabet har til formål at  

 tilvejebringe den dokumentation, som totalforsvaret har brug for i tilfælde  

 af, at kemiske våben tages i anvendelse.
SICA betyder »Sampling and  

 Identification of Chemical Warfare Agents«, og procedurer m.v. fremgår  

 af AEP 10, »NATO Handbook for Sampling and Identification of Chemical  

 Warfare Agents«, samt Forsvarskommandopublikation 00.127-1,  

 »Bestemmelser for ABC-rapportering«.
65. Principper og organisation.
SICA-beredskabet er  

 oprettet som et totalforsvarsberedskab med et antal regionalt placerede,  

 civile laboratorier til at forestå identifikationsarbejdet under ledelse af  

 Beredskabsstyrelsens Kemiske Laboratorium.
66. Ansvarsfordeling.
Det påhviler forsvaret at  

 koordinere indsamlingen af prøver og transporten af disse til nærmeste  

 regionale laboratorium for analyse.
Det påhviler redningsberedskabet at  

 formidle laboratoriernes analyseresultater via aftalte rapporteringsveje.
Kommunikationstjeneste 67. Forsvarets og redningsberedskabets udnyttelse af  

 telekommunikationsnettet varetages af National Long Lines Agency (NALLA). Der  

 henvises i øvrigt til kommunikationsministerens bekendtgørelse nr. 98 af 20.  

 februar 1991 om teleberedskab.
 68. Spørgsmål i forbindelse med etablering af  

 kommunikationsforbindelser mellem forsvarets og redningsberedskabets  

 samarbejdende myndigheder forhandles mellem forsvarets og  

 redningsberedskabets centrale myndigheder, der udgiver de fornødne  

 direktiver.
Designering 69. Forsvarets og redningsberedskabets virke under  

 krise eller krig er i stor udstrækning baseret på mobilisering af hjemsendt  

 værnepligtigt personel.
Personellets mødepligt fremgår af den enkeltes  

 soldater-, orlogs- eller tjenestebog.
Det kan forekomme, at en person med  

 mødepligt ved forsvaret eller redningsberedskabet er ansat i en civil  

 funktion, der er af væsentlig betydning for det samlede totalforsvar.
De  

 planlægningsansvarlige myndigheder, f.eks. ministerier og kommuner, kan  

 derfor indsende ansøgning til Beredskabsstyrelsen om fritagelse for mødepligt  

 for de pågældende.
Afgørelse om fritagelse for mødepligt afgøres i samarbejde  

 mellem forsvaret og redningsberedskabet, og vil altid komme an på en konkret  

 vurdering i den enkelte sag.
70. Personel, der indtager nøglefunktioner ved  

 forsvaret eller redningsberedskabet i en mobiliseringssituation, kan kun i  

 særlige tilfælde fritages for mødepligt.
Personel, der har indgået  

 rådighedskontrakt med f.eks. forsvaret, kan ikke fritages for deres  

 kontraktlige forpligtelser, og dette personel kan derfor ikke fritages for  

 mødepligt.
I helt specielle situationer kan dette princip dog fraviges.
71. Hvis en person fritages for mødepligt, udstedes  

 der et bevis for fritagelsen.
Fritagelsen bortfalder, hvis forudsætningerne  

 herfor bortfalder, f.eks. hvis den pågældende forlader den civile stilling,  

 der lå til grund for fritagelsen.
Beviset for fritagelse benævnes  

 »designeringsbevis«, og i daglig tale benævnes hele proceduren  

 »designering«.
Ydelse af gensidig støtte 72. Forsvaret kan under krise eller krig, under hensyn  

 til løsning af egne opgaver, yde støtte til løsning af redningsberedskabets  

 opgaver.
Redningsberedskabet kan ligeledes under krise eller krig yde støtte  

 til løsning af redningsberedskabsmæssige opgaver inden for forsvaret.
 73. Anmodning om militær støtte rettes til  

 militærregionen.
 74. Anmodning om redningsberedskabsmæssig støtte  

 rettes til beredskabsregionen.
75. Anmodning om støtte skal så nøje som muligt  

 præcisere opgaverne, idet den ønskede støttes omfang og karakter så vidt  

 muligt angives.
Anmodningen skal imødekommes i det omfang, det er muligt og  

 med så effektive midler, som situationen muliggør.
76. Den afgivende myndighed vil på et hvilket som  

 helst tidspunkt kunne tilbagekalde den afgivne styrke, hvis egne forhold gør  

 det nødvendigt.
Afgivne styrker stilles til rådighed for den modtagende  

 myndighed, idet kommandoen over disse styrker fortsat udøves af egne  

 befalingsmænd.
 77. Ved ydelse af støtte ændres intet ved de  

 almindelige regler for ansvarsfordeling, der gælder for løsning af den  

 pågældende opgavetype.
78. I forbindelse med ydelse af støtte skal der drages  

 omsorg for, at de internationale regler for afmærkning af redningsberedskabet  

 ikke kompromitteres.  Tillæg A  Samarbejdet mellem forsvaret og  

 rednings beredskabet under krise eller krig Definitioner og supplerende beskrivelser Ambulancetjeneste (redningsberedskabet):
 En under redningsberedskabet organiseret landsomfattende  

 ambulancetjeneste, der mobiliseres under krise eller krig og varetager:
 - Ambulancetransport af civile syge og sårede fra venteplads til  

 indlæggelsessygehus.
 - Ambulancetransport af militære syge og sårede fra en lokalitet  

 (udladestation) uden for et operationsområde til indlæggelsessygehuse eller  

 militære infirmerier.
 - Ambulancetransport af syge og sårede fra en sygehusenhed/infirmeri til  

 en anden.
 Beredskabsmeddelelse:
 Ved en beredskabsmeddelelse forstås en meddelelse af beredskabsmæssig  

 betydning, der angår en akut situation af livstruende karakter for et større  

 antal mennesker.
Beredskabsmeddelelser foranlediges udsendt af - Indenrigsministeriet/Beredskabsstyrelsen - Miljø- og Energiministeriet/Miljøstyrelsen - Forsvarsministeriet/Forsvarskommandoen - Justitsministeriet/Rigspolitichefen/politimestrene og Politidirektøren i  

 København - Udenrigsministeriet/Udenrigsministeriets Informationssekretariat  

 (UM-info).
 Beredskabsmeddelelser udsendes således:
 - Beredskabsmeddelelsen udsendes til offentligheden af Danmarks Radio på  

 P1, P2, P3 og RDS, samt TV i sendetiden.
Beredskabsmeddelelsen sendes tillige ud over Kalundborg mellembølge (1062  

 Khz) i sendetiden.
TV 2 udsender ligeledes beredskabsmeddelelsen umiddelbart  

 i sendetiden.
 - Radioavisen, Danmarks Radio-TV, TV 2 og tekst-TV (både DR-TV og TV 2)  

 gengiver beredskabsmeddelelsen ordret og så hurtigt som muligt.
 - Beredskabsmeddelelsen genudsendes.
Ref.: Aftale af 23. juni 1995 mellem Beredskabsstyrelsen, Danmarks Radio  

 og TV 2 om fremgangsmåden ved udsendelse af beredskabsmeddelelser  

 (alarmeringsaftalen), jf.
Kommunikationsministeren, Generaldirektoratet for P  

 & T's bekendtgørelse nr. 717 af 28. oktober 1991 om Danmarks Radios og TV  

 2's forpligtigelse til at udsende meddelelser af beredskabsmæssig betydning  

 (Beredskabsmeddelelser).
 Beredskabsområde (forsvaret):
 Terrænområde, hvori en enhed er i beredskab (dvs. kan gøres disponibel til  

 anvendelse efter omstændighederne eller til løsning af en forud angivet  

 opgave). Se i øvrigt også under kantonnementsområde.
(Redningsberedskabet anvender betegnelsen »udrykningsstation«  

 (beredskabsstilling) for et område, hvor redningsberedskabets styrker  

 placeres under beredskabsforhold.) Beredskabsregion:
 Det i beredskabsloven anførte begreb »redningsregion« er i disse  

 samarbejdsbestemmelser betegnet »beredskabsregion«.  

 Beredskabsregionerne er sammenfaldende med militærregionerne.
 Biologiske kampstoffer:
 Ved biologiske kampstoffer forstås levende mikroorganismer eller disse  

 organismers giftige produkter (toksiner), der anvendes som våben med den  

 hensigt at fremkalde sygdom eller død hos mennesker, husdyr eller planter.
Brug af biologiske våben er forbudt i h.t.
Genevekonventionen af 1925, og  

 i 1972 blev fremstilling og lagring af biologiske våben ligeledes forbudt.
 Evakuation (forsvaret):
 Evakuation omfatter al opsamling og transport af syge og sårede.
 Evakuationsfly (forsvaret):
 Evakuationsfly er fly til transport af syge og sårede over større  

 afstande.
 Evakuering:
 Enhver myndighedsbestemt og myndighedskontrolleret flytning af  

 befolkningen fra dens opholdssted.
 Evakueringsbegrebet omfatter tillige flytning af institutioner, materiel,  

 lagre m.v.
 Lokalevakuering er en evakuering, der gennemføres inden for egen kommune,  

 både hvad angår evakueringen og indkvarteringen.
 Nærevakuering er en evakuering, hvor de evakuerede flyttes til et område i  

 en anden kommune, men inden for egen politikreds.
 Fjernevakuering er en evakuering, hvor de evakuerede flyttes til en anden  

 politikreds, hvor indkvartering finder sted.
 Evakueringsområde:
 Ethvert område, hvorfra evakuering iværksættes eller påtænkes iværksat.
 Evakueringsvej:
 Enhver vej, sti eller lignende, jernbane-, skibs- eller flyrute, ad  

 hvilken evakuering foregår eller forventes at skulle foregå.
 Feltlazaret (forsvaret):
 Militær sanitetsenhed, hvis primære opgave er at modtage syge og sårede  

 med henblik på at kunne udføre kirurgisk behandling.
 Fjernevakuering:
 Se »Evakuering«.
 Flugt:
 En ukontrolleret bevægelse af befolkningen bort fra dens opholdsted som  

 følge af stedfundne eller forventede krigshandlinger.
 Forblivere:
 Personer, der i forbindelse med en evakuering skal forblive i  

 evakueringsområdet med henblik på varetagelse af livsvigtige funktioner.
 Forplejningsberedskab (redningsberedskabet):
 Forplejningsberedskab er det beredskab, der etableres ved de kommunale  

 redningsberedskaber med henblik på bespisning af evakuerede og andre  

 nødstedte, indsatsstyrker og eventuelle forblivere.
 Beredskabet er i et stort antal kommuner sammenlagt med det kommunale  

 redningsberedskabs indkvarteringsberedskab.
 Førstehjælp:
 Førstehjælp er den hjælp, der ydes en tilskadekommen før egentlig lægelig  

 behandling.
 Hospitals- og sikkerhedszoner (-lokalitet):
 Et i fredstid eller efter fjendtlighedernes begyndelse oprettet område,  

 hvor sårede, syge, gamle og svagelige personer, børn under 15 år, gravide  

 kvinder samt mødre til børn under 7 år kan beskyttes mod krigens virkninger.  

 Se nærmere I Genevekonvention af 12. august 1949 vedrørende beskyttelse af  

 ofre i væbnede konflikter til forbedring af såredes og syges vilkår i de  

 væbnede styrker i felten, artikel 23, og IV Genevekonvention om beskyttelse  

 af civile personer i krigstid, artikel 14, samt tillæg I til begge  

 konventioner om udkast til overenskomst om hospitals- og sikkerhedszoner og  

 -lokaliteter.
 Improvised Explosive Devices (IED):
 Hjemmelavede bomber og lignende til lureminering og terrorhandlinger.
 Indkvarteringsområde:
 Et område, hvor evakuerede og andre nødstedte indkvarteres.
 Indkvarteringsberedskab (redningsberedskabet):
 Indkvarteringsberedskabet er det beredskab, der etableres ved de kommunale  

 redningsberedskaber med det formål at kunne varetage indkvarteringen af  

 evakuerede og andre nødstedte.
 Beredskabet er i et stort antal kommuner sammenlagt med det kommunale  

 redningsberedskabs forplejningsberedskab.
 Information:
 Se »Beredskabsmeddelelse«.
 Kantonnementsområde:
 Et område, hvori enheder fra forsvaret eller redningsberedskabet  

 underbringes under tag uden for egne etablissementer.
 Se også »Beredskabsområde«.
 Kemiske kampstoffer:
 Ved kemiske kampstoffer (C-kampstoffer) eller krigsgas forstås stoffer,  

 der er fremstillet med henblik på krigsmæssig anvendelse i den hensigt at  

 påføre en modstander tab eller nedsætte hans kampkraft ved hjælp af  

 stoffernes tabsgivende eller inaktiverende virkning.
 Lokalevakuering:
 Se »Evakuering«.
 Militært kontrolleret trafikrute (forsvaret):
 En militært kontrolleret trafikrute er en rute, hvor trafikken er  

 undergivet visse efter forholdende fastsatte restriktioner.
 Restriktionerne fastsættes af den kommandomyndighed, under hvis ressort  

 trafikkontrollen henhører, og medfører begrænsninger af såvel militære som  

 civile brugeres anvendelse af trafiknettet.
 Mobilisering:
 Ved mobilisering forstås den handling, der bringer hele eller dele af  

 totalforsvaret op på fuld krigsstyrke ved indkaldelse af hjemsendt personel,  

 udskrivning af materiel etc..
Mobilisering forudsætter normalt en regeringsbeslutning, dog anses et  

 angreb på landet som en ordre til militær mobilisering, jf.
Kgl.  

 Forholdsordre.
 National Long Lines Agency (NALLA):
Et koordinerende organ, der i krigstid prioriterer anvendelsen af det  

 offentlige telenet.
I NALLA indgår repræsentanter for forsvaret,  

 redningsberedskabet og civile myndigheder.
 Northern European Pipeline System (NEPS):
 Det af NATO etablerede rørledningssystem til transport af flydende  

 brændstoffer.
 Nærevakuering:
 Se »Evakuering«.
 Operationsområde (forsvaret):
 En del af landterritoriet, hvis afgrænsning angives af den militære  

 regionschef i overensstemmelse med igangværende eller planlagt kamp.  

 Etableringen af et sådant område giver den militære chef såvel udvidede  

 beføjelser som forøgede forpligtelser over for det civile samfund i området.
 Petrol, Oil and Lubricants (POL)-divisionen (forsvaret):
 Enhed under Flyvematerielkommandoen til distribution og kontrol med driv-  

 og smøremidler.
 Radioaktivt nedfald:
 Ved radioaktivt nedfald forstås nedfald af forurenede partikler, der efter  

 en kernevåbeneksplosion eller andet radioaktivt udslip føres med vinden og  

 efterhånden falder til jorden.
 De radioaktive partikler føres i medvindsretningen over større eller  

 mindre afstande, og kan foruden fra kernevåbeneksplosioner, stamme fra  

 ulykker på kernekraftværker, andre nukleare anlæg (forsknings- og  

 forsøgsreaktorer) og skibsreaktorer, depoter for og transport af nyt og brugt  

 brændsel til disse, samt oparbejdningsanlæg for håndtering eller deponering  

 af brugt reaktorbrændsel.
 Den radioaktive forurening er bl.a. afhængig af det anvendte kernevåbens  

 størrelse og eksplosionshøjde og/eller mængden og arten af radioaktivt  

 materiale i det skaderamte objekt.
 Sanitetsenhed (forsvaret):
 En enhed i forsvaret, der har til opgave at behandle syge og sårede  

 og/eller transportere disse til bagved liggende sanitetsinstallationer.
 Sanitetsinstallation (forsvaret):
 En indsat sanitetsenhed, der sorterer, behandler og klargør syge og sårede  

 til videre transport, samt i begrænset omfang underbringer og plejer dem.
 Sanitetstjeneste (forsvaret):
 Sanitetstjeneste er den logistiske virksomhed, der omfatter forebyggelse  

 af sygdomme og skader samt behandling og evakuation af syge og sårede.
 Sikringstjeneste:
 Ved sikringstjeneste forstås den overvågnings- og vagttjeneste, der  

 etableres til beskyttelse af et område eller en lokalitet.
 Sygehus:
 Endeligt behandlingssted for syge, sårede og tilskadekomne, såfremt disse  

 ikke er endeligt behandlet inden.
 Se også »Hospitals- og sikkerhedszoner«.
 Sygehusberedskab:
 Sygehusberedskabet er en del af sundhedsberedskabet og omfatter  

 beredskabet i det samlede sygehusvæsen, dvs. i amtskommunerne, Hovedstadens  

 Sygehusfællesskab samt på de statslige og private sygehuse, med henblik, på  

 at der under krigsforhold og under større katastrofer i fredstid kan ydes  

 syge og tilskadekomne behandling på sygehus eller behandlingssteder uden for  

 sygehusene.
 Under krise eller krig indgår sygehusberedskabet i redningsberedskabet,  

 jf. beredskabslovens § 1, stk. 2. Dette indebærer, at sygehusberedskabet i  

 sådanne situationer vil være undergivet redningsberedskabets ledelse.
 Sygetog:
 Sygetog er tog, der er opstillet, herunder særligt afmærket, til  

 indsættelse til transport af syge og sårede over større afstande.
 Totalforsvar:
 Den samlede og koordinerede indsats på alle områder med henblik på at  

 opretholde forsvarsviljen og sikre den bedst mulige udnyttelse af alle  

 militære og civile ressourcer til at forebygge krig, at forsvare landet samt  

 at opretholde et organiseret og fungerende samfund, herunder beskytte  

 befolkningens liv og ejendom.
 Trafikkontrol:
 Ved trafikkontrol forstås tilrettelæggelse af og kontrol med grupper af  

 køretøjers og visse særligt store eller tunge køretøjers bevægelse ad  

 vejnettet med det formål at fremme styrkernes bevægelighed og udnytte det til  

 rådighed værende vejnet mest effektivt.
 Trafiknet:
 Trafiknet betegner det samlede system af trafikruter og omfatter således  

 udpegede veje, færgestrækninger, jernbanelinier, rørledninger samt sø- og  

 luftforbindelser.
 Trafikrute:
 Se »Militært kontrolleret trafikrute«.
 Transporttjeneste:
 Transporttjeneste er den logistiske virksomhed, der omfatter udnyttelsen  

 af militære og civile ressourcer til gennemførelse af transporter.
 Varsling:
 Redningsberedskabets varsling af befolkningen i tilfælde af umiddelbar  

 fare for angreb med fly og missiler, ved radioaktivt nedfald, angreb med  

 kemiske og biologiske kampstoffer eller andre former for krigshandlinger.
 Når faren er overstået, udsender redningsberedskabet signalet: »FAREN  

 ER FORBI - BESKYTTELSEN KAN FORLADES«.
