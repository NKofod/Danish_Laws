 Merudgifter til modermælkeerstatning til et barn med formodet  

 mælkeallergi, som af behandlingsmæssige og etiske grunde ikke var søgt  

 bekræftet, kunne dækkes efter bistandslovens § 48, stk. 1.
 Ankestyrelsen lagde vægt på, at behandlingen ifølge lægelige  

 oplysninger burde fortsætte i mindst 1 år og fandt herefter, at der var tale  

 om et vedvarende handicap hos barnet.
 REDEGØRELSE FOR SAGEN:
Moderen til en 6 måneder gammel pige søgte i december 1986 om hjælp til  

 dækning af udgifter til modermælkserstatning, som var anbefalet af den  

 praktiserende læge, da hendes barn på grund af gylpetendens og kolik ikke  

 kunne trives.
Det var oplyst, at moderen led af asthmaekzem.
 I forbindelse med social- og sundhedsforvaltningens behandling af sagen  

 udtalte forvaltningens lægekonsulent, at der var tale om et spædbarn, som den  

 første tid efter fødslen ikke kunne trives, og som havde fået det betydeligt  

 bedre, efter at der var anvendt modermælkserstatning, som hindrede, at barnet  

 blev udsat for en række mælkeallergener, det vil sige særlige mælkeproteiner.  

 På baggrund af sygehistorien fandt lægekonsulenten det ikke  

 behandlingsmæssigt og etisk forsvarligt at udsætte barnet for et  

 provokationsforsøg ved at give det almindelig mælk og fandt, at der var tale  

 om en behandling, som burde fortsætte i ca. 1 år.
 Lægekonsulenten fandt endvidere, at såfremt det kliniske forløb og senere  

 undersøgelser viste, at mistanken om komælksallergi blev styrket, ville der  

 være tale om en varig lidelse.
 AFGØRELSEN, DER KLAGES OVER:
 Social- og sundhedsforvaltningen gav afslag på ansøgningen og begrundede  

 afslaget med, at barnets lidelse ikke for tiden kunne anses for vedvarende.  

 Social- og sundhedsforvaltningen anførte endvidere, at sagen måtte vurderes  

 påny, såfremt mistanken om mælkeallergi blev yderligere styrket.
 KLAGEN TIL ANKESTYRELSEN:
 Afgørelsen var indanket af ansøgeren, som henviste til, at hverken hendes  

 egen læge eller social- og sundhedsforvaltningens lægekonsulent fandt det  

 forsvarligt at give barnet almindelig mælk.
 LOVGRUNDLAG:
 Bistandslovens § 48, stk. 1.
 Socialministeriets cirkulære af 16. december 1986 om kontanthjælp pkt. 51.
 ANKESTYRELSENS AFGØRELSE:
Ankestyrelsen har ved afgørelsen lagt til grund, at der hos barnet er tale  

 om en formodet mælkeallergi, men at diagnosen af behandlingsmæssige og etiske  

 grunde ikke er søgt bekræftet på nuværende tidspunkt.
Efter det af social- og  

 sundhedsforvaltningens lægekonsulent i marts 1987 anførte bør behandling med  

 modermælkserstatning fortsætte foreløbitg 1 år fra dette tidspunkt.
 Ankestyrelsen finder herefter, at der er tale om et vedvarende handicap  

 hos barnet, og at betingelserne for at yde hjælp efter bistandslovens § 48,  

 stk. 1, til modermælkserstatning er til stede.
 Ankestyrelsen ændrer således social- og sundhedsforvaltningens afgørelse.
