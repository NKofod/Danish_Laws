Skriftlig fremsættelse (10. december 2015) Ministeren for børn, undervisning og ligestilling (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om Sydslesvigudvalget og tilskudsordninger på undervisningsministerens område for det danske mindretal i Sydslesvig (Sammensætningen af Sydslesvigudvalget og tilskud til bygge- og anlægsprojekter m.v.) (Lovforslag nr.
L 81).
Lov nr. 287 af 29. marts 2010 om Sydslesvigudvalget og tilskudsordninger på undervisningsministerens område for det danske mindretal i Sydslesvig lovfæster rammerne for tilskudsordningerne for det danske mindretal i Sydslesvig.
Ud over rammerne for tilskudsordningerne indeholder loven bestemmelser om nedsættelse af Sydslesvigudvalget, der skal virke som bindeled mellem det danske mindretal i Sydslesvig og Folketinget.
Lov nr. 287 af 29. marts 2010 blev ved lovens vedtagelse omfattet af lovovervågning.
 Ministeren for børn, undervisning og ligestilling oversendte den 28. august 2015 en redegørelse til Børne- og Undervisningsudvalget om lovovervågning af lov nr. 287 af 29. marts 2010. Forinden oversendelsen havde et udkast til redegørelse været sendt i høring hos 22 myndigheder og organisationer m.v., herunder Sydslesvigudvalget og Rigsrevisionen.
Det fremgår af redegørelsen, at Ministeriet for Børn, Undervisning og Ligestilling finder, at loven har haft den tilsigtede virkning, herunder skabt klarere rammer for ansøgning om og tildeling af tilskud samt opfølgning på de ydede tilskud.
Endvidere fremgår det af redegørelsen, at ministeriet på baggrund af blandt andet Rigsrevisionens høringssvar ved den først givne lejlighed vil søge at tydeliggøre den eksisterende praksis ved en ændring af loven, således at det kommer til at fremgå af loven, at støtte til bygge- og anlægsvirksomhed ydes som tilskud, og at sådanne tilskud sikres ved pant i henhold til tysk lov.
Det fremgår desuden af redegørelsen, at ministeriet efter forslag fra Sydslesvigudvalget vil søge at ændre loven således, at der ikke længere kan ydes lån til bygge- og anlægsvirksomhed, men kun tilskud.
Som opfølgning på redegørelsen har Sydslesvigudvalget endvidere foreslået, at antallet af medlemmer i Sydslesvigudvalget udvides fra 5 til 7 ved udvalgets nedsættelse efter første nyvalg til Folketinget.
Med lovforslaget foreslås det præciseret, at støtte til bygge- og anlægsvirksomhed og køb af fast ejendom ydes som tilskud, og at sådanne tilskud sikres ved pant i henhold til tysk lov.
De sikrede midler foreslås at henstå rente- og afdragsfrit, så længe det formål, hvortil tilskuddet er ydet, eksisterer.
Ved formålets forfald, herunder salg af fast ejendom, vil de sikrede midler skulle tilbageføres til Sydslesvigudvalget, der træffer beslutning om, hvordan de sikrede midler skal genanvendes til et andet formål inden for lovens rammer.
Den hidtidige mulighed for at yde lån til bygge- og anlægsvirksomhed bortfalder hermed.
Endvidere foreslås det, at antallet af medlemmer i Sydslesvigudvalget udvides fra 5 til 7 ved udvalgets nedsættelse efter første nyvalg til Folketinget efter lovens ikrafttræden.
 Det foreslås, at loven træder i kraft den 1. marts 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
