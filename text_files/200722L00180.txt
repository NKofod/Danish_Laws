Fremsat den 10. april 2008 af integrationsministeren (Birthe Rønn Hornbech) Forslag til Lov for Færøerne om udlændinges adgang til opholdstilladelse med henblik på visse former for beskæftigelse § 1. Der kan efter ansøgning gives opholdstilladelse uden forudgående høring af det færøske landsstyre, hvis betingelserne i § 9, stk. 2, nr. 3, i udlændingeloven som sat i kraft for Færøerne ved kongelig anordning, er opfyldt, og hvis udlændingen har indgået aftale eller fået tilbud om ansættelse inden for et fagområde, hvor der er mangel på særligt kvalificeret arbejdskraft.
 Stk. 2. For arbejdstagere, der er statsborgere i et land, der er medlem af Den Europæiske Union, finder stk. 1 alene anvendelse, hvis der ikke kan gives de pågældende opholdstilladelse i medfør af § 3.
Stk. 3. Opholdstilladelse efter stk. 1 skal være opnået inden indrejsen på Færøerne.
Efter indrejsen kan ansøgning herom ikke indgives, behandles og tillægges opsættende virkning på Færøerne, medmindre særlige grunde taler for det.
 § 2. Der kan efter ansøgning gives opholdstilladelse til en udlænding, hvis opholdstilladelse efter § 7 eller § 9, stk. 1, eller stk. 2, nr. 1, 2 eller 4, i udlændingeloven som sat i kraft for Færøerne ved kongelig anordning, nægtes forlænget efter § 11, stk. 2, jf. § 19, stk. 1, eller inddrages efter § 19, stk. 1, i udlændingeloven som sat i kraft for Færøerne ved kongelig anordning, når udlændingen er i et fast ansættelsesforhold af længere varighed eller gennem en længere periode har drevet selvstændig erhvervsvirksomhed, og beskæftigelsesmæssige eller erhvervsmæssige hensyn taler for det.
Stk. 2. Ansøgning om opholdstilladelse efter stk. 1 kan kun indgives af en udlænding, der opholder sig på Færøerne.
Ansøgninger, der indgives senere end 7 dage efter, at der er truffet endelig afgørelse om nægtelse af forlængelse eller om inddragelse af udlændingens opholdstilladelse efter § 7 eller § 9, stk. 1, eller stk. 2, nr. 1, 2 eller 4, i udlændingeloven som sat i kraft for Færøerne ved kongelig anordning, kan ikke behandles eller tillægges opsættende virkning på Færøerne, medmindre ganske særlige grunde taler for det.
§ 3. Der kan efter ansøgning gives opholdstilladelse til en udlænding, der er statsborger i et land, der er medlem af Den Europæiske Union, 1) hvis den pågældende har indgået aftale eller fået tilbud om ordinær beskæftigelse mindst 30 timer om ugen hos en arbejdsgiver på Færøerne i henhold til en hos arbejdsgiveren gældende færøsk overenskomst, der vedrører det pågældende arbejde, og hvor minimumslønnen ikke er mindre end minimumslønnen for tilsvarende beskæftigelse hos en færøsk lønmodtagerorganisation, 2) hvis den pågældende på et arbejdsområde, hvor løn- og ansættelsesvilkårene sædvanligvis alene er reguleret i en individuel ansættelseskontrakt, har indgået aftale eller fået tilbud om ordinær beskæftigelse mindst 30 timer om ugen hos en arbejdsgiver på Færøerne som forsker, underviser, funktionær i en ledende stilling eller specialist m.v., eller 3) hvis den pågældende uden for de tilfælde, der er nævnt i nr. 1 og 2, har indgået aftale eller fået tilbud om ordinær beskæftigelse mindst 30 timer om ugen hos en arbejdsgiver på Færøerne på sædvanlige færøske løn- og ansættelsesvilkår.
 Stk. 2. Opholdstilladelse efter stk. 1 gives, når særlige beskæftigelsesmæssige hensyn taler herfor.
§ 4. Opholdstilladelse efter § 3 skal betinges af, at arbejdsgiveren på Færøerne er registreret hos TAKS som anvisningspligtig efter den færøske skattelov.
Udlændingeservice kan indhente oplysning herom fra TAKS.
Oplysningerne kan indhentes i elektronisk form.
Stk. 2. Opholdstilladelse efter § 3 kan ikke gives, hvis arbejdsgiveren på Færøerne er omfattet af strejke, lockout eller blokade.
Dette gælder dog ikke, hvis konflikten er kendt overenskomststridig eller på anden måde retsstridig.
 Stk. 3. Opholdstilladelse efter § 3 skal betinges af, at den indgåede ansættelsesaftale eller det fremsatte ansættelsestilbud indeholder følgende oplysninger:
 1) Arbejdsgiverens og lønmodtagerens navn og adresse.
 2) Arbejdsstedets beliggenhed eller i mangel af et fast arbejdssted eller et sted, hvor arbejdet hovedsagelig udføres, oplysning om, at lønmodtageren er beskæftiget på forskellige steder, og om hovedsædets eller arbejdsgiverens adresse.
 3) Beskrivelse af arbejdet eller angivelse af lønmodtagerens titel, rang, stilling eller jobkategori.
 4) Ansættelsesforholdets begyndelsestidspunkt.
 5) Ansættelsesforholdets forventede varighed, hvor der ikke er tale om tidsubestemt ansættelse.
 6) Lønmodtagerens rettigheder med hensyn til betalt ferie, herunder om der udbetales løn under ferie.
 7) Varigheden af lønmodtagerens og arbejdsgiverens opsigelsesvarsler eller reglerne herom.
8) Den gældende eller aftalte løn, som lønmodtageren har ret til ved ansættelsesforholdets påbegyndelse, og tillæg og andre løndele, der ikke er indeholdt heri, f.eks. pensionsbidrag og eventuel kost og logi.
Endvidere skal der oplyses om lønnens udbetalingsterminer.
 9) Den normale daglige eller ugentlige arbejdstid.
10) Angivelse af, hvilke kollektive overenskomster eller aftaler der regulerer arbejdsforholdet.
Hvis der er tale om overenskomster eller aftaler indgået af parter uden for virksomheden, skal det endvidere oplyses, hvem disse parter er.
 Stk. 4. I sager vedrørende opholdstilladelse efter § 3 afgiver arbejdsgiveren på Færøerne over for Udlændingeservice erklæring om, hvorvidt løn- og ansættelsesvilkårene er sædvanlige efter færøske forhold, og om, hvorvidt de oplysninger der er nævnt i stk. 3, er indeholdt i ansættelsesaftalen eller -tilbuddet.
§ 5. Færøernes landsstyre afgiver efter anmodning fra Udlændingeservice en udtalelse om, hvorvidt betingelserne i § 2, stk. 1, § 3 og § 4, stk. 3, efter Færøernes landsstyres opfattelse er opfyldt.
Udtalelsen kan indhentes i elektronisk form.
 § 6. Hvis en arbejdsgiver på Færøerne har indgået en færøsk overenskomst, der vedrører det pågældende arbejde, og hvor minimumslønnen ikke er mindre end minimumslønnen for tilsvarende beskæftigelse hos en færøsk lønmodtagerorganisation, jf. § 3, nr. 1, kan Udlændingeservice godkende, at arbejdsgiveren ansætter statsborgere fra lande, der er medlem af Den Europæiske Union, til at udføre nærmere angivne arbejdsfunktioner inden for overenskomstens dækningsområde efter en anmeldelse af ansættelsesforholdet til Udlændingeservice. § 4, stk. 1 og 2, finder tilsvarende anvendelse.
Stk. 2. Udlændingeservice kan godkende, at en arbejdsgiver på Færøerne, der har indgået en overenskomst som nævnt i stk. 1, ansætter statsborgere fra lande, der er medlem af Den Europæiske Union, i stillinger som omhandlet i § 3, nr. 2, efter en anmeldelse af ansættelsesforholdet til Udlændingeservice.
Det er en betingelse, at virksomheden har dokumenteret, at der er tale om arbejdsfunktioner, som falder inden for de omhandlede stillingskategorier. § 4, stk. 1 og 2, finder tilsvarende anvendelse.
 Stk. 3. En godkendelse efter stk. 1 eller 2 meddeles for op til 1 år med mulighed for forlængelse.
Stk. 4. En udlænding, der er statsborger i et land, der er medlem af Den Europæiske Union, og som har indgået aftale eller fået tilbud om ansættelse under vilkår som nævnt i § 3, nr. 1 eller 2, hos en arbejdsgiver godkendt efter stk. 1 eller 2, opnår ved anmeldelse til Udlændingeservice ret til ophold og arbejde i tiden, indtil Udlændingeservice har taget stilling til, om udlændingen kan meddeles opholdstilladelse.
Opholdstilladelse skal mod forevisning af legitimation afhentes af udlændingen inden 30 dage efter, at meddelelse om, at udlændingen har opnået opholdstilladelse, er sendt til udlændingen.
 Stk. 5. En anmeldelse efter stk. 4 skal underskrives af arbejdsgiver og arbejdstager og indeholde oplysninger som nævnt i § 7, nr. 1-5.
Stk. 6. Udlændingeservice kan inddrage en godkendelse meddelt efter stk. 1 eller 2, hvis godkendelsen er opnået ved svig, hvis betingelserne for godkendelsen ikke længere er til stede, eller hvis vilkårene for godkendelsen ikke overholdes.
Udlændingeservice kan til brug for en afgørelse efter 1. pkt. indhente en udtalelse fra Færøernes landsstyre.
Udtalelsen kan indhentes i elektronisk form.
§ 7. Udlændingeservice videregiver uden udlændingens samtykke oplysning om meddelelse af opholdstilladelse efter § 1, stk. 1, § 2, stk. 1, § 3 og § 6, stk. 4, til Færøernes landsstyre og Landfogeden på Færøerne.
Udlændingeservice kan i den forbindelse, herunder i elektronisk form, videregive følgende oplysninger:
1) Lønmodtagerens navn 2) Arbejdsgiverens navn og adresse og arbejdsstedets beliggenhed.
3) Lønmodtagerens arbejdsfunktioner, titel, rang og stilling 4) Ansættelsesforholdets begyndelsestidspunkt og dets forventede varighed, hvis der ikke er tale om tidsubestemt ansættelse.
 5) Den normale daglige eller ugentlige arbejdstid.
 § 8. Med bøde straffes den udlænding, som ikke inden for den i § 6, stk. 4, fastsatte frist på 30 dage afhenter sin opholdstilladelse.
 § 9. Loven træder i kraft den 1. juli 2008.
 Stk. 2. Loven finder tillige anvendelse på ansøgninger om opholdstilladelse med henblik på beskæftigelse på Færøerne indgivet inden lovens ikrafttræden.
Bemærkninger til lovforslaget Almindelige bemærkninger 1. Lovforslagets baggrund Formålet med dette lovforslag er at skabe det retlige grundlag for, at Færøerne kan tiltrække arbejdstagere til områder, hvor der er mangel på særligt kvalificeret arbejdskraft, samt tiltrække arbejdskraft fra lande, der er medlem af Den Europæiske Union.
Baggrunden for lovforslaget er, at der på Færøerne inden for visse sektorer er mangel på arbejdskraft.
Ligeledes opstår der i lyset af arbejdskraftens tiltagende mobilitet et behov for større udveksling af arbejdskraft mellem Færøerne og omverdenen, herunder ikke mindst med det øvrige Norden samt EU-landene, og globaliseringen gør, at Færøerne kommer tættere på EU-landene.
 Det færøske landsstyre har under drøftelser med regeringen tilkendegivet et ønske om, at der skal være en lettere adgang til at kunne give arbejdstilladelse på Færøerne til arbejdstagere fra EU-landene.
 Der foreslås på den baggrund indført en ordning, hvorefter statsborgere i EU-lande kan meddeles opholds- og arbejdstilladelse på Færøerne på grundlag af ansættelse hos en arbejdsgiver på Færøerne i en række tilfælde, hvor de almindelige betingelser for meddelelse af opholdstilladelse med henblik på beskæftigelse på Færøerne ikke er opfyldt.
 En sådan ordning er inspireret af den overgangsordning, der i Danmark gælder for meddelelse af opholdstilladelse med henblik på beskæftigelse for statsborgere i de nye EU-lande.
 I forhold til den danske ordning er der dog den forskel, at den færøske ordning skal omfatte statsborgere fra samtlige EU-lande (bortset fra de nordiske lande).
 I modsætning til den danske overgangsordning lægges der med lovforslaget ikke op til en tidsmæssig begrænsning af ordningen på Færøerne, dvs. at den færøske ordning også skal gælde på Færøerne efter den danske overgangsordnings udløb.
Herudover foreslås der i lovforslaget efter færøsk ønske en ordning, hvorefter der skabes en lettere adgang til ophold og arbejde på Færøerne for udlændinge, der søger beskæftigelse på Færøerne inden for et område, hvor det er åbenbart, at der er mangel på særligt kvalificeret arbejdskraft på Færøerne.
Denne ordning svarer til den danske jobkortordnings positivliste.
 Lovforslaget er i overensstemmelse med hjemmestyrelovens § 7 forelagt for de færøske myndigheder til udtalelse.
2. Gældende ret Færøerne og Danmark betragtes som adskilte rejse- og opholdsområder.
Det indebærer, at en opholdstilladelse på Færøerne ikke giver ret til ophold i Danmark og omvendt.
Reglerne om opholdstilladelse på Færøerne reguleres af den for Færøerne gældende udlændingelov, jf. anordning nr. 182 af 22. marts 2001 om ikrafttræden af udlændingeloven for Færøerne, mens reglerne om opholdstilladelse i Danmark reguleres af udlændingeloven, jf. lovbekendtgørelse nr. 1044 af 6. august 2007 som ændret senest ved lov nr. 507 af 6. juni 2007.
2.1. Den færøske udlændingelovs § 9, stk. 2, nr. 3 På Færøerne gælder udlændingeloven som sat i kraft ved kongelig anordning.
Udlændingeloven er senest sat i kraft for Færøerne ved anordning nr. 182 af 22. marts 2001 om ikrafttræden for Færøerne af udlændingeloven.
Der kan i dag efter § 9, stk. 2, nr. 3, i den for Færøerne gældende udlændingelov gives opholdtilladelse med henblik på beskæftigelse på Færøerne, hvis væsentlige beskæftigelsesmæssige eller erhvervsmæssige hensyn taler for at imødekomme ansøgningen.
Der henvises herom til lovforslagets § 1, stk. 1, og bemærkningerne til denne bestemmelse.
2.2. Udlændingelovens § 9 a I Danmark gælder reglerne om opholdstilladelse med henblik på beskæftigelse i udlændingelovens § 9 a.
Disse regler finder ikke anvendelse på Færøerne.
Udlændingelovens § 9 a, stk. 1-4, blev indsat ved lov nr. 365 af 6. juni 2002 om ændring af udlændingeloven og ægteskabsloven med flere love (lovforslag nr.
L 152 af 28. februar 2002). Bestemmelserne kan ved kongelig anordning sættes helt eller delvist i kraft for Færøerne med de afvigelser, som de særlige færøske forhold tilsiger.
Udlændingelovens § 9 a, stk. 5-11, som indsat ved lov nr. 283 af 26. april 2004 (lovforslag nr.
L 157 af 6. februar 2004), kan derimod ikke sættes i kraft for Færøerne ved kongelig anordning.
Ved lov nr. 532 af 8. juni 2006 (lovforslag nr.
L 235 af 27. april 2006) ændredes § 9 a, stk. 5, og som nye stykker blev der efter stk. 10 indsat stk. 11-15. Herudover indsattes stk. 17-19. Loven kan ved kongelig anordning sættes helt eller delvist i kraft for Færøerne med de afvigelser, som de særlige færøske forhold tilsiger.
 Der kan efter udlændingelovens § 9 a, stk. 1, efter ansøgning gives opholdstilladelse til en udlænding, hvis væsentlige beskæftigelsesmæssige eller erhvervsmæssige hensyn taler for at imødekomme ansøgningen, herunder hvis udlændingen har indgået aftale eller fået tilbud om ansættelse inden for et fagområde, hvor der er mangel på særligt kvalificeret arbejdskraft, eller hvor ansættelsen indebærer en årlig aflønning på mindst 450.000 kr.
 Dele af bestemmelsen i udlændingelovens § 9 a, stk. 1, svarer til § 9, stk. 2, nr. 3, i den for Færøerne gældende udlændingelov.
Ved ansøgninger om opholdstilladelse med henblik på beskæftigelse hører Udlændingeservice normalt det regionale beskæftigelsesråd eller en relevant arbejdsgiver- eller fagforening om, hvorvidt betingelserne for at meddele opholdstilladelse er opfyldt.
På områder, hvor det er åbenbart, at der er mangel på særligt kvalificeret arbejdskraft, er der i Danmark etableret en særlig ordning  jobkortordningen  med en hurtig procedure.
Ordningen indebærer, at udlændingemyndighederne kan træffe afgørelse uden forudgående høring af det regionale beskæftigelsesråd eller en relevant arbejdsgiver- eller fagforening under forudsætning af, at ansøgeren er i besiddelse af et konkret jobtilbud, hvoraf løn- og ansættelsesvilkår fremgår, og at løn- og ansættelsesvilkår er almindelige efter danske forhold.
Ligeledes kan der uden høring af det regionale beskæftigelsesråd m.v. meddeles opholdstilladelse til en udlænding, der kan fremvise et konkret arbejdstilbud med en årlig aflønning på 450.000 kr., og hvis løn- og ansættelsesvilkår er sædvanlige efter danske forhold.
 De områder, der er dækket af ordningen, er opregnet på den såkaldte positivliste, som løbende bliver revideret efter samråd med de relevante arbejdsgiver- og lønmodtagerorganisationer.
For arbejdstagere fra Bulgarien, Estland, Letland, Litauen, Polen, Rumænien, Slovakiet, Slovenien, Tjekkiet og Ungarn gælder der særlige regler.
Arbejdstagere fra de nævnte lande kan efter udlændingelovens § 9 a, stk. 5, opnå opholdstilladelse med henblik på beskæftigelse i Danmark, uanset at der ikke er væsentlige beskæftigelsesmæssige eller erhvervsmæssige hensyn, som taler for at imødekomme ansøgningen.
Statsborgere i Cypern og Malta er i samme udstrækning som statsborgere i de øvrige EU-lande berettiget til at bo og udøve lønnet arbejde i Danmark Bestemmelsen i udlændingelovens § 9 a, stk. 5, supplerer § 9 a, stk. 1, for så vidt angår arbejdstagere fra de nævnte EU-lande, idet arbejdstagere fra disse lande kan meddeles opholdstilladelse i Danmark på grundlag af ansættelse hos en herværende arbejdsgiver i en række tilfælde, hvor betingelserne i § 9 a, stk. 1, ikke er opfyldt.
 Øvrige statsborgere fra et EU-land kan efter udlændingelovens § 2 indrejse og opholde sig i Danmark i op til 3 måneder fra indrejsen, eller såfremt de pågældende er arbejdssøgende, i indtil 6 måneder fra indrejsen.
Det bemærkes, at bestemmelserne i udlændingelovens § 9 a, stk. 5-19 er en overgangsordning, der løber frem til senest den 1. maj 2009 med mulighed for forlængelse i yderligere 2 år.
Senest på dette tidspunkt vil bestemmelserne i udlændingelovens § 9 a, stk. 5-19 blive ophævet, mens bestemmelserne i udlændingelovens § 9 a, stk. 1-4, vil blive stående.
2.3. Forskelle på de gældende færøske og danske regler De væsentligste forskelle på de gældende færøske regler og de gældende danske regler vedrørende adgangen til beskæftigelse er således, at der i Danmark er indført en hurtigere og mere smidig procedure på områder, hvor det er åbenbart, at der er mangel på særligt kvalificeret arbejdskraft, mens der på Færøerne gælder en procedure, hvorefter der forud for meddelelse af opholdstilladelse med henblik på beskæftigelse skal ske høring af det færøske landsstyre.
Endvidere er der i Danmark indført en særlig overgangsordning for en række østeuropæiske EU-lande, jf. ovenfor, således at borgere fra disse lande kan opnå beskæftigelse i Danmark, uanset at der ikke er væsentlige beskæftigelsesmæssige eller erhvervsmæssige hensyn, som taler for det.
På Færøerne gælder der ikke særlige lempelige regler for EU-borgere.
3. Behovet for lovgivning Lovforslaget er udformet som en lov for Færøerne, der skal supplere reglerne i udlændingeloven, således som loven er sat i kraft for Færøerne ved kongelig anordning.
I den udlændingelov, der gælder for Danmark, findes der regler, der på væsentlige punkter svarer til reglerne i lovforslaget.
Der er som nævnt i afsnit 2 i et vist omfang hjemmel til at sætte disse regler i kraft for Færøerne ved kongelig anordning med de afvigelser, som de særlige færøske forhold tilsiger.
Det drejer sig om lovforslagets bestemmelser i § 1, stk. 1 og 3, § 2, § 6 og § 8. De regler i den danske udlændingelov, som indførte overgangsordningen for de nye EU-lande, indeholder dog ikke en sådan anordningshjemmel.
Det betyder, at lovforslagets § 1, stk. 2, §§ 3-5 og § 7 ikke vil kunne sættes i kraft ved kongelig anordning.
 Reglerne i lovforslaget adskiller sig endvidere fra reglerne i udlændingeloven på følgende punkter:
Den særlige ordning for EU-borgere skal i modsætning til den danske ordning gælde for samtlige EU-borgere Den foreslåede bestemmelse om indførelse af en jobkortordning indeholder ikke som den danske regel mulighed for en særlig smidig procedure i sager, hvor en ansøger har et konkret arbejdstilbud med en årlig aflønning på mindst 450.000 kr.
I lyset af at der således er tale om mere omfattende afvigelser fra og udvidelser af de danske reglers anvendelsesområde, og henset til at der er tale om en samlet regulering der har en indbyrdes sammenhæng, finder Integrationsministeriet, at reglerne i lovforslagets § 1, stk. 1 og 3, og § 2 ikke bør sættes i kraft ved kongelig anordning med de nævnte afvigelser.
Hertil kommer som nævnt, at de regler i udlændingeloven, der omhandler overgangsordningen for de nye EU-lande, og som reglerne i lovforslagets § 1, stk. 2, §§ 3-5 og § 7 bl.a. bygger på, ikke indeholder en anordningshjemmel.
Lovforslagets regler i § 6 og § 8 bygger derimod på bestemmelser, der er indsat ved en lov, der kan sættes i kraft for Færøerne ved kongelig anordning.
Bestemmelserne knytter sig imidlertid alle til bestemmelserne i lovforslagets § 3 om den særlige ordning for EU-borgere og vil derfor ikke kunne stå alene.
 Integrationsministeriet finder det på denne baggrund rigtigst at gennemføre reglerne på Færøerne ved en lov for Færøerne, der supplerer reglerne i udlændingeloven, således som denne er sat i kraft for Færøerne ved kongelig anordning.
 Det betyder, at de generelle regler om bl.a. afvisning, udelukkelse, udvisning, nægtelse af forlængelse af opholdstilladelse samt inddragelse også finder anvendelse i forhold til udlændinge, der meddeles opholdstilladelse efter de foreslåede bestemmelser i lovforslaget.
Tilsvarende vil kompetence- og klagereglerne i den for Færøerne gældende udlændingelov også gælde i sager om opholdstilladelse efter de foreslåede bestemmelser i lovforslaget.
Det indebærer, at det også i sager om opholdstilladelse efter de foreslåede bestemmelser i lovforslaget vil være Udlændingeservice, der træffer afgørelse i første instans.
Udlændingeservices afgørelser efter lovforslaget vil ligeledes kunne påklages til Integrationsministeriet.
 Endvidere finder straffebestemmelserne i kapitel 9 i den for Færøerne gældende udlændingelov anvendelse.
4. Lovforslagets indhold 4.1. Indførelse af en positivliste Efter § 9, stk. 2, nr. 3, i den for Færøerne gældende udlændingelov gives opholdtilladelse med henblik på beskæftigelse på Færøerne, hvis væsentlige beskæftigelsesmæssige eller erhvervsmæssige hensyn taler for at imødekomme ansøgningen.
 Det er som udgangspunkt en betingelse, at ansøgeren har et konkret arbejdstilbud, og at de i arbejdstilbuddet fastsatte løn- og ansættelsesvilkår er sædvanlige efter færøske forhold.
Der er på visse områder etableret en særlig praksis for meddelelse af opholdstilladelse efter § 9, stk. 2, nr. 3, i den for Færøerne gældende udlændingelov.
Der gælder således en særlig praksis for meddelelse af opholds- og arbejdstilladelse på Færøerne for halvprofessionelle idrætsudøvere eller -trænere, og der er indført en særlig ordning for læger, der har fået ansættelsestilbud fra visse sygehuse på Færøerne og har en gyldig lægeautorisation gældende for det danske rige.
Efter denne ordning kan de pågældende læger meddeles opholds- og arbejdstilladelse, hvis betingelserne  herunder løn- og arbejdstidsforhold  i øvrigt er opfyldt, uden at sagerne sendes til Færøernes landsstyre med henblik på en udtalelse om, hvorvidt arbejdstilladelsen kan anbefales.
Ordningen minder således om jobkortordningens positivliste efter udlændingelovens § 9 a, stk. 1. Endvidere er der i forbindelse med ansøgninger fra cirkusartister etableret en særordning uden forudgående høring af Færøernes landsstyre, idet der ikke forefindes et cirkuserhverv på Færøerne.
Der er herudover etableret en særlig smidig ordning om arbejdskraft til olieindustrien i forbindelse med offshore-olieeftersøgningsvirksomhed, hvorefter ansøgningerne behandles summarisk og hurtigt.
 Der vil ikke med lovforslaget blive ændret på den særlige praksis for meddelelse af opholdstilladelse efter § 9, stk. 2, nr. 3, i den for Færøerne gældende udlændingelov.
Efter lovforslaget får Færøerne en bestemmelse svarende til dele af udlændingelovens § 9 a, stk. 1, om jobkortordningens positivliste.
Der foreslås således indført en særlig smidig procedure for meddelelse af opholdstilladelse med henblik på beskæftigelse på Færøerne for udlændinge, der søger beskæftigelse inden for et område, hvor det er åbenbart, at der er mangel på særligt kvalificeret arbejdskraft på Færøerne.
 Der henvises til lovforslagets § 1, stk. 1 og bemærkningerne til denne bestemmelse.
4.2. Indførelse af en særlig lempelig adgang til opholdstilladelse med henblik på beskæftigelse på Færøerne for borgere fra EU-lande Med lovforslaget indføres en særlig lempelig adgang til opholdstilladelse med henblik på beskæftigelse på Færøerne for borgere fra EU-lande.
Der foreslås således en delvis liberalisering vedrørende EU-landenes statsborgeres muligheder for at arbejde på Færøerne med deraf afledte opholdsrettigheder.
Denne liberalisering svarer til den midlertidige ordning (overgangsordningen) i Danmark for arbejdstagere fra de nye EU-lande, med den forskel, at den foreslåede ordning vil omfatte samtlige EU-landes arbejdstagere.
Færøerne er en del af det danske rigsfællesskab, men er ikke omfattet af det danske EU-medlemskab og de forpligtelser, Danmark har påtaget sig i forhold til EU.
Der er indgået aftaler med EU, der regulerer samkvemmet mellem Færøerne og EU vedrørende fiskeri og varehandel.
På andre områder, herunder arbejdsmarkedet, foreligger der ikke nogen aftale.
Statsborgere fra de ikke-nordiske EU-lande behandles på Færøerne som tredjelandsborgere, og de ikke-nordiske EU-lande behandler arbejdstagere, der er hjemmehørende på Færøerne, som tredjelandsborgere.
Samkvemmet mellem Færøerne og omverdenen er som helhed stigende, og dette gælder især for de nordiske lande og EU-landene.
Flere og flere færinger søger beskæftigelse i EU, og fra færøske myndigheders side er der en velvillig indstilling over for, at arbejdstagere fra EU-landene søger beskæftigelse på Færøerne.
 Der gives med lovforslaget borgere fra EU-landene en fortrinsstilling frem for andre tredjelandsborgere.
 Der henvises til lovforslagets § 3 og bemærkningerne til denne bestemmelse.
Udlændingelovens § 9 a indeholder en række betingelser, der knytter sig til overgangsordningen i § 9 a, stk. 5. Det er således bl.a. en betingelse, at arbejdsgiveren er registreret som indeholdelsespligtig i henhold til kildeskatteloven, og at arbejdsgiveren ikke er omfattet af strejke, lockout eller blokade.
Det er endvidere en betingelse, at der foreligger et konkret ansættelsestilbud, eller at der er indgået en ansættelseskontrakt mellem udlændingen og arbejdsgiveren.
 Med lovforslaget indføres tilsvarende bestemmelser gældende for arbejdstagere, der søger om opholdstilladelse med henblik på beskæftigelse på Færøerne.
 Der henvises til lovforslagets §§ 4-8 og bemærkningerne til disse bestemmelser.
 5. Økonomiske og administrative konsekvenser for stat, kommuner og regioner.
Integrationsministeriet vurderer, at lovforslaget er ressourceneutralt for Integrationsministeriet.
Forslaget vil under visse omstændigheder kunne medføre et øget ressourcebehov, hvis den udvidede mulighed for opholdstilladelse, vil bevirke en stigning i antallet af ansøgninger.
Integrationsministeriet har ikke mulighed for at vurdere størrelsen af en evt. stigning i ressourcebehovet.
 Forslaget vil indføre en ny sagstype ved Udlændingeservice: forhåndsgodkendelse af færøske arbejdsgivere.
 For landsstyret på Færøerne vil der være en lettelse i sagsbehandlingen grundet, at visse ansøgninger, ikke længere skal sendes i høring hos Færøernes landsstyre af Udlændingeservice.
 Der vurderes ikke at være økonomiske eller administrative konsekvenser for kommuner og regioner.
 6. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet m.v.
7. Miljømæssige konsekvenser Lovforslaget har ikke miljømæssige konsekvenser.
8. Administrative konsekvenser for borgerne Lovforslaget har ikke administrative konsekvenser for borgerne.
9. Forholdet til EU-retten Lovforslaget indeholder ikke EU-retlige aspekter 10. Hørte myndigheder m.v.
 Lovforslaget er inden fremsættelsen sendt i høring hos følgende myndigheder og organisationer:
 Advokatrådet, Akademikernes Centralorganisation, Amnesty International, Beskæftigelsesministeriet, Beskæftigelsesrådet, Centralorganisationernes Fællesudvalg, Dansk Arbejdsgiverforening, Dansk Byggeri, Dansk Flygtningehjælp, Dansk Handel og Service, Dansk Industri, Dansk Landbrug, Dansk Retspolitisk Forening, Dansk Røde Kors, Dansk Socialrådgiverforening, Datatilsynet, Den Danske Dommerforening, Den Danske Europabevægelse, Det Centrale Handicapråd, Dokumentations- og Rådgivningscenteret om Racediskrimination, Dommerfuldmægtigforeningen, Finanssektorens Arbejdsgiverforening, Flygtningenævnet, Foreningen af offentlige anklagere, Foreningen af Statsforvaltningsdirektører, Foreningen af Statsamtsjurister, Foreningen af Udlændingeretsadvokater, Frederiksberg Kommune, Funktionærernes og Tjenestemændenes Fællesråd, Færøernes landsstyre, Grønlands landsstyre, Handel, Transport og Serviceerhvervene, HK/Danmark, HK/Kommunal, HK/Privat, Håndværksrådet, Institut for Menneskerettigheder, Justitsministeriet, KL, Kommunale Tjenestemænd og Overenskomstansatte, Kristelig Arbejdsgiverforening, Kristelig Fagbevægelse, Københavns Kommune, Landsorganisationen i Danmark, Landbrugsrådet, Ledernes Hovedorganisation, Mellemfolkeligt Samvirke, Politidirektøren i København, Politiforbundet i Danmark, præsidenterne for Vestre og Østre landsret, retterne i København, Århus, Odense, Aalborg og Roskilde, Retssikkerhedsfonden, Rigsadvokaten, Rigspolitiet, Rådet for Etniske Minoriteter, Sammenslutningen af Landbrugets Arbejdsgiverforeninger, Specialarbejderforbundet i Danmark, Udenrigsministeriet samt UNHCR.
