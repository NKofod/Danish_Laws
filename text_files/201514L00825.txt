Betænkning afgivet af Udlændinge-, Integrations- og Boligudvalget den 19. maj 2016 Betænkning over Forslag til lov om ændring af udlændingeloven (Ophævelse af greencardordningen) [af Martin Henriksen (DF) m.fl.]:
1.  Ændringsforslag Dansk Folkepartis medlemmer af udvalget har stillet ændrigsforslag nr. 1 og Socialdemokratiets, Dansk Folkepartis, Enhedslistens og Socialistisk Folkepartis medlemmer af udvalget har stillet ændringsforslag nr. 2 og 3 til lovforslaget.
2. Udvalgsarbejdet Lovforslaget blev fremsat den 5. april 2016 og var til 1. behandling den 12. maj 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Møder Udvalget har behandlet lovforslaget i 3 møder.
Høring Lovforslaget har samtidig med fremsættelsen været sendt i høring.
De indkomne høringssvar og et notat herom er omdelt som bilag 1 og 3.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Reza Besmel på vegne af Greencard indehavere og familier, Dorian Pone, Vanløse, Udlændingenævnet og Voice for Justice Greencard Denmark og Danish Greencard Association  DGCA.
3. Indstillinger og politiske bemærkninger Et flertal i udvalget (S, DF, EL og SF) indstiller lovforslaget til vedtagelse med de stillede ændringsforslag.
Socialdemokratiets, Dansk Folkepartis, Enhedslistens og Socialistisk Folkepartis medlemmer af udvalget bemærker, at efter en gennemgang af de ordninger, der er målrettet udenlandsk arbejdskraft, har partierne fundet det nødvendigt at foretage en række ændringer.
Partierne mener, at tiden er løbet fra ordningen, og derfor fastholdes det, at greencardordningen ophæves, bl.a. set i lyset af at greencardordningen ikke har fungeret efter hensigten, at ordningen i flere tilfælde har medført løndumping, og at det økonomiske opsving, den historisk høje beskæftigelse og den lave ledighed, som var baggrunden for at indføre greencardordningen, ikke længere er situationen i Danmark.
Dertil kommer, at det under alle omstændigheder vurderes som værende uhensigtsmæssigt at have en ordning, hvor der ikke stilles krav om arbejde inden indrejse i Danmark.
Når ordningen ophører med at eksistere, kan myndighederne vejlede om, at personer, der ønsker at søge efter greencardordningen, i stedet for kan søge efter nogle af de andre ordninger, der vedrører udenlandsk arbejdskraft.
Partierne er i øvrigt af den opfattelse, at der fortsat er gode muligheder for danske virksomheder, når det handler om at ansætte udenlandsk arbejdskraft.
Et mindretal i udvalget (V, LA, ALT, RV og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Alternativets medlemmer af udvalget bemærker, at forslaget overordnet sætter barrierer op for den kvalificerede udenlandske arbejdskraft, som efterspørges af danske arbejdsgivere, og desuden sender et signal om mindre åbenhed over for det globale samfund, vi er en del af, hvilket ALT ikke kan støtte.
ALT understreger behovet for at lade bestemmelsen om ikrafttræden med tilbagevirkende kraft bortfalde, hvis lovforslaget imod Alternativets ønske skulle blive vedtaget.
Dette ud fra et grundlæggende retsprincip om forudsigelighed i lovgivningen.
Lovforslagets vedtagelse med tilbagevirkende kraft vil være aldeles bebyrdende for borgere, der har tilrettelagt et familieliv og/eller planlægger ansøgning om forlængelse, i tillid til at ordningen består.
Det vil derfor hverken være rimeligt over for de mennesker, Danmark har tilbudt en særlig ordning, eller over for de virksomheder, som har rekrutteret via ordningen, at ændre betingelserne med så pludselig virkning.
Radikale Venstres medlemmer af udvalget bemærker, at greencardordningen sender et signal til højtuddannet udenlandsk arbejdskraft om, at i Danmark har de mulighed for at bo og arbejde.
Uden greencardordningen får Danmark endnu sværere ved at tiltrække udenlandske talenter.
Greencardordningen blev reformeret i 2014 og ordningen er ved at blive evalueret.
Nu ønsker et flertal i Folketinget at afskaffe ordningen, inden denne evaluering foreligger.
Det virker efter RVs opfattelse meget useriøst.
Man kan ikke komme til Danmark og få adgang til offentlige ydelser.
For at få ophold efter greencardordningen skal man derimod dokumentere, at man er selvforsørgende det første år i Danmark, og at man kan klare sig selv.
Man skal rapportere sin indkomst elektronisk, så man er gennemregistreret på det danske arbejdsmarked, hvis man opholder sig her på et greencard.
Adgangen til at få et ophold under greencardordningen er i forvejen besværlig, så hvis en greencardansøger går besværet igennem og lever op til kriterierne i lovgivningen, vil man virkelig det danske arbejdsmarked.
En greencardindehaver ligger på ingen måde det danske samfund til last tværtimod lægger man skattekroner i den danske kasse hver måned.
Det er efter RVs opfattelse ikke til skade, men derimod til gavn for Danmark.
Derfor er RV meget imod at nedlægge greencardordningen.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af udvalget:
 1) Nr. 5 affattes således:
»5. I § 9 a, stk. 3, ændres i 2. pkt. »stk. 2, nr. 1, 10 og 11« til: »stk. 2, nr. 9 og 10«, i 3. pkt. ændres »stk. 2, nr. 5« til: »stk. 2, nr. 4«, 4. pkt. ophæves, og i 5. pkt., der bliver 4. pkt., ændres »stk. 2, nr. 1 og 10« til: »stk. 2, nr. 9«.« [Konsekvensrettelse] Til § 2 Af et flertal (S, DF, EL og SF), tiltrådt af et mindretal (V, LA, ALT, RV og KF):
 2) Stk. 1 og 2 udgår, og i stedet indsættes som stk. 1:
»Stk. 1. Loven træder i kraft den 10. juni 2016.« [Ændret virkningstidspunkt] 3) Som stk. 2 indsættes:
»Stk. 2. Opholdstilladelser for udlændinge i medfør af udlændingelovens § 9 a, stk. 2, nr. 1, kan uanset stk. 1 forlænges efter de hidtil gældende regler indtil den 10. juni 2018.« [Mulighed for forlængelse af opholdstilladelse] Bemærkninger Til nr. 1 Der er tale om en konsekvensrettelse, hvormed der i § 9 a, stk. 3, 3. pkt., ændres »stk. 2, nr. 5« til: »stk. 2, nr. 4«.
Til nr. 2 Ændringsforslaget ændrer det foreslåede virkningstidspunkt for loven.
 Efter det fremsatte lovforslag skal loven have virkning fra lovforslagets fremsættelsestidspunkt, dvs. for ansøgninger om greencard, som er indgivet fra og med fremsættelsen den 5. april 2016.
 Med ændringsforslaget ændres lovens ikrafttrædelsestidspunkt til den 10. juni 2016. Det vil sige, at ansøgninger om greencard, som indgives inden dette tidspunkt, bliver behandlet efter nuværende regler.
Ændringsforslaget imødekommer den kritik, der har været fremført fra bl.a.
Institut for Menneskerettigheder, i forhold til et virkningstidspunkt fra lovforslagets fremsættelsen samt problematikken i forhold til personer, der måtte have indgivet og betalt for ansøgning efter den 5. april 2016, jf. udlændinge-, integrations- og boligministerens bemærkninger herom under 1. behandling.
Den i lovforslaget valgte fremgangsmetode er velkendt, men ikke desto mindre ønsker partierne bag ændringsforslaget i dette konkrete tilfælde at imødekomme kritikken.
Til nr. 3 I det fremsatte lovforslag foreslås som en konsekvens af forslaget om at ophæve greencardordningen, at også muligheden for at få forlænget et greencard bliver ophævet.
Ændringsforslaget indebærer, at nuværende greencardindehavere, herunder de ansøgere, der måtte indgive ansøgning om greencard inden lovens ikrafttrædelse og efterfølgende opnå opholdstilladelse, får mulighed for at få forlænget opholdstilladelsen efter de hidtil (før lovens ikrafttræden) gældende regler.
Det vil sige, at betingelserne for forlængelse, jf. § 9 a, stk. 12, skal være opfyldt. Ændringsforlaget imødekommer nuværende greencardindehavere og ansøgere, som har indrettet sig efter gældende regler, og som opfylder betingelserne for forlængelse af opholdstilladelsen.
 Fra den 10. juni 2018 ophører muligheden for forlængelse efter stk. 2. Det vil således ikke være muligt at ansøge om forlængelse fra den 10. juni 2018. De enkelte greencardindehaveres opholdstilladelser vil ophøre ved udløbet af den senest udstedte opholdstilladelses løbetid, og derefter må der søges om ophold efter andre bestemmelser.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Ole Birk Olesen (LA) Naser Khader (KF) Dan Jørgensen (S) Daniel Toft Jakobsen (S) Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
