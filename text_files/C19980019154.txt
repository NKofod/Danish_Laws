Skrivelse om delegation af kompetencen til at  

 afgøre sager om særskilt vederlag (Til samtlige ministerier mv.) Efter forelæggelse for Lønningsrådet og  

 med tilslutning fra Folketingets Finansudvalg er det besluttet at  

 overføre kompetencen til at træffe afgørelse i sager om  

 særskilt vederlag til ministeriernes departementer med virkning fra 1.  

 december 1998, jf. vedlagte cirkulære af 2. november 1998 om  

 særskilt vederlag mv.* Samtidigt ophæves Finansministeriets cirkulære  

 af 4. juni 1986 om særskilt vederlæggelse mv. (LP. nr.  

 109/86).
 Særskilt vederlag er betaling for varetagelse af  

 hverv i kollegiale organer, dvs. betaling til formænd for og medlemmer  

 af råd, nævn, kommissioner, udvalg og lign.
 Statsansatte kan kun i meget sjældne  

 undtagelsestilfælde få særskilt vederlag, idet der for dem  

 gælder en forhåndsformodning for, at hverv for staten  

 udføres som led i det tjenstlige arbejde.
 Dommere er kun forpligtet til at varetage hverv for staten  

 uden for retsvæsenets område, når der er indgået en  

 såkaldt dommeraftale.
Ikke statsansatte kan som udgangspunkt få  

 særskilt vederlag.
Der kan dog ikke ydes særskilt vederlag til  

 personer, for hvem varetagelsen af særlige organisationsinteresser,  

 politiske interesser og lign. må anses for overvejende i forhold til de  

 øvrige hensyn, der ligger til grund ved udpegningen.
Er  

 hvervsindehaveren udpeget af eller efter indstilling fra vedkommende  

 interesseorganisation eller lign., er der en forhåndsformodning for, at  

 interessevaretagelsen er det overvejende hensyn.
 Der kan ikke ydes særskilt vederlag til  

 folketingsmedlemmer for hverv, i hvilke de repræsenterer Folketinget og  

 udfører arbejde af lovforberedende karakter.
 Da de fastlagte retningslinjer om særskilt vederlag  

 omfatter alle hverv i statslige kollegiale organer, bør der ikke i  

 love eller bemærkninger til lovforslag optages særlige  

 bestemmelser om betaling for varetagelse af disse hverv.
 I forbindelse med decentraliseringen er der  

 gennemført følgende ændringer i forhold til de hidtidige  

 regler og praksis for fastsættelse af særskilt vederlag:
1.	Efter de hidtil gældende regler har sager om særskilt  

 vederlag samt dommeraftaler skullet forelægges Finansministeriet til  

 godkendelse.
Som følge  af decentraliseringen af  

 vederlagsområdet er det nu det ministerium, som hvervet hører  

 under, der vurderer, om der er grundlag for at yde særskilt vederlag  

 samt fastsætter vederlagets størrelse og form.
Sagerne skal  

 således ikke længere forelægges for Finansministeriet, og  

 der skal ikke indhentes udtalelse fra Lønningsrådet i sager om  

 vederlag til statsansatte eller medlemmer af Folketinget.
 2.	I forlængelse heraf er Justitsministeriet bemyndiget til at  

 indgå aftaler om tillæg til dommere for varetagelse af  

 domstolslignende hverv uden for retsvæsenets område.  

 Dommeraftaler skal ikke længere forelægges Finansministeriet.
3.	Finansministeriet har efter de hidtidige regler indgået aftale  

 med den forhandlingsberettigede organisation om ydelse af et tillæg for  

 tjenstlig varetagelse af et hverv for visse medlemmer af nævn mv.  

 Aftalerne omfatter medlemmer, der er beskæftiget med undervisning  

 og/eller forskning ved universiteter, højere læreanstalter mv.,  

 og som normalt ikke kan få merarbejdsbetaling.
Reglerne er nu  

 ændret således, at det er det ministerium, som hvervsindehaveren  

 er ansat under, der indgår aftale med den forhandlingsberettigede  

 organisation om tillæg, herunder også når anmodningen  

 fremsættes fra det ministerium, som hvervet hører under.
4.	Vederlaget til pensionerede tjenestemænd udgjorde tidligere 60  

 pct. af det vederlag, der ville tilkomme ikke-statsansatte medlemmer af  

 nævn mv.
Folketingets Finansudvalg har den 30. oktober 1996  

 tiltrådt, at denne reduktion bortfalder.
Pensionerede  

 tjenestemænd modtager nu vederlag af samme størrelse som andre  

 ikke-statsansatte.
5.	Hvervsindehavere, der ikke opfylder betingelserne for at få  

 særskilt vederlag, har efter de hidtidige regler ikke kunnet få  

 godtgørelse for befordringsudgifter.
Reglerne er nu ændret  

 således, at vedkommende ministerium for fremtiden afgør, om  

 rejseudgifter skal dækkes.
Der vil maksimalt kunne dækkes  

 udgifter efter de regler, der gælder for statens  

 tjenestemænd.
6.	Det forudsættes, at vederlagets størrelse  

 fastsættes efter en konkret vurdering, hvor der tages hensyn til det  

 statslige lønniveau, hvervets karakter, organets kompetence og de  

 krav, der stilles til hvervsindehaveren.
Som noget nyt er der skabt mulighed  

 for, at der i særlige tilfælde kan tages hensyn til en  

 hvervsindehavers særlige forhold, herunder driftsomkostninger mv.
Dette  

 kan være relevant f.eks. i forbindelse med fastsættelse af  

 betaling til advokater m.fl. i visse nævn.
I forbindelse med decentraliseringen indføres et system,  

 hvorefter ministerierne fastsætter en betaling inden for et  

 beløbsmaksimum på 500 kr. pr. arbejdstime (grundbeløb  

 niveau oktober 1997). Beløbet procentreguleres efter  

 lønjusteringsaftalens regler.
Det aktuelle beløb vil blive  

 optaget i Finansministeriets lønoversigter, tabel 7.1.
 Hvis vedkommende ministerium undtagelsesvis finder, at ganske  

 særlige forhold taler for en højere betaling, kan  

 betalingsspørgsmålet forelægges Finansministeriet,  

 Økonomistyrelsen.
 Allerede fastsatte vederlag og indgåede aftaler er  

 fortsat gældende.
 Decentraliseringen af området giver ikke i sig selv  

 grundlag for at forhøje det nuværende betalingsniveau.  

 Finansministeriet anbefaler derfor, at ministerierne tager udgangspunkt i de  

 hidtidige vederlagssatser.
 Om Finansministeriets hidtidige praksis for  

 fastsættelse af betaling kan det oplyses, at medlemmer af nævn  

 mv. pr. arbejdstime vederlægges fra ca.175 kr. til ca. 260 kr. (niveau  

 oktober 1997) for henholdsvis alment rådgivende nævn mv. til  

 nævn, som kræver særlig høj ekspertise  

 (professorniveau). Formænd vederlægges normalt mellem 25 kr. og  

 60 kr. højere end øvrige medlemmer.
Betalingen fastsættes normalt pr. arbejdstime, pr.  

 sag eller pr. møde.
Hvis dette ikke er muligt, fastsættes  

 betalingen pr. måned eller år.
Betalingsformerne kan eventuelt  

 kombineres.
Fastsættes betalingen ikke som et beløb pr.  

 arbejdstime, fastsættes betalingen på grundlag af det  

 timeforbrug, der skønnes at medgå til at varetage hvervet,  

 herunder forberedelsestid.
 Eventuelle spørgsmål om forståelsen af  

 cirkulæret kan rettes til Økonomistyrelsen,  

 Forhandlingskontoret.
 * Cirkulæret er ikke medtaget her, da det har været  

 offentliggjort i Ministerialtidende.
