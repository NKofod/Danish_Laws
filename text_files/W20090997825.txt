VEU-godtgørelse, befordringstilskud, uddannet elinstallatør, ikke anvendt uddannelsen inden for de sidste 5 år, arbejde som elektriker inden for de sidste 5 år A F G Ø R E L S E Du er berettiget til voksen- og efteruddannelsesgodtgørelse (VEU-godtgørelse) og befordringstilskud under deltagelse i kurset Netteknik, anvendelse af teknologier og begreber afholdt i perioden 30. marts til 3. april 2009.
 Ankenævnet ændrer således a-kassens afgørelse af den 14. april 2009.
B E G R U N D E L S E Efter reglerne er det en betingelse for at opnå VEU-godtgørelse, at ansøger ikke har en erhvervsrettet uddannelse, der med hensyn til niveau og varighed overstiger erhvervsuddannelse, medmindre uddannelsen ikke har været anvendt de sidste 5 år.
 Det er en betingelse for at opnå befordringstilskud, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
Ankenævnet har lagt til grund, at du er uddannet elinstallatør.
Det er videre lagt til grund, at du på ansøgningsskemaet om VEU-godtgørelse har oplyst, at du har brugt din uddannelse arbejdsmæssigt inden for de sidste 5 år.
Ifølge dine egne oplysninger har du arbejdet som Rig Electrician på Nordsøen de sidste 5 år (siden 1. maj 2004). Det er endvidere lagt til grund af du forud for din ansættelse den 1. maj 2004 hos xx var ledig og modtog dagpenge.
Arbejdet bestod i reparationer og vedligeholdelse af alle elektriske installationer med reference til Rig Engiener.
Der var tale om almindeligt elektrikerarbejde i form af rengøring og udskiftning af lyskilder, udskiftning af/smøring af lejer på el-motorer, reparation/vedligeholdelse af vaskemaskiner og køkkenudstyr m.m. samt vedligeholdelse/kontrol af fire/gasanlæg, motorer og installation m.m.
XX har til sekretariatet for Arbejdsmarkedets Ankenævn oplyst, at stillingsbetegnelsen på den platform, hvor du arbejdede var elektriker.
Af jobbeskrivelsen fra xx fremgår, at dit arbejde bestod i at vedligeholde, servicere og teste elektriske systemer og installationer.
Dit arbejde blev administreret af Maintenance Supervisor.
 Du har således, uanset dine oplysninger på ansøgningsskemaet til VEU-godtgørelse og befordringstilskud ikke anvendt din uddannelse som elinstallatør i denne forbindelse.
 Ankenævnet har lagt vægt på, at du med en uddannelse som elinstallatør ikke er omfattet af den personkreds, der vil kunne opnå VEU-godtgørelse, da elinstallatøruddannelsen overstiger niveauet for erhvervsuddannelse.
 Din ret til VEU-godtgørelse er derfor betinget af, at du ikke har anvendt elinstallatøruddannelsen inden for de sidste 5 år.
 Ankenævnet finder ikke, at du har anvendt elinstallatøruddannelsen inden for de sidste 5 år.
Ankenævnet har lagt vægt på, at dit arbejde på platformen har bestået i, at vedligeholde, servicere og teste elektriske systemer og installationer.
Arbejdet blev udført under ledelse af Maintenance Supervisor.
 Ankenævnet har videre lagt vægt på, at du forud for din ansættelse hos xx var ledig og modtog dagpenge.
 Ankenævnet finder på denne baggrund ikke, at du kan anses for at have anvendt din uddannelse som elinstallatør inden for de sidste 5 år.
 Du er derfor omfattet af den personkreds, der kan opnå VEU-godtgørelse og befordringstilskud.
R E G L E R Ankenævnet henviser til  § 1, § 2, stk. 1, nr. 1-3, § 3, stk. 1, nr. 1, og § 4, stk. 1, 2 og 6 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007,  § 1, stk. 1, § 2, stk. 1, nr. 1-3, og § 4 i Undervisningsministeriets bekendtgørelse nr. 1362 af 5. december 2007, og,  § 21 i lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen samt kontorrapporter af. 1. og 29. maj 2009 og 2. juni 2009, ledighedserklæring dateret den 16. december 2008 og jobbeskrivelse fra xx.
På ankenævnets vegne Du kan læse om afgørelsens retlige grundlag på de følgende sider.
 Kopi til:
Arbejdsløshedskassen Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007:
Kapitel 1 Formål og område § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
 § 2. Den personkreds, der kan opnå ydelser efter § 1, omfatter:
1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 8 nævnte forløb, udløser tilskud efter lov om åben uddannelse (erhvervsrettet voksen-uddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 2. Der kan ikke opnås godtgørelse efter stk. 1 i følgende tilfælde:
 1) Hvis der er ret til løn fra en arbejdsgiver under uddannelsen som følge af en uddannelsesaftale, indgået i henhold til lov.
 2) Hvis der er adgang til at opnå godtgørelse fra andre godtgørelsesordninger.
 Stk. 6. Undervisningsministeren kan fastsætte nærmere regler om godtgørelse.
 Bekendtgørelse nr. 1362 af 5. december 2007 om godtgørelse ved deltagelse i erhvervsrettet voksen- og efteruddannelse:
Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse, jf. stk. 1, er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, 2) selvstændige erhvervsdrivende, jf. dog § 3, og 3) ledige, som er berettigede til dagpenge efter § 55 i lov om arbejdsløshedsforsikring m.v., og § 4. Det er en betingelse for at opnå godtgørelse efter denne bekendtgørelse, at deltageren højst 1) har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannel-se, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Stk. 2. Uddannelser, der kan sidestilles med erhvervsuddannelserne, jf. stk. 1, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Stk. 3. Personer med en uddannelse, der er afløst af en ny tilsvarende uddannelse, kan opnå godtgørelse, hvis den nye uddannelse ikke forudsætter bestået gymnasial uddannelse.
 Lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008:
 § 21. Beskæftigede lønmodtagere, selvstændige erhvervsdrivende og ledige med ret til selvvalgt uddannelse samt personer, der hverken er berettigede til dagpenge eller ydelser efter lov om arbejdsløshedsforsikring m.v. eller modtager kontanthjælp eller starthjælp efter lov om aktiv socialpolitik eller introduktionsydelse efter lov om integration af udlændinge i Danmark, kan opnå tilskud til kost og logi ved indkvartering og til dækning af udgifter til befordring ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse, og ved deltagelse i individuel kompetencevurdering efter denne lov.
 Stk. 2. Det er en betingelse for at opnå ydelse efter stk. 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 Stk. 3. Tilskud til kost og logi bortfalder helt eller delvis, hvis uddannelsesstedet yder kost og logi.
 Stk. 4. Deltagere i uddannelse, i vurdering af basale færdigheder i læsning, skrivning, stavning, regning eller matematik og i vejledning i tilknytning hertil eller i individuel kompetencevurdering efter denne lov, der foregår på den virksomhed, hvor deltagerne er ansat, kan ikke opnå befordringstilskud.
 Stk. 5. Undervisningsministeren kan fastsætte nærmere regler om, at tilskud til kost og logi og tilskud til dækning af udgifter til befordring til enkelte uddannelser, grupper af uddannelser eller uddannelser tilrettelagt under bestemte former eller individuel kompetencevurdering efter denne lov nedsættes eller bortfalder.
