(Til samtlige kommuner) Socialministerens lovforslag nr.
L 61 om ændring af lov om social bistand  

 (Øget fleksibilitet med hensyn til dagpasningsordninger for børn samt tilskud  

 til private børnepasningsordninger) er nu vedtaget.
Der henvises herved til  

 vedlagte kopi af forslaget, som det så ud efter 2. behandlingen i  

 Folketinget.
Lovforslaget er ved 3. behandlingen vedtaget uændret.
 Ændringsloven træder i kraft dagen efter bekendtgørelsen i Lovtidende.
 De nye regler omfatter en formålsbestemmelse for dagtilbuddene efter  

 bistandsloven.
 Hovedindholdet er i øvrigt at give mulighed for etablering af dels  

 »stordagpleje« med op til 10 børn, og dels  

 »puljeordninger« (private pasningsordninger med kommunalt tilskud).
 For oprettelse af »stordagpleje«, hvor to dagplejere varetager  

 pasning af op til 10 børn, er betingelserne, at dagplejerne er fra samme  

 husstand, og at de hver for sig kan godkendes som dagplejere.
 Med udtrykket »fra samme husstand« tænkes der på ægtefæller,  

 hjemmeværende børn og andre, der har fast ophold i boligen uden at være  

 logerende, jf. husstandsbegrebet i lov om individuel boligstøtte, § 6, stk.  

 1, 1. pkt.
»Puljeordninger« oprettes ved, at kommunen beslutter at yde et  

 tilskud til en kreds af forældre, en virksomhed eller andre, der selv ønsker  

 at stå for ansvaret for pasningen.
Initiativtagerne til ordningen forudsættes  

 selv at finde egnede lokaler, fastsætte børneantal, personalenormering,  

 åbningstid mv., og i det hele taget stå for den daglige drift og  

 regnskabsføring.
Det er kommunalbestyrelsens afgørelse, i hvilke tilfælde der skal ydes  

 støtte, og kommunalbestyrelsen fastlægger tillige størrelsen af tilskuddet,  

 der ydes som et beløb pr. barn.
Hvis der i ordningen er børn med særlige  

 behov, ydes et forhøjet tilskud.
 Kommunalbestyrelsen er forpligtet til at føre tilsyn med disse ordninger.  

 Kommunalbestyrelsen skal således sikre, at det ydede tilskud anvendes efter  

 sit formål, og at ordningen udgør en forsvarlig ramme for de deltagende børn.
Forældrebetalingen må ikke overstige 35 pct. af udgifterne i tilsvarende  

 kommunale pasningstilbud.
Reglerne i Socialministeriets bekendtgørelse om  

 forældrebetaling om nedsættelse eller bortfald af betalinger,  

 (»fripladsreglerne«) gælder også for puljeordningerne.
M.h.t.  

 visitation beslutter kommunen, om ordningen skal være omfattet af kommunens  

 centrale visitation.
I aftalen mellem kommunen og initiativtagerne skal indgå forhold som  

 f.eks., hvem der har tilladelse til og ansvar for ordningen, hvem der er  

 daglig leder, størrelsen af kommunens tilskud og af forældrebetalingen,  

 visitationsprocedure, antal pladser og forældreindflydelse.
Aftalen bør også  

 indeholde bestemmelser om opsigelse af denne, og hvorledes der i så fald skal  

 forholdes med eventuelle midler, der er tilknyttet ordningen.
 Kommunalbestyrelsen skal underrette Socialstyrelsen om oprettelse af en  

 puljeordning, inden der gives tilskud til denne.
 Der vil snarest blive udsendt et revideret cirkulære om dagtilbud efter  

 bistandsloven omhandlende dels de nye bestemmelser og dels de hidtidige  

 vejledende regler, der stadig har aktuel betydning.
Det nye cirkulære vil bl.a. afløse bestemmelserne om dagtilbud i Socialministeriets cirkulære af 22. december 1986 om institutioner under  

 kommunerne, Socialministeriets cirkulære af 24. november 1982 om  

 kommunalbestyrelsens beslutningsgrundlag inden for dagforanstaltningsområdet  

 samt en række cirkulærer udsendt af Socialstyrelsen.
 I forbindelse med det reviderede cirkulære vil der blive udarbejdet et  

 forslag til en standardaftale, som kommunalbestyrelsen kan benytte som  

 udgangspunkt for sine aftaler om puljeordninger.
