Nr BTL 339 Betænkning over Forslag til lov om fordeling mellem staten, kommunerne og  

 amtskommunerne af skattenedslaget som følge af personskattelovens skatteloft  

  

 Nr L 339 1992-93, 1. samling Afgivet af Kommunaludvalget Afgivet: 19930617 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
 Herefter indstiller et flertal (Socialdemokratiets,  

 Fremskridtspartiets, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret .
 Et mindretal inden for flertallet (Fremskridtspartiets medlem af udvalget)  

 finder det rigtigt, at de kommuner og amtskommuner, som hæver de personlige  

 skatter, selv må betale, såfremt det skrå skatteloft på 68 pct. overskrides.
Dette vil efter mindretallets opfattelse få de kommunale myndigheder til  

 at tænke sig om en ekstra gang, når man går med overvejelser om at forhøje de  

 personlige skatter.
Disse skatter har nemlig opnået et absolut højdepunkt,  

 bl.a. forårsaget af et alt for højt kommunalt aktivitetsniveau.
 Et mindretal (Det Konservative Folkepartis, Venstres og  

 Socialistisk Folkepartis medlemmer af udvalget) indstiller lovforslaget til  

forkastelse ved 3. behandling.
Et flertal inden for mindretallet (Det Konservative Folkepartis og  

 Venstres medlemmer af udvalget) betragter regeringens samlede økonomiske  

 udspil som en helhed.
Da Det Konservative Folkeparti og Venstre er  

 modstandere af regeringens samlede plan, vil de to partier stemme mod alle  

 regeringens lovforslag, uanset at partierne ville kunne støtte enkelte af  

 lovforslagene, hvis de ikke indgik i den fremlagte helhed.
Nogle af  

 forslagene har partierne ved tidligere lejligheder selv fremlagt, men i helt  

 andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredie har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Flertallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 flertallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Flertallet er derfor nødt til at se forslagene om lettelser og skærpelser  

 under eet.
Da regeringen ikke har taget initiativ til reelle forhandlinger om  

 den samlede økonomiske plan, har flertallet ikke fået mulighed for at opnå  

 grundlæggende ændringer i regeringens udspil.
I konsekvens heraf vil  

 flertallet stemme imod alle regeringens lovforslag.
 Et mindretal inden for mindretallet (Socialistisk Folkepartis medlem af  

 udvalget) kan ikke støtte lovforslaget, da dette indskrænker det kommunale  

 selvstyre.
Skattetrykket lokalt og regionalt er en lokal politisk afgørelse, som  

 Folketinget ikke skal blande sig i ud over sikringen af en retfærdig  

 mellemkommunal udligning og afsættelsen af de nødvendige bloktilskud og  

 refusioner på finansloven.
Men regering og Folketing kan selvfølgelig altid  

 lave frivillige aftaler med kommuner og amtskommuner af hensyn til  

 finanspolitikken.
I øvrigt har udviklingen de sidste 10 år vist, at der ikke  

 er nogen kommuner og amtskommuner, som sætter skatten op, uden det er strengt  

 nødvendigt.
For det første sætter vælgerne klare grænser for, hvor meget de  

 vil betale i kommuneskat.
For det andet har det vist sig, at de gange  

 kommuner og amtskommuner har »overtrådt« økonomiaftalerne mellem  

 Kommunernes Landsforening/Amtsrådsforeningen i Danmark og regeringen, har det  

 været som følge af ny og ikkekompenseret lovgivning vedtaget af Folketinget  

 eller også som følge af stigende sociale udgifter som følge af babyboom,  

 arbejdsløshed etc., stigninger, der ikke var taget højde for i forbindelse  

 med økonomiaftalernes indgåelse.
Mindretallet er med vedtagelsen af lovforslaget bange for, at den  

 nødvendige magtbalance mellem stat på den ene side og kommuner og  

 amtskommuner på den anden side forrykkes, når kommuner og amtskommuner ikke  

 længere har mulighed for at sætte skatten op uden at blive straffet  

 økonomisk.
Skattestigning kan f.eks. være eneste mulighed, hvis en given  

 kommune eller amtskommune skal finansiere ikke kompenserede udgiftsforslag  

 fra Folketinget.
Truslen om disse skattestigninger har hidtil været garantien  

 for, at Folketinget »duttede« ny lovgivning eller var  

 tilbageholdende med at indføre ny lovgivning med økonomiske konsekvenser for  

 kommunerne.
Hvis magtbalancen derfor på sigt udhules, ja, så udhules det  

 kommunale selvstyre.
Selv om de økonomiske konsekvenser er små lige nu, så mener mindretallet,  

 at det er forkert at gennemføre en omvendt »Robin Hood-politik«,  

 der medfører, at borgere med små eller mellemstore indtægter skal  

 medfinansiere skattelettelserne til skatteydere, som rammer mod loftet på de  

 68 pct.
Denne lettelse er hidtil betalt af staten og dermed via et  

 progressivt skattesystemt, hvor de højestlønnede som regel betaler mest.
Men  

 nu skal kommuner og amtskommuner med et proportionelt skattesystem betale,  

 når de højestlønnede støder mod skatteloftet.
Erling Christensen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Torben Rechendorff (KF) Kirkegaard (KF) Per Tærsbøl (KF)  

 Lis Noer Holmberg (V) Erik Larsen (V) Else Winther Andersen (V) Poul Nødgaard  

 (FP) nfmd.
Ebbe Lundgaard (RV) Glønborg (KRF) Centrum-Demokraterne havde ingen medlemmer i udvalget.
