En bank markedsførte en opsparingskonto, hvor rentetilskrivningen  

 relateredes til størrelsen af afkastet af en af banken forvaltet  

 værdipapirportefølge.
På kundens anmodning havde banken pligt til at give  

 oplysning om metoder for beregning af rente m.v., herunder størrelsen af det  

 samlede puljebeløb og det samlede afkast af værdipapirbeholdningen, ligesom  

 principperne for fastsættelse af afregningskurser og kurtagesatser vedrørende  

 handel med de af portefølgen omfattede værdipapirer burde oplyses.
2.2.8.3. Bankers pligt til information af puljeopsparere På baggrund af et særligt tilbud fra en bank om risikofri placering af  

 kapital oprettede klageren i 1987 en særlig opsparingskonto, hvor  

 rentetilskrivningen fandt sted på basis af afkastet af en af banken forvaltet  

 værdiportefølje.
Da klageren var utilfreds med den i 1988 tilskrevne  

 forrentning, anmodede han banken om at udlevere regnskabsmateriale, der  

 viste, på hvilket grundlag rentetilskrivningen havde fundet sted.
 Banken meddelte, at man førte selvstændigt regnskab for indtjening på de  

 omhandlede konti, men at regnskabet ikke var tilgængeligt for kunder.
 Forbrugerombudsmanden anmodede Finanstilsynet om en udtalelse om, hvorvidt  

 banken havde opfyldt de forpligtelser vedrørende information af  

 puljeopsparere, der følger af lovgivningen om banker og sparekasser.
Finanstilsynet henviste til § 5 i bekendtgørelse af 2. juli 1979 om  

 skiltning og annoncering med ind- og udlånsrenter m.v. i banker, sparekasser  

 og andelskasser, hvorefter et pengeinstitut skal give oplysning om metoder  

 for beregning af rente m.v.
Dette indebærer ifølge tilsynet, at indskyderne  

 bør have adgang til oplysninger, der er nødvendige for at efterprøve, at den  

 af banken benyttede rentesats er i overensstemmelse med indlånsaftalen,  

 herunder oplysning om størrelsen af det samlede puljebeløb og det samlede  

 afkast på værdibeholdningen, ligesom principperne for fastsættelse af  

 afregningskurser og kurtagesatser vedrørende handel med de af porteføljen  

 omfattede værdipapirer bør oplyses.
Forbrugerombudsmanden fandt det på denne baggrund i strid med god  

 markedsføringsskik at nægte at give de ovenfor omtalte oplysninger. (J.nr.
FO  

 89-1611-74) (*1) Offentliggjort i Forbrugerstyrelsens juridiske årbog 1990, s. 46-47.
