Ligebehandlingsnævnets afgørelse om ingen forskelsbehandlingsgrund - kompetence - ej medhold J. nr. 2016-6811-10418 Ved registrering af køretøjer er der indført et system med en primær og sekundær ejer/bruger.
Det betyder blandt andet, at alene den primære ejer/bruger står anført som indehaver på registreringsattesten.
En mand mente, at dette system var en overtrædelse af ligestillingsreglerne og klagede til Ligebehandlingsnævnet.
Nævnet opfattede klagen således, at systemet var i strid med det generelle princip om ligebehandling.
Det lå uden for nævnets kompetence at træffe afgørelse om dette generelle princip Klagen blev derfor afvist.
 Klagen drejer sig om påstået forskelsbehandling i forbindelse med, at der ved indklagedes registrering af køretøjer er indført en primær og sekundær ejer/bruger.
 Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager er mand og er gift med H. Ægteparret ejer flere biler.
Der er klaget over, at der ved indklagedes registrering af køretøjer er indført en primær og sekundær ejer/bruger.
Det er alene den primære ejer/bruger, der står anført som indehaver på registreringsattesten, og som får opkrævninger på e-Boks og har adgang via NemID til oplysningerne i registeret.
 Efter det oplyste står klager opført som primær ejer/bruger på det ene køretøj, men som sekundær på det andet.
Parternes bemærkninger Klager gør gældende, at det er en overtrædelse af ligestillingsreglerne.
De ejer bilerne i fællesskab og har lagt lige mange penge og anstrengelserne i de ting, de ejer.
De har derfor krav på ens behandling.
Klager finder det utrolig nedgørende at blive betegnet som sekundær.
At det skal være nemmere for det offentlige er ikke et argument for at umyndiggøre personer.
Indklagede gør gældende, at registreringsattesten for dansk registrerede køretøjer er udformet i overensstemmelse med direktivet om registreringsdokumenter.
Den konkrete udformning er dog bestemt af indklagede.
Alle de personer, der anmeldes som ejere/brugere af et køretøj, registreres i Motorregisteret, men i det felt på registreringsattesten, hvor ejeren skal oplyses, vil der kun fremgå ét navn, da der kun er plads til ét navn.
Hvis der anmeldes flere ejere/brugere af et køretøj, vil det navn, der anmeldes først, få betegnelsen primær og den eller de resterende få betegnelsen sekundær.
Opkrævning udsendes til den person, der er anmeldt som primær ejer eller bruger.
Opkrævningen sendes til én adressat.
 En registreringsattest er et dokument, der attesterer, at køretøjet er registeret og er ikke et udtryk for det juridiske ejerskab.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn, race, hudfarve, religion eller tro, politisk anskuelse, seksuel orientering, alder, handicap eller national, social eller etnisk oprindelse.
 Nævnet har forstået klagen således, at klager mener, at det er i strid med det generelle princip om ligebehandling, at indklagede har indført et system med registrering af en primær og en sekundær ejer/bruger af køretøjer.
 Nævnet har ikke kompetence til at afgøre sager, der vedrører dette generelle princip.
 Nævnet kan derfor ikke behandle klagen.
Retsregler Afgørelsen er truffet efter følgende bestemmelser:
