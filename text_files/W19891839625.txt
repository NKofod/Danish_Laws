 En sparekasses opkøb af aktier i en bank - hvor sparekassen og banken  

 tilsammen havde den altovervejende del af pengeinstitutvirksomheden i et  

 lokalområde - blev ikke anset for omfattet af sparekassens næringsvirksomhed  

 med handel med aktier, men som et anlægsaktiv og foretaget for at holde andre  

 pengeinstitutter ude fra området.
 A Sparekasse klagede for skatteåret 1985/86 over, at amtsligningsrådet  

 havde nedsat sparekassens selvangivne indkomst med 805.083 kr. i regulering  

 vedrørende aktier i B Bank A/S for 1981-1984 inkl., og for skatteåret 1986/87  

 havde forhøjet indkomsten med 5.777.045 kr. i regulering vedrørende aktier i  

 B Bank A/S.
 Det var oplyst, at sparekassen siden 1922 havde ejet ca. 1-2 % af  

 aktiekapitalen i B Bank A/S.
 I årene 1982-85 inkl. var sket et mere systematisk opkøb af aktier,  

 således at beholdningen nu androg 5.274.800 kr., svarende til 25,12 % af  

 aktiekapitalen i B Bank A/S.
Amtsligningsrådet havde fundet, at sparekassens beholdning af aktier i B  

 Bank A/S måtte anses for næringsaktier, idet sparekassen havde som erhverv at  

 handle med aktier.
Amtsligningsrådet havde endvidere henvist til, at  

 sparekassen og B Bank A/S måtte betragtes som konkurrerende pengeinstitutter,  

 og at der derfor ikke var tale om aktieopkøb i et selskab, der drev  

 virksomhed som en forlængelse eller udvidelse af sparekassens virksomhed.
Sparekassens advokat anførte bl.a., at sparekassen og B Bank A/S ikke var  

 konkurrenter i sædvanlig forstand, idet pengeinstitutstrukturen på den ø,  

 hvor både sparekasse og bank var beliggende, var ganske særegen derved, at  

 øen var totalt domineret af sparekassen og B Bank A/S, der tilsammen  

 beherskede 90 % af markedet.
Baggrunden for opkøbet af aktierne havde derfor  

 alene været et ønske om at forhindre andre banker i at overtage B Bank A/S.  

 Aktierne var derfor efter advokatens opfattelse anlægsaktier, idet de var  

 erhvervet for at blive beholdt.
To retsmedlemmer fandt, at sparekassens køb af aktierne måtte betragtes  

 som en beskyttelsesforanstaltning med det formål at holde andre  

 pengeinstitutter ude fra markedet, således at aktierne ikke var anskaffet med  

 afståelse for øje.
Disse retsmedlemmer fandt derfor, at aktierne måtte  

 betragtes som anlægsaktier.
Et retsmedlem (retsformanden) fandt, at aktierne måtte betragtes som  

 næringsaktier, idet sparekassens aktieopkøb ikke var sket med henblik på en  

 overtagelse eller udvidelse af sparekassens virkeområde, hvilket ville have  

 peget i retning af anlæg.
Dette retsmedlem lagde endvidere vægt på, at  

 sparekassen ikke havde deltaget aktivt i bankens anliggender, jf. at  

 sparekassen havde undladt generalforsamlingsdeltagelse og i stedet givet  

 mandat til bankbestyrelsen.
Aktieopkøbene måtte antages at have baggrund i en  

 konkurrencebetragtning, nemlig den at undgå, at banken eventuelt skulle blive  

 domineret eller overtaget af fremmede pengeinstitutter.
Derved kunne også  

 sparekassens lokale markedsandel komme i fare, og afværgelsesforanstaltninger  

 heroverfor ville typisk være en driftsmæssig disposition, og dermed et led i  

 udøvelse af næringen.
Selv om det blev antaget, at der i det af loven  

 anvendte begreb om næringsaktier - foruden et krav om at man skulle have som  

 erhverv at handle med aktier - tillige indgik, at aktierne skulle være  

 erhvervet med afståelse for øje, så lå der i en erhvervelsessituation som den  

 foreliggende - på grund af markedets og konkurrencens omskiftelighed - en  

 formodning for, at man, når situationen ændredes, igen ville skille sig af  

 med aktierne.
Det fremgik da også, at sparekassen over for banken kun var  

 indgået på ikke at sælge aktierne igen på denne side af 1. januar 1990.
 Der blev truffet afgørelse efter stemmeflertallet, og de påklagede  

 ansættelser blev derfor ændret i overensstemmelse med sparekassens påstand.
 LV 1988, SH 2.3.
