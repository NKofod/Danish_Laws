Skriftlig fremsættelse (30. marts 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
Forslag til lov om erhvervsrettet grunduddannelse og  

 videregående uddannelse (videreuddannelsessystemet) for voksne (Lovforslag nr.
L 250).
Forslaget etablerer et videreuddannelsesystem for voksne,  

 som har til formål at skabe fleksible rammer for tilrettelæggelse  

 af den voksnes mulighed for fortsat at lære og for at udvikle  

 kompetencer med udgangspunkt i erhvervs- og livserfaring.
Uddannelserne  

 tilrettelægges, så de voksne kan kombinere uddannelse og  

 tilknytning til arbejdsmarkedet.
Systemet omfatter fire niveauer: et  

 grundlæggende niveau og tre videregående uddannelsesniveauer.
 Lovforslaget er et led i opfølgningen på  

 aftalen om Finansloven for 2000 om en voksen- og efteruddannelsesreform,  

 indgået i november 1999 mellem regeringen, Socialistisk Folkeparti og  

 Centrum Demokraterne, samt med tilslutning fra Enhedslisten.
Grunduddannelse for voksne (GVU) er det  

 grundlæggende niveau i videreuddannelsessystemet, som svarer til  

 erhvervsuddannelsesniveauet.
GVU skal være ramme for en alternativ  

 tilrettelæggelse for voksne af flere erhvervskompetencegivende  

 uddannelser på ungdomsuddannelsesniveauet (erhvervsuddannelser, social-  

 og sundhedsuddannelser og  landbrugsuddannelser), idet GVU har samme  

 mål og afsluttes med samme prøver, uddannelsesbevis og  

 betegnelse som uddannelserne på dette niveau.
Adgang er betinget af, at  

 ansøgeren er fyldt 25 år, har mindst to års  

 erhvervserfaring og forudsætninger svarende til grundskolens  

 afgangsniveau i relevante fag.
Med udgangspunkt i en kompetencevurdering, der  

 inddrager den enkeltes teoretiske såvel som praktiske kompetencer,  

 fastsættes en personlig uddannelsesplan på grundlag af  

 målene for den pågældende ungdomsuddannelse.
Derudover er der følgende tre videregående  

 uddannelsesniveauer: Videregående Voksenuddannelse (VVU), der svarer  

 til kort videregående uddannelsesniveau, Diplomuddannelse, der svarer  

 til mellemlangt videregående uddannelsesniveau eller bachelorniveau og  

 Masteruddannelse, der svarer til kandidatniveau.
Adgang til en uddannelse  

 på et af de tre videregående uddannelsesniveauer er betinget af,  

 at ansøgeren har en relevant adgangsgivende uddannelse og mindst 2  

 års relevant erhvervserfaring.
 Uddannelse på de tre videregående niveauer  

 opdeles i to typer af uddannelsesforløb:
 Regulerede forløb, hvor reglerne for  

 uddannelserne er fastsat i en uddannelsesbekendtgørelse og  

Fleksible forløb, hvor uddannelsen er tilrettelagt i en  

 personlig uddannelsesplan inden for nærmere fastlagte rammer.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
