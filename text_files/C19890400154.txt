Foreløbig orientering vedrørende forurenede grunde i forbindelse med erhvervelse af råde over-ejendomme Foranlediget af 3 konkrete sager om olieforurenede områder i råde over-  

 ejendomme har Boligstyrelsen fundet det hensigtsmæssigt at orientere  

 selskaberne om de eksisterende problemer i forbindelse med placering af  

 ansvar for skaderne, som har medført betydelige merudgifter til undersøgelser  

 og afhjælpningsforanstaltninger.
 For så vidt der på en råde-over ejendom konstateres forurening i  

 jordbunden, er det - i mangel af overenskomst mellem parterne - af væsentlig  

 økonomisk interesse at vurdere mulighederne for enten at rejse  

 erstatningskrav overfor den forurenende ejer eller at fremsætte en  

 mangelsindsigelse i form at et forholdsmæssigt afslag i  

 købsprisen/ekspropriationserstatningen, idet sanerings- eller  

 byfornyelsessagen må søges friholdt for udgifter til forureningsbekæmpelse.
 Spørgsmålet om erstatning afgøres efter dansk rets almindelige  

 erstatningsregler, hvilket betyder, at forureneren skal udrede omkostningerne  

 til forureningsbekæmpelsen, hvis den pågældende har udvist en  

 ansvarspådragende adfærd.
Bevisbyrden herfor kan være vanskelig at løfte overfor den tidligere ejer,  

 men især i situationer hvor ejendommen har været ejet af forskellige  

 forurenende ejere, findes det vanskeligt at bevise en ansvarspådragende  

 adfærd hos en ejer, idet forureningen ikke kan aldersbestemmes uden store  

 usikkerhedsmomenter.
Endvidere indebærer tidligere tiders langt lempeligere  

 miljømæssige krav til virksomhederne ofte, at handlingen ikke var  

 ansvarspådragende på det tidspunkt, hvor den blev foretaget.
 Er forudsætningerne for et erstatningsansvar ikke til stede, tilbagestår  

 muligheden for at gøre en eventuel mangelsindsigelse gældende i form af et  

 forholdsmæssigt afslag i købesummen/ekspropriationserstatningen.
 Ud over en sælgers forpligtelse til loyalt at oplyse om mangler ved den  

 solgte genstand - dvs. oplysninger om forhold, der kunne have betydning for  

 erhververens bedømmelse af genstanden, og som sælger kendte eller burde kende  

 - har en erhverver, herunder ved erhvervelse af fast ejendom, en selvstændig  

 undersøgelsespligt vedrørende eventuelle mangler.
 Er en eventuel viden eller mistanke om mangler ved jordens beskaffenhed  

 herefter ikke ved nødvendige undersøgelser klarlagt aftalemæssigt mellem  

 parterne inden indgåelse af endelig købsaftale, er erhververen i  

 almindelighed afskåret fra senere at kræve forholdsmæssigt afslag for den  

 værdiforringende mangel.
For så vidt angår ekspropriationssituationen skal det anføres, at den  

 nævnte undersøgelsespligt i særlig grad antages at påhvile en ekspropriant.  

 Endvidere skal det bemærkes, at taksationsmyndighederne næppe vil påkende et  

 krav om reduktion af ekspropriationserstatning ved forholdsmæssigt afslag,  

 medmindre forureningens omfang er nærmere klarlagt ved en tilbundsgående  

 undersøgelse, således at eksproprianten beløbsmæssigt kan fastsætte  

 forureningsomkostningerne.
Det må endvidere antages, at hvis eksproprianten  

 ikke har fulgt denne fremgangsmåde under taksationssagen, så har han fortabt  

 sine muligheder for på et senere tidspunkt at fremsætte krav om afslag i  

 ekspropriationserstatningen for de ordinære domstole.
På denne baggrund skal Boligstyrelsen henlede selskabernes opmærksomhed  

 på, at ved erhvervelse af råde over-ejendomme, hvor der findes at være  

 mistanke om jordbundsmangler i form af forurening, bør eventuelle  

 forureningsomkostninger ved forudgående undersøgelser være fastsat så  

 nøjagtigt, som forholdene tillader det, forinden købsaftale indgås, eller  

 forinden forelæggelse for taksationskommisionen finder sted.
Herved opnås  

 mulighed for at prisfastsætte ejendommen under hensyntagen til forureningen.
