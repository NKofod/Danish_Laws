Befordringsfradrag Reference:
LL § 9 C, stk. 6 A klager for skatteårene 1994-1996 inkl. over, at  

 skatteankenævnet ikke har godkendt de selvangivne  

 befordringsfradrag.
Det fremgår af sagen, at klageren i de pågældende  

 indkomstår var ansat i B A/S.
Han accepterede i 1988 arbejdsgiverens  

 tilbud om en kørselsordning gående ud på, at  

 arbejdsgiveren mod betaling stillede en personbil til rådighed for  

 klageren og et par af hans kolleger.
Bilen skulle benyttes til kørsel  

 mellem hjemmet og arbejdsstedet (samkørsel) mod, at de  

 pågældende betalte et beløb til arbejdsgiveren.  

 Egenbetalingen svarede til prisen for HT - netkort og udgjorde i årene  

 1994 - 1996 inkl. henholdsvis 8.100 kr., 8.280 kr. og 9.180 kr.
Bilen  

 måtte ikke benyttes privat.
 Klageren har ved indkomstopgørelserne for hvert af  

 indkomstårene 1994-1996 inkl. selvangivet fradrag for befordring med  

 10.710 kr., 10.710 kr. og 10.700 kr. efter ligningslovens § 9 C.
 De stedlige skattemyndigheder havde ikke godkendt de selvangivne  

 befordringsfradrag, men har fundet, at da klageren har haft adgang til  

 arbejdsgiverbetalt befordring mellem hjemmet og arbejdsstedet omfattet af  

 bestemmelsen i ligningslovens § 9 C, stk. 6, og samtidig har foretaget  

 fradrag for befordring efter ligningslovens § 9 C, stk. 1, skal værdien  

 af den frie (arbejdsgiverbetalte) befordring medregnes med en værdi  

 svarende til fradraget efter ligningslovens § 9 C, stk. 1.
Skatteankenævnet har anført, at klageren ved at betale et  

 beløb til arbejdsgiveren svarende til prisen på et HT - netkort  

 ikke har betalt værdien af den udgift, som arbejdsgiveren har haft ved  

 at stille bilen til rådighed for klageren.
Nævnet har i den  

 forbindelse henvist til, at skatteministeren som svar på  

 spørgsmål fra Folketingets skatteudvalg 15. maj 1995 har udtalt,  

 at hvis den ansatte ikke betaler værdien i handel og vandel for  

 befordringen, foreligger der "betalt befordring" (TfS 1995.439). Nævnet  

 finder under henvisning hertil, at klageren har haft "betalt befordring".
 Skatteankenævnet har endvidere henvist til statsskattelovens § 4 og  

 § 6, ligningslovens § 16, stk. 3 og 4, og ligningslovens § 9 C, stk. 6.
 Skatteankenævnet finder ikke, at klagerens egenbetaling skal  

 fragå i beskatningen efter ligningslovens § 9, stk. 6, under henvisning  

 til, at det klart fremgår af bestemmelsens ordlyd, at beskatning skal  

 ske med samme beløb, som er fratrukket for den arbejdsgiverbetalte  

 kørsel mellem hjem og arbejdssted.
Skatteankenævnet har endelig anført, at sagen skal  

 afgøres efter bestemmelserne i ligningslovens § 9 og ikke efter  

 bestemmelsen i statsskattelovens § 6, stk. 1, litra a, efter princippet om  

 lex specialis.
Nævnet har i den forbindelse anført, at det  

 almindelige værdiansættelsesprincip netop er fraveget i  

 ligningslovens § 9 C, stk. 6, idet formålet netop er at eliminere  

 fradraget.
 Hvad angår Skatteministeriets cirkulære nr. 72 af 17. april  

 1996 har skatteankenævnet anført, at dette cirkulære er en  

 tjenestebefaling, og at det binder de underordnede skattemyndigheder, der er  

 forpligtede til at handle i overensstemmelse hermed.
 Skatteankenævnet har ved afgørelsen herudover lagt vægt  

 på, at det drejer sig om "betalt befordring" og har endvidere henset  

 til skatteministerens svar til Folketingets skatteudvalg (TfS 1995.439).
 Klagerens advokat har nedlagt påstand om, at klageren er berettiget  

 til at fratrække egenbetalingen ved opgørelsen af den  

 skattepligtige værdi af betalt befordring efter ligningslovens § 9,  

 stk. 6, således at der for indkomstårene 1994, 1995 og 1996  

 indrømmes klageren fradrag på henholdsvis 8.100 kr., 8.280 kr.  

 og 9.180 kr.
Advokaten har anført, at klageren i 1988 accepterede  

 arbejdsgiverens tilbud om en kørselsordning.
Ordningen gik ud  

 på, at arbejdsgiveren mod betaling stillede en personbil til  

 rådighed for klageren samt et par af hans kolleger.
Personbilen skulle  

 alene bruges til kørsel mellem arbejdsstedet og hjemmet  

 (samkørsel), mod at de pågældende deltagere betalte et  

 vist beløb.
Betalingen svarede til prisen for et HT - netkort og  

 udgjorde i årene 1994 - 1996 henholdsvis 8.100 kr., 9.180 kr. og 9.180  

 kr.
Bilen måtte ikke anvendes privat.
 Klageren har for indkomstårene 1994 - 1996 inkl. foretaget fradrag  

 for befordring hjem/arbejde med henholdsvis 10.710 kr., 10.710 kr. og 10.700  

 kr.
Skatteankenævnet har været af den opfattelse, at den  

 pågældende køreordning er omfattet af begrebet "betalt  

 befordring", jf. ligningslovens § 9 C, stk. 6, idet klageren ikke har betalt  

 den udgift, som arbejdsgiveren har haft ved at stille bilen til  

 rådighed for ham.
Som begrundelse herfor har skatteankenævnet  

 henvist til bl.a. skatteministerens svar til Folketingets skatteudvalg (TfS  

 1995.439).
Det fremgår endvidere af skatteankenævnets afgørelse,  

 at klageren ikke er berettiget til at fradrage egenbetaling til  

 køreordningen ved opgørelsen af den skattepligtige værdi  

 af betalt befordring.
Skatteankenævnet har herved lagt vægt  

 på, at det klart fremgår af ordlyden i ligningslovens § 9  

 C, stk. 6, at beskatningen skal ske med samme beløb, som er fratrukket  

 for den arbejdsgiverbetalte kørsel mellem hjem og arbejde  

 (ligningslovens § 9 C, stk. 1), at sagen skal afgøres efter lex  

 specialis-princippet, således at den skattepligtige værdi skal  

 opgøres efter princippet i ligningslovens § 9 C, stk. 6, og ikke efter  

 reglerne i statsskatteloven, at det i statsskatteloven anvendte  

 værdiansættelsesprincip, hvorefter værdien opgøres  

 til markedsværdien med fradrag for driftsomkostninger er fraveget i  

 ligningslovens § 9 C, stk. 6, og at skatteministeren i sit svar til  

 Folketingets skatteudvalg har anført følgende:
" En ansat i et flyselskab flyver hver dag som passager til og fra  

 arbejde.
Den almindelige billetpris er 500 kr.
Den ansatte foretager  

 befordringsfradrag for strækningen svarende til 200 kr. pr. dag.
 Der foreligger efter min (ministerens) opfattelse "betalt befordring", som  

 er skattepligtig, hvis den ansatte betaler mindre end 500 kr. for billetten.  

 Den ansatte kan undgå beskatning ved at undlade at foretage  

 befordringsfradrag".
 Advokaten har gjort gældende, at ordlyden i bestemmelsen i  

 ligningslovens § 9 C, stk. 6, ikke tager højde for den situation, hvor  

 skatteyderen mod egenbetaling har adgang til en af arbejdsgiveren betalt  

 befordring.
 Det fremgår endvidere ikke af forarbejderne til bestemmelsen,  

 hvorledes der skal forholdes, såfremt skatteyderen mod egenbetaling har  

 adgang til en af arbejdsgiveren betalt befordring.
Ligningslovens § 9 C, stk. 6, er baseret på betænkning nr.  

 1224 af juni 1991 afgivet af Udvalget vedrørende forbedring af  

 befordringsfradragsreglerne (herefter Udvalget). Af betænkningens  

 kapitel 11 fremgår det, at man i 1991 ikke havde gennemført  

 beskatning af fri befordring i visse situationer.
Indtil 1994 blev  

 værdien af, at en arbejdsgiver stiller et køretøj til  

 rådighed for transport af flere ansatte, således ikke beskattet,  

 uanset at sådan fri befordring principielt var/er skattepligtig efter  

 statsskattelovens § 4.
Det fremgår endvidere af betænkningen, at Udvalget foreslog to  

 modeller for beskatning af befordring; en model hvorefter adgangen til  

 fradrag bortfaldt helt eller en neutral model baseret på en  

 lønaccessoriebeskatning, "hvorefter beskatning kun finder sted i det  

 omfang, den skattepligtige foretager fradrag for den kørsel, hvortil  

 den pågældende har fri befordring.
Værdien af den fri  

 kørsel fastsættes skønsmæssigt til et beløb,  

 der modsvarer fradrag for kørsel hjem/arbejdssted".
Udvalget tog ikke stilling til spørgsmålet om, hvorvidt en  

 eventuel egenbetaling skal kunne fragå i det skattepligtige  

 beløb.
I forbindelse med gennemgangen af den neutrale model henviste  

 Udvalget endvidere til den beskatningsmetode, som anvendtes ved beskatning af  

 fri kørsel i arbejdsgiverens bil (ikke firmabil) og ved frirejse med  

 fly (beskatning efter ligningslovens § 16, stk. 3). Ved opgørelsen af  

 den skattepligtige værdi efter ligningslovens § 16, stk. 3, fradrages  

 en eventuel egenbetaling.
 Sammenfattende tages der heller ikke i betænkningen stilling til  

 spørgsmålet om egenbetaling i forbindelse med beskatning efter  

 ligningslovens § 9 C, stk. 6.
 Efter cirkulæret til ligningslovens § 9 C, stk. 6, pkt.17.2.3.1,  

 skal der ske beskatning, uanset om der er tale om hel eller delvis fri  

 befordring, det vil sige, uanset om der foreligger egenbetaling.
Bestemmelsen i cirkulæret må opfattes således, at  

 egenbetaling ikke kan medføre en formindsket beskatning, hvilket ikke  

 har klar lovhjemmel.
Generelle tjenestebefalinger, herunder cirkulæret  

 til underordnede ligningsmyndigheder, skal være i overensstemmelse med  

 legalitetsprincippet, jf. bl.a.
Lærebog om Indkomstskat af Lida  

 Hulgaard m. fl., 2. udgave 1997, s. 52. Endvidere skal kravet om lovhjemmel  

 forstås således, at der skal være klar lovhjemmel  

 før en lovbestemmelse kan fortolkes i skærpende retning,  

 TfS.1998.137 (uddrag af Skatteministeriets undersøgelse af de mange  

 nyere højesteretsdomme, hvor myndighedernes hjemmelsgrundlag er blevet  

 underkendt).
Advokaten har endvidere anført, at han for så vidt er enig  

 med skatteankenævnet i, at beskatningen bør ske efter lex  

 specialis - princippet, således at beskatning opgøres efter  

 ligningslovens § 9 C, stk. 6, og ikke efter statsskattelovens §§ 4 - 6. Ved  

 indførelsen af specialbestemmelsen i ligningslovens § 9 C, stk. 6, har  

 lovgiver dog næppe haft til hensigt at indføre en beskatning,  

 der er skærpet i forhold til, hvad der vil gælde efter  

 statsskattelovens almindelige regler.
På baggrund af nyere retspraksis  

 vedrørende legalitetsprincippet må det endvidere lægges  

 til grund, at der skal særlige holdepunkter til at antage, at  

 ligningslovens § 9 C, stk. 6, uden udtrykkelig hjemmel i lovens ordlyd eller  

 forarbejderne, kan gå ud over de almindelige principper i  

 statsskatteloven.
Skatteministeriets svar til Folketingets skatteudvalg (TfS 1995.439) har  

 alene til formål at definere begrebet betalt befordring, hvilket  

 også fremgår af skatteudvalgets spørgsmål.  

 Skatteministeren tager således ikke stilling til, hvorvidt beskatning  

 skal reduceres med skatteyderens egenbetaling.
Skatteministerens svar tager  

 således alene stilling til, hvorledes begrebet betalt befordring skal  

 defineres, ligesom skatteministerens fremsatte eksempel heller ikke forholder  

 sig til, hvorledes en eventuel egenbetaling skal behandles.
 Advokaten har sammenfattende til støtte for påstanden gjort  

 gældende, at ligningslovens § 9 C, stk. 6, ikke tager stilling til  

 spørgsmålet om egenbetaling, at der intetsteds i  

 Betænkning 1254 af juni 1991 om befordringsfradragsreglerne eller i  

 lovens forarbejder er taget stilling til  

 egenbetalingsspørgsmålet, at cirkulære nr. 72 af 17. april  

 1996, pkt. 17.2.3.1 ikke har klar lovhjemmel, at en skærpelse af  

 statsskattelovens principper kræver klar lovhjemmel, og at klagerens  

 egenbetaling under køreordningen derfor skal fragå i  

 beskatningen efter ligningslovens § 9 C, stk. 6.
 Landsskatteretten udtalte:
 Ligningslovens § 9 C, stk. 6, har følgende ordlyd:
"Har den skattepligtige adgang til en af arbejdsgiveren betalt  

 befordring med offentlige eller private transportmidler, og har den  

 skattepligtige foretaget fradrag for befordring efter stk. 1, skal den  

 skattepligtige ved indkomstopgørelsen medregne værdi af fri  

 befordring svarende til fradraget efter stk. 1 for den del af befordringen,  

 hvor der er adgang til fri befordring." Landsskatteretten er enig med skatteankenævnet i, at klagerens  

 befordring mellem bopælen og arbejdsstedet er omfattet af bestemmelsen  

 i ligningslovens § 9 C, stk. 6. Klageren er herefter skattepligtig af  

 værdien af den fri befordring svarende til fradraget for befordring  

 efter ligningslovens § 9 C, stk. 1.
 Det bemærkes, at det af ordlyden af ligningslovens § 9 C, stk. 6, og  

 af bemærkningerne til lovforslaget fremgår, at værdien af  

 den fri befordring ansættes til et beløb, der modsvarer  

 fradraget efter ligningslovens § 9 C, stk. 1. Der er herefter ikke i det  

 foreliggende tilfælde, hvor det ikke er godtgjort, at klagerens  

 betaling kan anses at dække arbejdsgiverens udgifter ved at stille  

 bilen til rådighed, hjemmel til at reducere værdien af fri  

 befordring med et beløb svarende til klagerens betaling til  

 arbejdsgiveren, og de påklagede ansættelser stadfæstes  

 derfor.
