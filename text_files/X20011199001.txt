 Der er i denne forbindelse opstået tvist mellem parterne om hvorvidt  

 entreprisesummen skal indeksreguleres samt hvorvidt indklagedes modkrav er  

 berettiget.
 Voldgiftsretten udtaler, at eftersom det fremgår af klagerens salgs-  

 og leveringsbetingelser at prisen reguleres efter det reguleringsindeks der  

 er gældende den dag kontrakten underskrives og det ikke findes bevist  

 at disse betingelser er fraveget kan klageren kræve entreprisesummen  

 reguleret.
 For så vidt angår indklagedes modkrav, gives indklagede alene  

 ret i, at klageren bør betale dagbod i forbindelse med en forsinkelse  

 på ca. 3 måneder.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører indeksregulering af entreprisesum.
 I anledning af, at der mellem klageren som  

 totalentreprenør og indklagede, er opstået tvist om parternes  

 mellemværende i forbindelse med klagerens opførelse af et  

 typehus for indklagede, er der i medfør af "Regler for behandling af  

 sager ved Voldgiftsretten for bygge- og anlægsvirksomhed" nedsat en  

 voldgiftsret bestående af landsdommer Fritse Hove som eneste  

 voldgiftsmand.
 Klageren har påstået indklagede tilpligtet at  

 betale 367.509,69 kr. med procesrenter fra den 8. december 1999, til betaling  

 sker, og procesrenter af 100.000 kr. fra den 8. december 1999 til 10. januar  

 2000.
Påstanden udgør klagerens ubestridte  

 resttilgodehavende på 291.542,12 kr. med tillæg af et krav for  

 indeksregulering på 75.967,57 kr.
I resttilgodehavendet er foretaget et  

 fradrag for udgifter til indklagedes ingeniørbistand og  

 advokatomkostninger med i alt 43.743,38 kr.
 Indklagede har under anbringende af, at entreprisesummen  

 ikke skal indeksreguleres, og at indklagede har modkrav, der overstiger  

 resttilgodehavendet, påstået frifindelse, subsidiært mod  

 betaling af et mindre beløb.
 Indklagedes modkrav er opgjort således:
 1.
Dagbøder 104.800,00 kr.
 2.
Omkostninger syn og skøn 12.000,00 3.
Ingeniørudgifter 55.985,00 4.
Advokatbistand 62.500,00 kr.
 5.
Dekort på grund af forringelse/mangler 100.000,00 kr.
 Mundtlig forhandling fandt sted den 21. februar 2001.
 I forbindelse med den mundtlige forhandling blev det  

 aftalt med parterne, at sagsfremstilling, forklaringer og procedure udelades  

 i kendelsen, således at denne alene indeholder begrundelsen for  

 voldgiftsrettens resultat.
 Voldgiftsrettens begrundelse og resultat:
 Ad indeksregulering:
Det fremgår af klagerens salgs- og  

 leveringsbetingelser, at prisen reguleres efter det reguleringsindeks, der er  

 gældende den dag, kontrakten underskrives sammenholdt med  

 afleveringsforretningsdagen.
Indeksering bortfalder dog, såfremt 1 rate  

 - dvs. 5 % af entreprisesummen - er betalt inden 30 dage fra kontraktens  

 underskrift.
Voldgiftsretten finder det ikke ved indklagedes og denne  

 ægtefælles forklaringer bevist, at de skriftlige salgs- og  

 leveringsbetingelser er fraveget, således at der skulle være tale  

 om en fast pris uden indekseringer, ligesom det heller ikke findes bevist, at  

 huset var lovet færdigt til den 1. september 1999. Idet klageren i en  

 skrivelse af 18. juni 1998 til indklagede havde påtaget sig at  

 færdiggøre huset til uge 48, og idet der ikke er grundlag for at  

 statuere, at den forsinkelse med byggeriet, der herefter indtraf, skyldes  

 indklagedes forhold, jf. nedenfor, findes klageren kun at kunne kræve  

 entreprisesummen reguleret frem til uge 48. Idet der mellem parterne er  

 enighed om, at dette beløb udgør 38.000 kr., skal dette  

 beløb tillægges klagerens ubestridte tilgodehavende.
 Ad indklagedes modkrav:
Efter bevisførelsen lægges det til grund,  

 at klageren, efter at indklagede havde reklameret over fundamentsarbejderne,  

 i slutningen af august 1998 erkendte, at det arbejde, klagerens  

 underentreprenør havde udført, var mangelfuldt.
Under en  

 samtale med indklagede lovede klageren, at underentreprenøren ville  

 blive frataget arbejdet.
Efter at indklagede dagen efter havde konstateret,  

 at underentreprenøren fortsat var på pladsen, rettede hun, der  

 var meget opbragt over situationen, henvendelse til klageren og meddelte, at  

 hun og ægtefællen ikke "kunne leve med forholdene", og at de nu  

 ville rette henvendelse til en advokat.
I perioden herefter blev der stort  

 set ikke udført arbejde på byggeriet.
Uanset at indklagede med  

 rette følte sig utryg ved de forslag om udbedring, som klageren  

 fremkom med, findes der ikke grundlag for at statuere, at klageren har  

 pådraget sig et forsinkelsesansvar i perioden, indtil arbejdet blev  

 genoptaget.
Der blev gennem hele efteråret ført en omfattende  

 korrespondance mellem klageren og indklagedes advokat, uden at der blev  

 fremsat krav om, at klageren skulle genoptage arbejdet, ligesom indklagede  

 fremsatte forslag om, at klageren skulle overtage ejendommen.
Efter at arbejdet var blevet genoptaget i begyndelsen af  

 1999, standsede klageren arbejdet den 11. marts 1999, da det blev  

 konstateret, at nogle rør var beskadiget.
Idet klageren ikke har haft  

 noget grundlag for at standse arbejdet og i øvrigt undlod at fremkomme  

 med forslag til løsning af problemet med rørene, findes  

 klageren i overensstemmelse med vilkårene i aftalen at burde betale  

 dagbøder for den forsinkelse på ca. 3 måneder, som  

 herefter opstod, indtil arbejdet på ny blev genoptaget i juni  

 måned.
 Der er ikke grundlag for at tilkende indklagede  

 beløb for udgifter til ingeniør- og advokatbistand ud over det  

 beløb, som klageren allerede har anerkendt, og som er fratrukket i  

 klagerens tilgodehavende.
 Efter skønsmandens oplysninger om, at holdbarheden  

 af gulvvarmeslangerne ikke kan anses for forringet efter de reparationer, der  

 er udført, og idet det ikke er godtgjort, at der i øvrigt er  

 værdiforringende mangler ved ejendommen, er der ikke grundlag for at  

 yde klageren nogen dekort i entreprisesummen.
 Med bemærkning om, at der ved  

 omkostningsfastsættelsen er taget hensyn til, at klageren bør  

 bære udgifterne til det afholdte syn og skøn, opgøres det  

 beløb, indklagede skal betale klageren til 305.000 kr. med renter som  

 nedenfor bestemt.
 Thi bestemmes:
 Inden 14 dage fra modtagelsen af denne kendelse skal  

 indklagede til klageren betale 305.000 kr. med procesrenter fra den 8.  

 december 1999, til betaling sker, og procesrenter af 100.000 kr. fra den 8.  

 december 1999 til 10. januar 2000 og sagsomkostninger med 12.000 kr.
 Voldgiftsrettens omkostninger betales af parterne med  

 halvdelen hver efter opgørelse og påkrav fra  

 Voldgiftsnævnet.
