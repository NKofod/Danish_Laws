Skriftlig fremsættelse (25. november  

 1998) Kulturministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 videregående kunstneriske uddannelsesinstitutioner under  

 Kulturministeriet.
(Lovforslag nr.
L 97).
Ved kongelig resolution af 23. marts 1998 blev sager  

 vedrørende designuddannelse overført fra  

 Undervisningsministeriet til Kulturministeriet.
Ressortomlægningen  

 indebar, at de selvejende institutioner Danmarks Designskole, Glas-og  

 Keramikskolen på Bornholm og Kunthåndværkerskolen i Kolding  

 (nu Designskolen Kolding) blev overført til Kulturministeriets  

 område.
Hovedformålet med lovforslaget er at indarbejde de  

 tre designskoler under de regler, der i øvrigt gælder for de  

 kunstneriske uddannelser under Kulturministeriet.
Det drejer sig  

 primært om regler om institutionernes opgaver, uddannelse, styrelse og  

 økonomiske forhold.
Det foreslås derfor, at designskolerne  

 flyttes fra Undervisningsministeriets lovgivning til lov om  

 videregående kunstneriske uddannelsesinstitutioner under  

 Kulturministeriet.
Forud for fremsættelsen af lovforslaget har vi bedt  

 institutionernes bestyrelser tage stilling til skolernes fremtidige status  

 som selvejende institution eller statsinstitution.
Danmarks Designskole og  

 Glas- og Keramikskolen på Bornholm har i den forbindelse anmodet  

 Kulturministeriet om at overgå til statsinstitution på linie med  

 de øvrige kunstneriske uddannelsesinstitutioner under  

 Kulturministeriet, der er omfattet af loven.
Designskolen Kolding  

 ønsker fortsat at være en selvejende institution.
Lovforslaget  

 er udformet i overensstemmelse hermed.
Forslaget indebærer således, at Danmarks  

 Designskole og Glas- og Keramikskolen på Bornholm omdannes fra  

 selvejende institutioner til statsinstitutioner på linie med de  

 øvrige kunstneriske uddannelsesinstitutioner omfattet af  

 Kulturministeriets lov.
Det drejer sig om Det Kongelige Danske Kunstakademis  

 Arkitektskole, Det Kongelige Danske Kunstakademis Billedkunstskoler, Det  

 Kongelige Danske Kunstakademis Konservatorskole, Arkitektskolen i Aarhus, Det  

 Kongelige Danske Musikkonservatorium, Det Jyske Musikkonservatorium, Vestjysk  

 Musikkonservatorium, Det Fynske Musikkonservatorium, Nordjysk  

 Musikkonservatorium, Rytmisk Musikkonservatorium, Statens Teaterskole og Den  

 Danske Filmskole.
Designskolen Kolding bevarer efter eget ønske sin  

 status som selvejende institution.
Der foreslås derfor indført  

 et nyt kapitel i loven til afløsning af de nugældende regler i  

 Undervisningsministeriets lovgivning.
Sigtet med reglerne er at  

 fastsætte rammerne for de selvejende institutioners virksomhed og  

 Kulturministeriets styringsbeføjelser.
Herudover foreslås det, at Kunstakademiets  

 Konservatorskole bliver en højere uddannelsesinstitution med henblik  

 på at kunne indføre samme uddannelsesstruktur (dvs. bachelor- og  

 kandidatuddannelser samt ph.d. graden), som gælder for universiteterne  

 og andre højere uddannelsesinstitutioner.
Der foregår i dag en  

 betydelig og anerkendt forskning på konservatorskolen, og skolen  

 arbejder tæt sammen med en række store forskningsinstitutioner og  

 universiteter både nationalt og internationalt.
Den officielle status  

 af højere uddannelsesinstitution vil først blive  

 gennemført, efter der har været foretaget en ekstern faglig  

 vurdering af konservatorskolens forskningsvirksomhed.
 Endelig indeholder lovforslaget hjemmel til, at de enkelte  

 uddannelsesinstitutioner under Kulturministeriet i lighed med universiteterne  

 kan fastsætte regler om bortvisning og andre disciplinære  

 foranstaltninger over for studerende.
 Et udkast til lovforslaget har været sendt til  

 høring hos de berørte institutioner, kommunale, amtskommunale  

 samt statslige myndigheder, og der er på baggrund af  

 høringssvarene foretaget mindre justeringer af forslaget af  

 fortrinsvis teknisk karakter.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets hurtige og  

 velvillige behandling.
