 Varemærket COMBICORN fandtes ikke at være i besiddelse af  

 tilstrækkeligt særpræg til at blive registreret for bageblandinger til  

 bageribrug i klasse 30, da det kan angive, at der er tale om bageblandinger  

 bestående af forskellig/kombinerede kornsorter.
År 1994, den 2. februar afsagde Patentankenævnet (Grønning-Nielsen, Hans Chr.
Thomsen, Finn Mikkelsen) følgende Den 29. december 1988 indleverede klageren en ansøgning om registrering af  

 varemærket COMBICORN (ordmærke) for varer i klasse 30, nemlig  

 »bageblandinger til bageribrug«.
I skrivelse af 10. april 1990 meddelte Patentdirektoratet, at det ansøgte  

 mærke var fundet uegnet til registrering i medfør af varemærkelovens § 13, da  

 det ikke kunne anses for at være i besiddelse af det til registrering som  

 varemærke fornødne særpræg.
Begrundelsen var, at mærket kan angive, at der er  

 tale om bageblandinger bestående af forskellig/kombinerede kornsorter.
 Endvidere henledte man opmærksomheden på følgende registrerede eller  

 ansøgte varemærker:
VR 1795 1971, COMBIBRØD (ordmærke), VR 3709 1977, COMBI BAGERIBLANDING (ordmærke) og VR 4394 1987, KOMBI-MAD (ordmærke).
 På vegne Palsgaard Industri A/S fremsendte patentbureauet Plougmann &  

 Vingtoft med skrivelse af 9. maj 1990 kopi af følgende skrivelse af samme  

 dato:
 »Vi har på vegne af vore klienter, Palsgaard Industri A/S,  

 konstateret, at Deres klient anvender varemærket COMBICORN for diverse varer  

 omfattet af klasse 30.
Denne brug strider mod vore klienters rettigheder i henhold til  

 varemærkeregistreringerne VR 1795-1971, COMBIBRØD, og 3709-1977, COMBI  

 BAGERIBLANDING, jfr. i øvrigt Patentdirektoratets betænkning af 10. april  

 1990 vedrørende Deres klients ansøgning om registrering af varemærket  

 COMBICORN.
Endvidere strider brugen mod vore klienters rettigheder i henhold  

 til varemærkeregistrering VR 4211-1989, COMBIPAN.
Vi vedlægger kopi af  

 registerudskriften.
Derfor protesterer vi hermed på vegne af vore klienter  

 mod brugen.
 I den anledning skal vi anmode Dem om at foranledige, at Deres klient  

 straks ophører med at anvende COMBICORN som varemærke for varer omfattet af  

 klasse 30.
Såfremt vi ikke inden 3 uger har modtaget bekræftelse på, at Deres  

 klienter har stoppet brugen, vil vi anbefale vore klienter at tage retlige  

 skridt mod krænkelsen af vore klienters rettigheder.« I anledning af disse skrivelser anførte klageren i skrivelse af 22. juni  

 1990 til direktoratet følgende:
 ».....I denne anledning skal vi anmode om, at de af direktoratet  

 fremførte tilkendegivelser tages op til fornyet overvejelse, idet vi samtidig  

 hermed gør gældende, at der ved registrering af ordet COMBICORN ikke sker  

 nogen krænkelse af den til VR 2709 1977, ordene COMBI BAGERIBLANDING,  

 knyttede varemærkeret.
Som begrundelse herfor skal vi henvise til, at ordet COMBI er endog  

 særdeles svagt, i visse tilfælde direkte uregistrerbart og at kombinationer  

 med COMBI- som præfiks ofte er nægtet beskyttelse af direktoratet.
Vi kan i  

 denne forbindelse henvise til bl.a. følgende afgørelser:
 Heroverfor står, at direktoratet har registreret blandt andet følgende  

 ordmærker: COMBI FLASK for klasse 21, COMBI for »strikkegarn« i  

 klasse 23 og for klasse 34, COMBIPAN for klasse 29 og hele klasse 30 (idet  

 bemærkes, at PAN som bekendt betyder brød), COMBIBRØD for  

 »bagerivarer« i klasse 30, COMBI-STANG for »iscreme« i  

 klasse 30, COMBIDRIVE for klasse 7, COMBIMETER for klasse 9 samt COMBI-LØN  

 for klasse 36.
Dansk Sprognævn har gentagne gange udtalt sig om ordet COMBI enten alene  

 eller i sammensætninger, og det fremgår, at ordet hverken med stavemåden  

 »combi« eller »kombi« i 1964 var optaget i  

 Retskrivningsordbogen udgivet af Dansk Sprognævn eller i nogen anden af de  

 vigtigste danske ordbøger.
For såvidt angår betegnelsen »combi-sæt«  

 anfører Dansk Sprognævn i 1965, at denne betegnelse i dansk forekommer i 3  

 anvendelser, nemlig dels om herretøj, hvor ordet knytter sig til det  

 registrerede ordmærke COMBI (VR 2174 1964) dels om dametøj i form af et sæt  

 bestående af jakke, nederdel og slacks, samt endelig om dametøj specielt med  

 hensyn til strømpebukser: i sidstnævnte betydning er betegnelsen dog  

 tilsyneladende mindre brugt.
 Endvidere har Sprognævnet i skrivelse af 27. september 1966 udtalt, at  

 »combi« som første led i substantiver er blevet almindeligt i  

 betydningen »kombineret, kombinations-».
Sluttelig har Sprognævnet i skrivelser af 10. januar 1977 og 1. juni 1977  

 udtalt sig om ordmærket COMBI BAGERIBLANDING, som nævnet havde nedlagt  

 indsigelse imod.
Sprognævnet gør her gældende, at dette mærke skal forstås  

 som en kombineret bageriblanding, og det angives yderligere, at der nok  

 foreligger en såkaldt pleonasme, men at nævnet skønner, at en pleonasme ikke  

 i sig selv kan give et ordmærke særpræg.
Direktoratets afgørelse i sagen om COMBI BA- GERIBLANDING afviser  

 indsigelsen under hensyn til, at mærket COMBI BAGERIBLANDING, således som det  

 også fremgår af Sprognævnets skrivelse, indeholder en pleonasme: og under  

 hensyn til direktoratets praksis for såvidt angår varemærker, indeholdende bestanddelen COMBI for næringsmidler, må  

 mærket anses for at være i besiddelse af et vist omend ringe særpræg (vore understregninger).
Under henvisning til det ovenfor anførte samt til, at varearten  

 »korn« ikke henføres til klasse 30, skal vi herefter anmode  

 direktoratet om at frafalde henvisningen til Varemærkelovens § 13, idet ordet  

 COMBICORN må antages at være i besiddelse af den samme - omend meget ringe -  

 grad af særpræg som betegnelserne COMBI-STANG, COMBIBRØD, COMBIPAN OG COMBI  

 BAGERIBLANDING: disse er alle registrerede som ordmærker i klasse 30 (og det  

 samme gjaldt indtil 1985 COMBI-SNACK). Vi kan endvidere oplyse, at ansøgerne  

 har brugt deres mærke COMBICORN i ikke ubetydeligt omfang gennem længere tid  

 i Danmark.
Om nødvendigt vil indarbejdelsen blive dokumenteret.
For såvidt angår spørgsmålet om mærket COMBI-CORN's forvekslelighed med  

 COMBIBRØD skal for det første anføres, at der ikke foreligger varesammenfald.  

 Endvidere bedes bemærket, at der efter vor opfattelse ej heller er fornøden  

 mærkelighed, idet det eneste fælles træk mellem mærkerne er forstavelsen  

 COMBI, som er uendelig svag, nærmest uregistrerbar jfr. ovenfor.
Det engelske  

 ord CORN og det danske BRØD ligger i meget stor afstand fra hinanden, og ej  

 heller begrebsmæssigt er der nogen overensstemmelse mellem dem.
For så vidt angår forveksleligheden mellem COMBI BAGERIBLANDING og  

 COMBICORN gør vi ligeledes gældende, at mærkerne hverken visuelt, auditivt  

 eller begrebsmæssigt er forvekslelige.
Vi skal her specielt henvise til, at  

 det registrerede mærke COMBI BAGERIBLANDING består af 2 adskilte ord skrevet  

 på 2 linier - med ordet COMBI anbragt midt over BAGERIBLANDING, således at  

 mærket får et vist præg af figurmærke, hvorimod det ansøgte mærke alene  

 består af et sammenhængende ord, og at Schou-Fondet ved registrering af  

 førstnævnte ikke har opnået eneret til nogetsomhelst andet end den omhandlede  

 dobbeltbetegnelse, således som den fremtræder i sin helhed: og derudover må  

 der tages hensyn til direktoratets bemærkning i afgørelsesskrivelsen af 20.  

 oktober 1977 om, at mærket kun er i besiddelse af et ringe særpræg.
Overfor  

 COMBI BAGERIBLANDING står etordsmærket COMBI CORN, der ved dets alliteration  

 på bogstavet C og gentagelsen af bogstaverne CO i langt højere grad giver  

 betegnelsen som sådan karakter af varemærke.
En gennemgang af praksis for såvidt angår mærker, der indledes med  

 præfikset COMBI- synes også at tyde på, at direktoratet alene modholder  

 identiske eller kvasi-identiske mærker på hinanden.
Der skal herved henvises  

 til, at følgende mærker sameksisterer i registret for identiske vareområder  

 (måske er der i enkelte af tilfældene meddelt samtykke, men det gælder  

 givetvis ikke dem alle):
 Afsluttende skal vi henvise til, at direktoratet ikke ved behandlingen af  

 VA 4394 1987, KOMBI-MAD har fundet anledning til at henlede opmærksomheden  

 hverken på COMBIPAN eller COMBIBRØD eller COMBI BAGERIBLANDING, endskønt  

 denne ansøgning blandt andet omfatter alle varer i klasserne 29 og 30.
 Vi skal herefter anmode om, at direktoratet ikke tager hensyn til den  

 fremkomne protest, der tydeligvis tager sigte på uberettiget at stille den  

 protesterende virksomhed som om den havde eneret til ordet COMBI isoleret, og  

 at mærket herefter bekendtgøres i Dansk Varemærketidende i overensstemmelse  

 med Varemærkelovens § 20.
 Protesterende fastholdt i skrivelse af 27. juli 1990 protesten og anførte:
».....Foruden de registrerede mærker COMBIBRØD, COMBIPAN og COMBI  

 BAGERIBLANDING har vore klienter gennem en lang årrække for produkter til  

 bagerivirksomheder anvendt mærkerne COMBI FRANSKBRØD, COMBI BLØDDEJ og COMBI  

 RUNDSTYKKER for bagerivarer og bageriblandinger, se vedlagte kopi af en  

 bestillingsliste.
Yderligere dokumentation for denne anvendelse vil om  

 nødvendigt kunne fremskaffes.
Vore klienters registrerede varemærke COMBI BAGERIBLANDING består af ordet  

 COMBI og af vareartsangivelsen »bageriblanding«.
Den særpræggivende  

 del af mærket er således ordet COMBI.
Dette forhold understreges af, at det  

 registre-rede mærke COMBI BAGERIBLANDING, som påpeget af ansøgerne, består af  

 to adskilte ord skrevet på to linier med ordet COMBI anbragt midt over  

 BAGERIBLANDING.
Ved vurdering af mærkeligheden mellem mærkerne COMBI BAGERIBLANDING og  

 COMBICORN, der henholdsvis er registreret og ansøgt alene for  

 bageriblandinger, må man således vurdere ligheden mellem ordene COMBI og  

 COMBICORN.
Denne vurdering må utvivlsomt give til resultat, at der er tale om  

 mærkelighed.
Da der endvidere, som påpeget ovenfor, er tale om vareidentitet,  

 må de to mærker klart anses for at være forvekslelige.
De samme betragtninger gøres også gældende for så vidt angår combibrød,  

 der består af ordelementet »combi« efterfulgt af vareartsangivelsen  

 brød eller blandinger til brød.
Igen er det combi, der er den særpræggivende  

 del af mærket, der også dominerer mærket.
Forvekslingsrisikoen forøges af det forhold, at vore klienter som nævnt  

 ovenfor foruden de nævnte tre registrerede mærker anvender flere andre  

 COMBI-mærker i forbindelse med bageriråvarer og bageriprodukter.
Det ansøgte  

 mærke COMBICORN vil passe ind i vore klienters serie af COMBI-mærker, hvorfor  

 man umiddelbart vil få den opfattelse, at et produkt, der forhandles under  

 det ansøgte mærke COMBICORN, hidrører fra vore klienter.
Da det ansøgte mærke af de ovenfor påpegede grunde må anses for at være  

 forveksleligt med vore klienters mærker, skal vi henstille, at det ansøgte  

 mærke afslås.' Klageren anmodede i skrivelse af 16. november 1990 under henvisning til  

 det tidligere fremførte om direktoratets stillingtagen.
 Direktoratet meddelte herefter ved skrivelse af 10. december 1990  

 følgende:
»Direktoratet vil se bort fra den registreringshindring i medfør af  

 varemærkelovens § 13, der tidligere er meddelt Dem.
Dette i betragtning af de  

 tidligere registrerede varemærker med præfixet COMBI.
 Vi kan endvidere oplyse, at ansøgningen VA 4394 1987 er henlagt.  

 Imidlertid må vi fastholde registreringerne VR 1795 1971 COMBIBRØD og VR 3709  

 1977 COMBI BAGERIBLANDING som hindringer for registrering af betegnelsen  

 COMBICORN.
 Betegnelserne COMBICORN og COMBIBRØD er begge i et ord og associationerne  

 fra CORN til BRØD er utvivlsomme, ligesom de varer COMBICORN ønskes  

 registreret for bruges til at fremstille varer, COMBIBRØD er registreret for.
 Hvad angår ordene COMBI BAGERIBLANDING har de to ord i deres helhed et  

 vist særpræg, og mærket er registreret for nøjagtig de samme varer, som  

 betegnelsen COMBICORN søges registreret for.
Det ansøgte mærke vil derfor kun kunne registreres, hvis der opnås  

 samtykke fra indehaverne af VR 1795 1971 og VR 3709 1977.« I skrivelse af 8. januar 1991 anførte klageren følgende:
 ».....I denne anledning skal vi herved tillade os atter at gøre  

 opmærksom på, at betegnelsen COMBI er endog særdeles svag, jfr. direktoratets  

 egen udtalelse i indsigelsesafgørelsesskrivelse af 20. oktober 1977.
For så vidt angår den modholdte registrering, COMBIBRØD, skal vi atter  

 gøre opmærksom på, at der ikke foreligger sammenfald mellem de af denne  

 registrering omfattede varer, og de varer som det ansøgte mærke søges  

 regi-streret for, ligesom der efter vor opfattelse ej heller er mærkelighed,  

 idet det eneste fælles ved mærkerne er betegnelsen COMBI.
Sidste stavelse  

 ligner på ingen måde hinanden, hverken visuelt eller auditivt og  

 begrebsmæssigt ligger BRØD og CORN særdeles langt fra hinanden, således at  

 der ikke kan antages at opstå forveksling med hensyn til mærkerne i deres  

 helhed.
For så vidt angår betegnelsen COMBI BAGERIBLANDING og betegnelsen  

 COMBICORN skal vi anmode direktoratet om nærmere at begrunde, hvori man  

 mener, at mærkeligheden består, ligesom vi skal anmode direktoratet om en  

 nærmere redegørelse for praksis i forbindelse med COMBI-, især under  

 henvisning til de af os i vor skrivelse af 22. juni 1990 fremdragne  

 eksempler.« I skrivelse af 28. februar 1991 fastholdt direktoratet de to modhold og  

 anførte:
 ».....Forstavelsen COMBI har efter Direktoratets opfattelse særpræg.  

 Da forstavelsen indgår i såvel det ansøgte mærke som i de modholdte  

 registreringer, er mærkerne forvekslelige uanset de påpegede forskelle i de  

 øvrige mærkebestanddele.
Det fastholdes endvidere, at der er varesammenfald mellem det ansøgte  

 mærke og begge de modholdte registreringer.« Hertil anførte klageren i skrivelse af 30. oktober 1991:
 ».....Netop som forstavelse har efter ansøgernes og vort standpunkt  

 COMBI absolut intet særpræg, idet den entydigt peger hen mod ord og/eller  

 begreber som »combination«, »combine«.  

 »kombinat« o.s.v. og følgelig er direkte deskriptiv i retning af,  

 at der er tale om en eller anden form for sammensætning eller blanding.
 Direktoratets påstand om forvekslelighed kan derfor stadig ikke tiltrædes  

 og ønskes - dersom den fastholdes - formentlig forelagt Patentankenævnet til  

 bedømmelse og påkendelse.
 Hvad angår spørgsmålet om varesammenfald bestrides, at et sådant  

 foreligger i forhold til VR 1795 1971 COMBIBRØD.
At der foreligger kollision i heromhandlede henseende i forhold til VR  

 3709 1977 bestrides ikke: men her ligger til gengæld selve mærkerne, altså i en sådan afstand fra hinanden, at de umuligt efter vor opfattelse kan  

 antages at være indbyrdes forvekslelige.
Det drejer sig - som det fremgår -  

 om et af to adskilte ord bestående, på nitten bogstaver og to linier fordelt  

 mærke overfor et etordsmærke, som blot indeholder ni bogstaver, og dertil  

 kommer, at selve ordet BAGERIBLANDING - som det er helt udelukket at se bort  

 fra ved lighedsbedømmelsen, hvilket gælder helt klart visuelt, men også i høj  

 grad udtalemæssigt - ikke har nogetsomhelst at gøre med slutstavelsen CORN i  

 ansøgermærket.
Det modholdte mærke skylder dets særpræg, at det inderholder  

 en pleonasme (idet det er »dobbeltkonfekt« at tale om en  

 combiblanding), samt at det har karakter af billedmærke, og intet af disse  

 træk genfindes blot antydningsvis ved det ansøgte.
Den foreliggende ansøgning begæres følgelig påny bekendtgjort i henhold  

 til varemærkelovens § 20 og kan - for at akcentuere, at det er ordet  

 COMBICORN i dets helhed, det drejer sig om - forsynes med følgende  

 tilføjelse: »Der er ved registreringen ikke begæret eneret til ordet  

 COMBI, men alene til mærket i dets helhed.« Den 29. november 1991 afslog direktoratet ansøgningen under henvisning til  

 varemærkelovens § 14, stk. 1, nr. 6, idet det ansøgte mærke fandtes  

 forveksleligt med de under VR 1795 1971 og VR 3709 1977 registrerede  

 varemærker.' Denne afgørelse har klageren ved skrivelse af 28. januar 1992 indbragt for  

 Patentankenævnet.
 Med skrivelse af 25. juni 1992 indleveres følgende ankebegrundelse:
 ».....Vi vil påvise, at når henses til COMBI mærkernes udtalte  

 svagheder er modholdelsen af de to nævnte mærker inkonsekvent set i forhold  

 til såvel nugældende som ældre varemærkepraksis.
Bedømmelsen af, om mærkerne er stærke eller svage, er ofte til en vis grad  

 subjektiv, og kan give anledning til diskussion.
Faktisk er direktoratets  

 skrivelse af 10. april 1990 et klassisk eksempel på den usikre bedømmelse,  

 der kan være tale om, når man har med svage mærker at gøre: anmeldernes mærke  

 blev fundet uregistrerbart som følge af manglende særpræg, samtidig med, at  

 »forvekslelige« mærker med endog mindre særpræg blev modholdt! Det  

 forekommer nærmest selvmodsigende, men tankegangen er måske korrekt: COMBI-mærker kan  

 muligvis have særpræg for visse varer og mangle særpræg for andre.
 En lang række COMBI mærkepar, d.v.s. to uafhængige mærker, der har mere  

 end COMBI tilfælles, og som eksisterer i varemærkeregisteret side om side, er  

 opremset på side 5 og 6 i vor skrivelse af 22. juni 1990 til direktoratet:  

 skrivelsen omtaler på side 2 en lang række COMBI-mærker, der blev nægtet  

 registrering på grund af manglende særpræg.
 På trods af, at et COMBI-mærke kan være i besiddelse af et vist (om end  

 ringe) særpræg kan der dog aldrig kommes uden om, at COMBI er beskrivende i  

 retning af »kombination«, »kombinations-» eller lignende,  

 ligesom COMBI- utvivlsomt vil høre hjemme i en ajourført liste over svage  

 (efter vor opfattelse meget svage) mærkeelementer.
 At COMBI- som mærkeelement er svag i klasse 30 fremgår af, at følgende  

 mærker, ejet af forskellige indehavere, er registreret for konkurrerende -  

 ofte identiske - varer:
Mængden af COMBI-mærker for forskellige indehavere registrerede for  

 identiske varer medfører ikke, at der ikke er plads til anmeldernes mærke -  

 snarere tværtimod.
Dette følger af, at der ikke kun er en, men tværtimod  

 mange der har ret til mærker indeholdende ordet COMBI i klasse 30 Mærkelighed? Hvad angår VR 03.709 1977 COMBI BAGERIBLANDING bedes bemærket, at dets  

 eneste lighed med anmeldernes mærke hviler på det overordentligt svage  

 mærkeelement COMBI (så svagt at der ikke kan være tale om at betragte mærket  

 som om det ikke indeholdt andet og mere end ordet COMBI). Mellem  

 BAGERIBLANDING - som er en integrerende mærkebestanddel - og elementet -CORN  

 i ansøgermærket er der hverken visuel, fonetisk eller nogen som helst anden  

 lighed.
Der er heller ikke begrebsmæssig lighed mellem det engelske ord CORN og  

 det danske BAGERIBLANDING, i hvert fald ikke så stor som ved  

 Patentankenævnets afgørelse af 1. marts 1990 (J.nr.
V 13/88), hvor mærket  

 FASHION FAIR fandtes ikke at være til hinder for fashion BAZAAR: yderligere  

 kan henvises til UfR1989.216H, hvor NY KREDIT ikke var til hinder for NY  

 FINANS.
I henhold til helhedsgrundsætningen må modholdelsen af COMBI  

 BAGERIBLANDING frafaldes.
Sker dette ikke, vil mærket blive forlenet med en  

 beskyttelse, der ikke på langt nær tilkommer det og hverken lydligt,  

 udseendemæssigt eller betydningsmæssigt ligger det i dets helhed  

 et-ordsmærket COMBICORN for nær, når også dette betragtes i dets helhed.
 Afslutningsvis skal anføres med hensyn til modholdelsen COMBI  

 BAGERIBLANDING, at mærket har karakter i et vist omfang af figurmærke i og  

 med, at de to ord er anbragt på to linier og således at COMBI står lige midt  

 over BAGE-RIBLANDING hvorved et trekantbillede dannes, samt at der efter vort  

 standpunkt ikke kan tillægges den omstændighed nogen som helst betydning, at  

 ordet »bageriblanding« udover at være en mærkebestanddel er en  

 vareartsangivelse, der forefindes på en gang i det modholdte og det ansøgte  

 mærkes varefortegnelse (i sidstnævnte dog i formen »bagerblan-  

 ding«).
Indehaverne af det modholdte mærke har selv valgt at gøre BAGERIBLANDING  

 (fjorten bogstaver fordelt på fem stavelser) til i egentligste forstand en  

 bestanddel af selve det mærke, der er blevet registreret.
Det er derfor  

 aldeles udelukket ved lighedsbedømmelser som nærværende mere eller mindre at  

 se bort fra den hernævnte kendsgerning (og lige så udelukket at se bort fra,  

 at indsigermærket som sådant intet indeholder - bortset fra indledningen  

 COMBI, som ikke selvstændigt ville kunne registreres - der blot antydningsvis  

 har med ordet og/eller betegnelsen BAGERIBLANDING at gøre): sker det modsatte  

 vil det registrerede mærke blive udstyret med en beskyttelse, som aldeles  

 ikke tilkommer det, og som i givet fald vil komme til at fremstå som en  

 refleks af det misbrug af registreringsinstituttet, der her vil være tale om.
 Thi ved anmeldelsen og registreringen af dette kombinationsmærke har  

 indehaverne med omhu sørget for at gøre ordet BAGERIBLANDING til - del af -  

 deres varemærke (fornemmelig af den grund, at ordet COMBI alene ikke vil  

 kunne registreres): men når der derefter, som i nærværende sag, skal tages  

 stilling til, om et (andet) med COMBI kombineret mærke er forveksleligt med  

 COMBI BAGERIBLANDING, ønsker indehaverne tydeligt nok i realiteten at blive  

 stillet som om deres mærke ikke bestod af andet og mere end ordet COMBI.
 Sagt på en anden måde: såfremt COMBI BAGERIBLANDING skulle være til hinder  

 for COMBICORN måtte man efter samme logik anse EURO COMPUTER som værende til  

 hinder for EUROTECH - hvis dette ønskedes registreret for netop computere.  

 Det er for os ikke let forståeligt, at direktoratet hidtil har villet blande  

 mærket og varefortegnelsen sammen, og dette forhold må nu ankenævnet rette op  

 på.
 Hvad angår VR 01.795 1971 COMBIBRØD er der en vis visuel lighed med  

 anmeldernes mærke i og med, at også dette indledes med COMBI-.
 COMBIBRØD er imidlertid ikke registreret for andet og mere end  

 »bagerivarer, herunder brød« i klasse 30. Anmeldernes mærke,  

 derimod, ønskes registreret for »bageblandinger til bageribrug«.
 Direktoratet har ment, der er varesammenfald ud fra den betragtning, at  

 bageblandinger bruges til at fremstille bagerivarer, jfr. skrivelse af den  

 10. december 1990.
Omend vi kan se, der er en vis sammenhæng mellem de to varefortegnelser  

 mener vi ikke, at der kan tales om lignende varer.
En anvendelse af  

 direktoratets synspunkt i andre sammenhænge ville medføre, at garn og tråd og  

 færdigt tøj, plastic i rå tilstand og legetøj af plastic o.s.v. o.s.v. ville  

 være at anse som varer af lignende art i mærkeretlig forstand.
Men praksis er  

 som bekendt en anden, jfr. for eksempel UfR1974.568SH hvor det statueredes,  

 at færdige sukkerbrødskager med fyld, glasur og pynt ikke var ligeartede med  

 »korn, mel og produkter heraf«.
I lighed med den aktuelle sag var  

 der i UfR1974.568SH tale om varer i klasse 30, og den ene vare var  

 fremstillet af den anden.
Forveksleligheden må anses for udelukket ydermere som følge af den  

 kendsgerning, at forbrugerne af de to omhandlede varer er vidt forskellige:  

 den ene vare sælges til bagere og den anden af bagere.
Forvekslingsrisikoen  

 er lig med 0, fordi ingen reelle forvekslingsmuligheder forefindes.
 I realiteten vil bageren benytte sig af en hovedleverandør, idet han  

 jævnligt køber varer ved hjælp af en bestillingsliste som den vedhæftet de  

 protesterendes skrivelse af den 27. juli 1990.
 Når bageren køber ind kommer han formentlig aldrig ud for at skulle bruge  

 det nok så bekendte »udviskede erindringsbillede«, idet han  

 bestiller sine varer ved hjælp af denne ene bestillingsliste (og ikke andre).
 Forvekslelighedsbedømmelsen er som bekendt en samlet vurdering af  

 mærkelighed og vareartslighed: som Carlsen skriver (side 52):
»er mærkerne identiske eller i øvrigt klart forvekslelige, vil der  

 snarere blive statueret varesammenfald end i tilfælde hvor der hersker tvivl  

 om mærkeligheden.
Ligeledes har det betydning, om det ældre mærke er et  

 stærkt særpræget mærke.« Den aktuelle situation er den omvendte af den som Carlsen havde i  

 tankerne, da hun skrev ovenstående.
Her drejer det sig nemlig om et meget  

 svagt - meget lidt særpræget - mærke og kun en vis synsmæssig lighed.  

 Allerede ved anvendelse af produktreglen kan det derfor konstateres, at der  

 ikke kan være tale om forvekslelighed mellem COMBI CORN og COMBI BRØD  

 (understregningerne er vore) for så vidt angår de respektive  

 varefortegnelser: når yderligere henses til de reelle forhold i  

 bageribranchen er forveksling udelukket.
Modholdelsen af COMBIBRØD må derfor  

 frafaldes.
Sammenfattende kan siges, at denne sag i virkeligheden drejer sig om,  

 hvorvidt den ene part har eneret til ordet COMBI som varemærke for  

 bageriblandinger.
Vedkommende har ikke mærket COMBI registreret, men derimod  

 to-ordsmærket COMBI BAGERIBLANDING og derudover et-ordsmærket COMBIBRØD, og  

 mindst 2 tredje mænd har (andre) COMBI- mærker registreret for nøjagtig de  

 samme varer.
Svaret på det nævnte spørgsmål er derfor klart benægtende: der  

 er ikke kun en der har ret - endsige eneret - til betegnelsen COMBI som  

 varemærke: og det gælder uanset om betegnelsen betragtes isoleret eller som  

 bestanddel af sammensætninger.' Ved skrivelse af 17. august 1992 har den protesterende udtalt følgende:
»Vor klient ejer de registrerede varemærker COMBI BAGERIBLANDING,  

 COMBIBRØD og COMBIPAN.
Endvidere anvender vor klient varemærkerne COMBI  

 FRANSKBRØD, COMBI BLØDDEJ og COMBI RUNDSTYKKER for diverse bageprodukter, se  

 vedlagte kopi af bestillingsliste.
 Indledningsvis skal vi anføre, at det ansøgte varemærke, COMBICORN, efter  

 vor opfattelse er forveksleligt med vor klients ovennævnte varemærker med  

 mærkeelementet COMBI.
I bemærkningerne til lovforslaget til den nye varemærkelov anføres det  

 side 12 vedrørende mærkers forvekslelighed, at der ved vurderingen af  

 forvekslelighed skal tages hensyn til risikoen for, at forbrugeren kan  

 antage, at der er en forbindelse mellem varemærkerne.
Dette er formelt en  

 nydannelse, men har hidtil også været praksis, idet der i Betænkning om en ny  

 dansk lov om varemærker side 107 (1958) anføres, at varemærker kan »være forvekslelige, når ligheden mellem dem kan give anledning til  

 andre misforståelser, f.eks. at B's varer forhandles efter licens fra  

 mærkeindehaveren A, eller at A garanterer eller godkender B's varer, eller at  

 en særlig tilknytning eller anden kommerciel forbindelse består parterne  

 imellem.« Vi mener, at ovennævnte forhold gør sig gældende i nærværende sag, idet  

 købere af produkter solgt under varemærket COMBICORN med rette vil formode,  

 at der er en forbindelse mellem varer solgt under dette varemærke og varer  

 solgt under vor klients varemærker.
Der er derfor en reel forvekslingsrisiko.  

 Ansøgers »COMBI- mærke« passer ind i vor klients række af  

 »COMBI-mærker« for bageriprodukter, hvorfor der i praksis  

 uvægerligt vil ske forveksling, idet mærkerne anvendes overfor samme  

 kundekreds, der får den opfattelse, at produkter solgt under mærket COMBICORN  

 hidrører fra eller har en forbindelse til vor klient.
Forholdet er netop  

 forudset i nævnte betænkning side 107 hvor det anføres, »Hvis et i et varemærke særligt fremtrædende element efterlignes i et  

 andet, vil disse kendetegn være forvekslelige selv bortset fra, om de øvrige  

 bestanddele er forvekslelige.... Det samme gælder, såfremt B's varemærke  

 indeholder bestanddele, som er fælles for flere i en serie varemærker  

 tilhørende A.« Vedrørende den konkrete mærke- og vareartslighed skal vi anføre følgende:
 Mærkeelementet COMBI kan efter vor opfattelse ikke - som hævdet af  

 ansøgerne - anses for at være et udpræget svagt mærkeelement for de varer der  

 er omfattet af det ansøgte mærke, dels fordi der i Varemærkeregisteret ikke  

 findes andre varemærker bestående af mærkeelementet COMBI og en angivelse af  

 et bageprodukt end vor klients, og dels fordi COMBI ikke naturligt vil blive  

 anvendt som beskrivende mærkeelement for sådanne varer.
Ansøger henviser på side 2 nederst i brevet af 25. juni 1992 til mærker  

 med forskellige indehavere.
Henvisningen til COMBIFOS synes at være  

 irrelevant under hensyn til, at dette mærkes slutelement ikke er en  

 vareartsangivelse, som tilfældet er med vor klients mærker og det ansøgte  

 mærke, og til, at mærket COMBIFOS (VR 60.1985) alene er registreret for  

 »levnedsmiddelfosfater til kødindustrien« i klasse 1 og ikke som  

 fejlagtigt anført af ansøger for varer i klasse 30.
Henvisningerne til COMBI-ICE og COMBISTANG synes ej heller at være  

 relevante.
COMBI-ICE-mærket er et figurmærke, hvori ordene er stærkt  

 stiliseret, og vareangivelsen »ice« er ikke et bageprodukt.
Endelig  

 omfatter COMBI-STANG-registreringen ikke bageprodukter, men derimod iscreme.
 Som tidligere omtalt er der derfor ikke registreret andre relevante mærker  

 med mærkeelementet COMBI efterfulgt af en vareangivelse, der vedrører  

 bageriprodukter, end vor klients varemærker.
Vedrørende ansøgers henvisning til eksemplet EURO COMPUTER og EUROTECH  

 bemærkes, at præfikset EURO mangler særpræg, idet det er en  

 oprindelsesangivelse, og at TECH ikke er en vareartsangivelse.
Eksemplet  

 synes derfor ikke at have relevans i den foreliggende sammenhæng.
 Vi mener derfor, at der foreligger den fornødne mærke-lighed mellem  

 mærkerne.
Vor klient, Palsgaard Industri A/S, og ansøger, Boehringer Backmittel  

 GmbH, beskæftiger sig begge med halvforarbejdede bageriprodukter, herunder  

 forblandinger til bagere, jf. da også ordet »Backmittel« i ansøgers  

 selskabsnavn.
Parterne henvender sig til samme kundekreds og ikke som angivet  

 i ansøgers brev af 25. juli 1992 side 6 til forskellige kunder.
Til  

 orientering vedlægges kopier, der viser, hvorledes mærket COMBICORN bruges af  

 ansøgers danske agent, Lysitan.
Det fremgår heraf, at ansøger bruger  

 COMBICORN for forblandinger til brug ved fremstilling af småbrød og andre  

 brød.
Ansøgningen omfatter »bageblandinger til bageribrug«, mens  

 registreringen COMBI BAGERIBLANDING i klasse 30 omfatter bageriblandinger  

 hovedsagelig bestående af mel og/eller sukker.
COMBIPAN registreringen  

 omfatter alle varer i klasse 30, og COMBIBRØD-registreringen omfatter  

 bagerivarer, herunder brød.
Da ansøgningen og registreringerne angår samme varegruppe og henvender sig  

 til samme kundekreds mener vi, at mærkerne ud fra en samlet bedømmelse af  

 mærke-lighed og vareartslighed er forvekslelige, og at ansøgningen med rette  

 er blevet afslået af Patentdirektoratet.' Ankenævnet har behandlet sagen på sit møde den 4. november 1993.
For klageren mødte cand.jur.
Peter Larsen.
For protesterende mødte civilingeniør Knud Erik Vingtoft sammen med  

 cand.jur Annemette Ellermann, cand.jur.
Bente Klinke og salgschef Aksel  

 Klæsøe.
 Parterne procederede sagen i det væsentlige under henvisning til de til  

 Patentdirektoratet og Ankenævnet fremsendte skriftlige indlæg, som nærmere  

 blev uddybet.
 Ankenævnet skal udtale:
I henhold til de af Direktoratet anførte grunde og idet det for Ankenævnet  

 anførte ikke findes at kunne føre til andet resultat bestemmes:
 Den påklagede afgørelse stadfæstes.
