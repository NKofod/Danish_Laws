Fremsat den 2. oktober 2013 af kulturministeren (Marianne Jelved) Forslag til Lov om ændring af lov om film (Bemyndigelse til at fastsætte regler om kommunalt tilskud til biografvirksomhed) § 1 I lov nr. 186 af 12. marts 1997 om film, som ændret blandet andet ved § 3 i lov nr. 563 af 24. juni 2005 og senest ved § 17 i lov nr. 458 af 5. maj 2013, foretages følgende ændring:
 1. I § 18 indsættes som stk. 2:
»Stk. 2. Kulturministeren fastsætter nærmere regler om kommunale tilskud, lån og garanti til biografvirksomhed.« § 2 Kulturministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger 1. Indledning Dette lovforslag har til formål at tilvejebringe en bemyndigelse for at kulturministeren kan fastsætte regler for kommunale tilskud, lån og garanti til biografvirksomhed.
 Med bemyndigelsen skabes mulighed for at ministeren kan præcisere rammerne og kriterierne for den kommunale støtte til biografer i Danmark, der ydes i henhold til filmlovens § 18.
 Det sker dels med henblik på at sikre, at den kommunale støtte ikke i et urimeligt omfang virker konkurrenceforvridende i forhold til kommerciel biografdrift, dels med henblik på at fastholde kommunernes mulighed for at engagere sig i udviklingen af det lokale biografmiljø, der typisk ikke er kommercielt bæredygtigt.
 Med bemyndigelsen tilstræbes det endvidere at skabe en mulighed for, at kommunerne kan støtte biografer med særlig repertoireplanlægning med henblik på at sikre et bredt udbud af forskellige film til det danske publikum, herunder navnlig film, der typisk ikke opnår et kommercielt bæredygtigt billetsalg.
Hidtil har kommunernes adgang til at støtte biografvirksomhed i henhold til filmlovens § 18 givet adgang til kommunal drift såvel som kommunal støtte til privat eller foreningsdrevne biografforetagender.
Det må derfor imødeses, at den kommunale støtte også i fremtiden vil kunne antage forskellige former såsom egentlig kommunal drift, forpagtning, helt eller delvist udlån af medarbejdere, faciliteter og ejendomme samt direkte økonomisk støtte.
2. Hovedpunkter i lovforslaget 2.1. Baggrund for lovforslaget Baggrunden for forslaget er, at en række større danske biografer har klaget til Kommissionen over filmlovens § 18, der giver kommunerne hjemmel til at yde støtte til biografvirksomhed.
 Kommissionen har på baggrund af dialog med Kulturministeriet om det eksisterende støttegrundlag tilkendegivet, at kriterierne for kommunal støtte bør præciseres i lyset af udviklingen inden for statsstøttereglerne.
2.2 Gældende ret Lov nr. 186 af 12. marts 1997 om film med senere ændringer regulerer blandt andet kommuners mulighed for at yde støtte til biografvirksomhed.
Det fremgår af filmlovens § 18, stk. 1, at kommuner kan yde støtte i form af tilskud, lån eller garanti for lån til filmproduktion, filmudlejning og biografvirksomhed.
Det er med hjemmel i lovens § 18, stk. 1, at kommunerne yder støtte til biografvirksomhed.
Der er i dag ikke fastsat nærmere regler for den kommunale støtte til biografvirksomhed.
2.3 Kulturministeriets overvejelser og forslag Kulturministeriet anerkender, at det kan føre til en uhensigtsmæssig konkurrenceforvridning i forhold til kommerciel biografdrift, såfremt biografer frit kan modtage kommunal støtte og samtidig konkurrere på repertoire og program med kommercielle biografer, som ikke modtager offentlig støtte.
Kulturministeriet foreslår derfor, at kulturministeren bemyndiges til at fastsætte nærmere regler for den kommunale støtte til biografer, med henblik på at afbøde de mulige konkurrenceforvridende virkninger af den kommunale støtte.
Kulturministeriet påtænker at bemyndigelsen udnyttes, så der i den forbindelse skabes særlig mulighed for at støtte kunstbiografer, som ikke systematisk konkurrerer på repertoire og program med kommercielle biografer.
Kulturministeriet er opmærksom på, at visse lokale biografer anvendes til en række forskelligartede kulturelle aktiviteter, der ikke alle har direkte forbindelse med almindelig offentlig filmforevisning, og at lokale biografer i nogen grad modtager kommunal støtte til gennemførelse af sådanne aktiviteter i dag.
Det kan f.eks. være filmrelaterede tilbud til handicappede, børn og ældre i form af specialiserede filmklubber, undervisningstilbud m.v., og anvendelse af biografens lokaler til andre kulturelle aktiviteter, som f.eks. teater- og koncertarrangementer.
 Lovforslaget har ikke til formål at begrænse kommunernes mulighed for at yde støtte til sådanne kulturelle aktiviteter, såfremt støttemodtageren ikke er biografvirksomheden selv.
 Kulturministeriet foreslår på den baggrund, at kulturministeren bemyndiges til at fastsætte regler for kommunalt tilskud til biografvirksomhed ud fra følgende principper:
 1) Der kan ydes støtte til kunstbiografer.
 2) Der kan ydes støtte til øvrige biografer i henhold til EUs gældende de minimis-forordning (på nuværende tidspunkt Kommissionens forordning (EF) nr. 1998/2006 af 15. december 2006 om anvendelse af traktatens artikel 87 og 88 på de minimis-støtte).
 Støtten til kunstbiografer vil kunne ydes uden noget maksimumsloft for støtten. Øvrige biografer vil efter de minimis-forordningen kunne modtage op til 200.000 euro beregnet over en treårig periode.
 Det foreslås endvidere, at kulturministeren anvender bemyndigelsen til at indføre en overgangsordning med henblik på at give kommunerne mulighed for at tilpasse sig de nye regler.
 Kommuner vil ikke kunne yde støtte til biografvirksomhed udover, hvad der følger af de regler, der fastsættes i medfør af loven.
 Med denne præcisering af reglerne er det Kulturministeriets vurdering, at kommunerne i et rimeligt omfang fortsat kan yde støtte til lokale biografer og understøtte et rigt og varieret biografudbud i hele Danmark til gavn for publikum og dansk film.
3. Lovforslagets økonomiske og administrative konsekvenser for det offentlige Lovforslaget medfører ingen udgifter for stat, regioner eller kommuner.
 Kulturministeriet vurderer, at lovforslaget kan have mindre administrative konsekvenser for kommuner, der yder tilskud til biografvirksomhed, idet kommunerne skal følge et nyt regelsæt for støtte til biografvirksomhed.
4. Lovforslagets økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Lovforslagets administrative konsekvenser for borgerne Lovforslaget har ingen administrative konsekvenser.
6. Lovforslagets miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Kommunal støtte til biografer kan indebære statsstøtte, jf. artikel 107, stk. 1, i EUF-traktaten.
Loven skal derfor notificeres til og godkendes af Kommissionen, inden der udbetales støtte.
8. Høring over lovforslaget Udkast til lovforslaget er sendt i høring til Det Danske Filminstitut, Danske Biografer, FAF, Danske Filminstruktører, FAFID, Børne- og Kulturchefforeningen, Danske Regioner, KL, Rigsrevisionen, Foreningen af Mindre og Mellemstore Biografer, Foreningen af Store Provinsbiografer, Danmarks Kunstbiografer, Foreningen af Større Provinsbiografer, CinemaxX og Nordisk Film Biografer.
Bemærkninger til lovforslagets enkelte bestemmelser Til § 1 Til nr. 1 Det foreslås, at kulturministeren bemyndiges til at fastsætte nærmere regler om kommunalt tilskud til biografvirksomhed.
Bemyndigelsen vil blive brugt til at fastsætte regler, der gør det muligt for kommunerne at yde tilskud til lokal biografvirksomhed, hvis biografen opfylder kriterierne for en kunstbiograf.
Støtten vil kunne ydes uden noget maksimumsloft for støtten.
Kriterierne for en kunstbiograf indebærer bl.a. andet, at biografen skal have et repertoire, der primært har til formål at øge kulturel mangfoldighed og tilbyde publikum et bredt udbud af film.
Desuden må biografens repertoire ikke systematisk konkurrere med kommercielle biografer i lokalområdet.
 Kommunen skal sikre sig, at der foreligger en godkendelse fra Det Danske Filminstitut om, at biografen tydeligt adskiller sig fra kommercielle biografer.
 Det Danske Filminstituts godkendelse af en biograf som kunstbiograf giver ikke biografen ret til nogen form for offentlig støtte hverken fra kommunen eller Det Danske Filminstitut.
Øvrige biografer kan kun modtage kommunalt tilskud i henhold til EUs gældende de minimis-forordning (på nuværende tidspunkt Kommissionens forordning (EF) nr. 1998/2006 af 15. december 2006 om anvendelse af traktatens artikel 87 og 88 på de minimis-støtte). I forbindelse med tildeling af støtte skal de kommunale myndigheder bl.a. sikre, at bestemmelserne om kumulation og støttelofter i nævnte forordning er overholdt.
Biografer vil efter de minimis-forordningen kunne modtage op til 200.000 euro beregnet over en treårig periode.
Til § 2 Loven skal notificeres til og godkendes af Kommissionen.
Bemyndigelsesbestemmelsen indebærer, at ændringen af filmloven og bekendtgørelsen kan sættes i kraft samtidig, når Kommissionens godkendelse foreligger.
Kulturministeren har mulighed for at fastsætte regler om en overgangsordning, der giver kommunerne rimelig tid til at tilpasse sig de nye regler.
