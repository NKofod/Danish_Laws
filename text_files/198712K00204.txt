Nr LSF 204 Forslag til Lov om en opsparingsordning for kunstnere m.fl.
Fremsat af Bernhard Baunsgaard (RV) Ole Vig Jensen (RV) Marianne Jelved  

 (RV) Aase Olesen (RV) Niels Helveg Petersen (RV) den 29. januar 1988 § 1. Ved opgørelsen af den skattepligtige indkomst kan forfattere, billedkunstnere, komponister, arkitekter, scene- og filminstruktører, optrædende kunstnere og andre, der ved deres personlige indsats frembringer kunstneriske værker eller yder kunstneriske præstationer, jf. kapitel I og kapitel V i lov om ophavsretten til litterære og kunstneriske værker, foretage opsparing efter reglerne i denne lov.
Stk. 2. Indkomst, som skal danne grundlag for fradrag efter denne lov, skal være opnået ved en præstation eller en afhændelse eller andre lignende dispositioner over en ophavsrettighed til et værk eller arbejde, som den pågældende selv har frembragt.
Stk. 3. Almindelig periodisk løn under et fast ansættelsesforhold er ikke omfattet af reglerne i denne lov.
Stk. 4. Opsparingen kan fradrages i den skattepligtige indkomst i det indkomstår, for hvilket opsparingen finder sted.
Indkomsten skal være erhvervet i opsparingsåret.
Stk. 5. Der skal mindst opspares 500 kr., og der kan højst opspares 25 pct. af den i stk. 1 anførte indtægt, dog således, at der altid kan opspares 50.000 kr. af denne indkomst.
§ 2. Inden udløbet af fristen for indgivelse af selvangivelse for opsparingsåret skal beløbet til opsparing indsættes på en konto i et af de pengeinstitutter, som er omfattet af stk. 3.
Stk. 2. Kontoen benævnes »opsparingsordning for kunstnere m.fl.«  

 og skal bære påtegning om den skattepligtiges navn, adresse og personnummer.
Stk. 3. Konto for opsparingsordning for kunstnere m.fl. kan oprettes i danske banker og sparekasser samt i andelskasser, som er medlem af Foreningen Danske Andelskasser, og som underkaster sig de kontrolforanstaltninger med hensyn til disse konti, som fastsættes af skatteministeren.
§ 3. Hævede beløb medtages i den skattepligtige almindelige indkomst i det indkomstår, hvori de er hævet.
Stk. 2. Opsparingen skal være hævet i sin helhed inden 12 år efter udløbet af opsparingsåret.
Stk. 3. Har en skattepligtig foretaget opsparing for flere indkomstår, skal opsparingen vedrørende et givet indkomstår først kunne hæves, når tidligere opsparinger er hævet fuldt ud.
Stk. 4. Er opsparingen ikke hævet i sin helhed inden den frist, som er angivet i stk. 2, medregnes opsparingen i den skattepligtige almindelige indkomst for det indkomstår, hvor fristen udløber.
§ 4. I tilfælde af den skattepligtiges død eller konkurs skal der foretages en efterbeskatning af ikkehævede opsparinger gennem en forhøjelse af den skattepligtige indkomst for opsparingsårene med de pågældende beløb.
Det samme gælder, hvis skattepligten efter kildeskattelovens § 1 ophører af anden grund end ved død.
Stk. 2. Det indestående beløb på kontoen for opsparingsordning for kunstnere m.fl. tjener til sikkerhed for det skattekrav, som kan opstå efter stk. 1, og kan ikke forlanges udbetalt, før dette krav er fyldestgjort.
Stk. 3. I tilfælde af kontohaverens død kan det opsparede beløb dog overtages af den efterlevende ægtefælle på de betingelser, som var gældende for afdøde.
§ 5. Foretagne indskud på kontoen kan ikke gøres til genstand for kreditorforfølgning, jf. dog § 4.
§ 6. Renter, der tilskrives kontoen, kan hæves i overensstemmelse med de regler, som vedkommende pengeinstitut har fastsat herom.
§ 7. Opsparede beløb medregnes ved opgørelsen af den skattepligtige formue.
§ 8. Skatteministeren kan fastsætte nærmere regler for pengeinstitutternes medvirken ved ordningen og for tilsynet med de i pengeinstitutterne oprettede konti.
Stk. 2. Skatteministeren fastsætter i øvrigt de nærmere regler for gennemførelsen af denne lov, herunder tidspunktet for lovens ikrafttræden.
 § 9. Loven gælder ikke for Færøerne og Grønland.
 § 10. Loven har virkning fra og med indkomståret 1988.
Bemærkninger til lovforslaget Almindelige bemærkninger Lovforslaget går ud på at gennemføre en opsparingsordning, der især vil komme kunstnere til gode.
Når der er opsparet et tilstrækkeligt beløb, har disse kunstnere mulighed for i en periode alene at leve af udtræk fra kontoen, mens de koncentrerer sig om det kunstneriske arbejde.
Lovforslaget er på nær enkelte redaktionelle ændringer identisk med et forslag, der er optrykt i Betænkning 1095, København april 1987 om beskatning af kunstnere.
(Delbetænkning om forskellige udjævningsmuligheder for kunstneres skattepligtige indkomster afgivet af Kunstnerbeskatningsudvalget).
Ordningen er et supplement til lempelsesreglen i § 17, stk. 1, i lov om særlig indkomstskat.
Lempelsesreglen i § 17, stk. 1, i lov om særlig indkomstskat tager sigte på udjævning af ekstraordinært store indkomster fra arbejder af kunstnerisk karakter m.v.
Der henvises i øvrigt til det af Det Radikale Venstre fremsatte lovforslag om ændring af lov om særlig indkomstskat.
(Engangsindtægter for kunstnere m.fl.). (Lovforslag nr.
L 203).
En afgørende forskel mellem denne ordning og den her foreslåede ordning er, at der efter dette forslag kan ske en opsparing af løbende, jævne indtægter fra den kunstneriske virksomhed.
Dette kan f.eks. være tilfældet for en forfatter, som har løbende biblioteksafgifter.
I det hele taget vil ordningen være til gavn for de kunstnergrupper, som sædvanligvis vil være nødt til at have et fast arbejde ved siden af deres kunstneriske virksomhed, og hvor denne kunstneriske virksomhed set over en periode kan medføre relativt jævne, men ofte lave indkomster.
Disse kunstnere vil typisk ikke opfylde betingelserne for at få lempelse efter § 17, stk. 1, i lov om særlig indkomstskat.
Den foreslåede ordning vil have betydning, når en kunstner ønsker at koncentrere sig om at udføre et bestemt værk, f.eks. at skrive en bog eller at udarbejde et projekt, f.eks. med henblik på deltagelse i en konkurrence.
Ordningen vil imidlertid også have betydning for kunstnere, som overvejer at overgå til fuldstændigt at leve af deres kunstneriske virksomhed.
Disse kunstnere får med denne ordning mulighed for at prøve, om der er mulighed for at leve af f.eks. at male eller skrive, uden at deres egen eller deres families økonomi af den grund kommer til at stå på spil.
Den foreslåede ordning skal endvidere ses i lyset af de henlæggelses- og opsparingsordninger, som mange erhvervsdrivende har mulighed for at benytte.
Selv om mange kunstnere henregnes til de selvstændige erhvervsdrivendes gruppe, har kunstnere i realiteten ikke mulighed for at benytte disse ordninger.
Det, som kunstnerne typisk har brug for, er opsparing med henblik på investering i tid, mens ordningerne for de erhvervsdrivende typisk tager sigte på anskaffelse af f.eks.
 afskrivningsberettigede aktiver.
Ved udformningen af de forskellige bestemmelser er det tilstræbt, at ordningen giver så få administrative problemer som muligt for såvel kunstnere som myndigheder.
Bemærkninger til de enkelte bestemmelser Til § 1 Det grundlæggende princip i opsparingsordningen er, at det opsparede beløb fradrages i den skattepligtige indkomst i det indkomstår, hvor opsparingen finder sted, og til gengæld indtægtsføres i det år, hvor det hæves.
Berettiget til at foretage en opsparing efter lovforslagets regler er personer, der har haft indtægter, som er resultatet af et arbejde af litterær, kunstnerisk, videnskabelig eller lignende karakter.
Persongrupperne skal være omfattet af ophavsretslovens kapitel I eller V.
Det kan dreje sig om f.eks. forfattere, billedkunstnere, komponister, arkitekter, scene- og filminstruktører og optrædende kunstnere.
Også kunstnere, der har indtægter i forbindelse med freelance-engagementer, er omfattet af opsparingsordningen.
Er der imidlertid tale om indtægter fra et almindeligt længerevarende ansættelsesforhold, kan der ikke foretages opsparing af denne del af indkomsten.
Til § 2 Beløb til opsparing skal indsættes på en konto i et pengeinstitut inden udløbet af fristen for indgivelse af selvangivelse for opsparingsåret.
F.eks. har en kunstner i 1987 tjent 100.000 kr.
som nævnt i lovforslagets § 1. Det maksimale beløb til opsparing af denne indkomst er 50.000 kr.
Kunstnerens indkomstår følger kalenderåret, og den pågældende kunstner er undergivet den sædvanlige frist for indgivelse af selvangivelse.
I denne situation skal den nævnte indkomst være optjent fra den 1. januar 1987 til den 31. december 1987. Opsparingen kan ske i perioden fra den 1. januar 1987 til den 15. februar 1988.
Den indkomst, som opsparingen beregnes af, skal være indkomst, der efter de sædvanlige regler er skattepligtig almindelig indkomst for kunstneren.
Det sædvanlige er, at kunstnere beskattes i det år, hvor et kunstværk sælges, og ikke i det år, hvor det fuldføres.
Afgørende for beskatningen af indkomsterne er det tidspunkt, hvor kunstneren efter aftale med køberen har erhvervet en endelig ret til salgssummen.
Dette betyder, at både kontantbeløb og tilgodehavender skal medregnes ved indkomstopgørelsen i det pågældende år.
Det vil sige, at opsparingen både kan beregnes af indkomne kontantbeløb fra salg af kunstværker og for tilgodehavender, der i øvrigt skal medregnes i den skattepligtige indkomst.
Honorarer for flerårige arbejder, der udbetales som et samlet beløb, skal normalt først beskattes, når arbejdet er afsluttet og honoraret for arbejdet er fastsat og udbetalt.
Eventuel opsparing af sådanne indkomster kan derfor først foretages fra dette tidspunkt.
 Forfatterhonorarer skal principielt beskattes, når de er indtjent.
Den del af honoraret, der udbetales som en procentdel af salgsindtægten, og som først kommer til udbetaling efter det år, på grundlag af hvis salgsindtægter andelen beregnes, beskattes efter praksis først i udbetalingsåret.
Af samme grund kan der først foretages opsparing af beløbet i samme år.
 Acontobeløb beskattes normalt i de år, hvor det bliver udbetalt.
Derfor kan der også foretages opsparing af acontobeløb i udbetalingsåret.
Der kan ikke foretages opsparing af indtægter, der stammer fra ophavsrettigheder eller nærstående rettigheder (jf. kapitel V i ophavsretsloven), der ikke er tilvejebragt af kunstneren selv.
Det gælder f.eks. arvede rettigheder eller rettigheder, som er købt.
Kontoen benævnes »opsparingsordning for kunstnere m.fl.« og skal bære påtegning om den skattepligtiges navn, adresse og personnummer.
En konto for opsparingsordning for kunstnere m.fl.
skal oprettes i pengeinstitutter, som har underkastet sig de kontrolforanstaltninger, som fastsættes af skatteministeren.
Der vil formentlig i første række blive tale om, at pengeinstitutterne skal indberette årets bevægelser på kontoen til skattemyndighederne.
Til § 3 Hævede beløb skal medtages i den skattepligtige almindelige indkomst i det indkomstår, hvori de er hævet.
Indsatte beløb skal hæves på den måde, at først indsatte beløb også hæves først.
Er indsatte beløb ikke hævet i deres helhed, når 12-års-fristen udløber, skal beløbet medregnes i den skattepligtige almindelige indkomst for det indkomstår, hvor fristen udløber.
Til §§ 4 og 5 Opsparede beløb skal i første række komme kunstnerne til gode.
Foretagne indskud på kontoen kan derfor ikke umiddelbart gøres til genstand for kreditorforfølgning eller falde i arv.
I tilfælde af den skattepligtiges død eller konkurs skal der foretages en efterbeskatning af ikke anvendte opsparinger.
Efterbeskatningen gennemføres på den måde, at den skattepligtige indkomst for de enkelte opsparingsår forhøjes med de ubenyttede beløb.
Herefter beregnes den skat, der skulle have været betalt, såfremt der ikke havde været foretaget fradrag i den skattepligtige indkomst for indsatte beløb på kontoen.
Der skal ligeledes ske efterbeskatning, hvis skattepligten efter kildeskattelovens § 1 ophører af anden grund end ved død, dvs.
 ved fraflytning.
Det indestående beløb tjener til sikkerhed for det skattekrav, som kan opstå i forbindelse med efterbeskatningen.
Det indestående beløb kan derfor ikke forlanges udbetalt, før skattevæsenets krav er fyldestgjort.
Til §§ 6 og 7 Renter, der tilskrives indestående beløb, hæves i overensstemmelse med de regler, som vedkommende pengeinstitut har fastsat herom.
Renterne medregnes i den skattepligtige indkomst efter de sædvanlige regler, dvs. det tidspunkt, hvor renterne kan forlanges tilskrevet kontoen til en sædvanlig rentetilskrivningstermin, eller ved fuldstændig ophævelse af kontoen.
Samtlige opsparede beløb skal medregnes ved opgørelsen af den skattepligtige formue.
Til § 8 § 8 indeholder en bemyndigelsesbestemmelse til skatteministeren til at fastsætte de nærmere regler for pengeinstitutternes medvirken ved ordningen.
Endvidere bemyndiges skatteministeren til at fastsætte de nærmere regler for gennemførelsen af loven.
