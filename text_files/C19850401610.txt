Spørgsmålet om fælles forældremyndighed i relation til individuel  

 boligstøtte har i de seneste måneder gentagne gange været rejst over for  

 boligstyrelsen.
På den baggrund skal man oplyse, at folketinget nu har  

 vedtaget en ændring af lov om individuel boligstøtte, hvorefter der i lovens  

 § 6 som nyt stk. 4 er indsat følgende bestemmelse: »Lever forældre, der  

 har fælles forældremyndighed, ikke sammen, og opholder barnet sig lige meget  

 hos begge forældre, medregnes barnet ved beregningen af boligstøtte til den  

 husstand, på hvis adresse det er tilmeldt folkeregistret.« Folketinget har samtidig vedtaget en bestemmelse (§ 64, stk. 2), hvorefter  

 »udgifterne til boligstøtte til personer, der har opnået  

 opholdstilladelse efter bestemmelserne i udlændingelovens §§ 7-8, refunderes  

 af staten med 100 pct., indtil de pågældende har klaret sig uden hjælp efter  

 lov om social bistand i en sammenhængende periode på 2 år.« Begge ændringer træder i kraft 1. januar 1986.
Fra samme dato foretages kun kontantvurdering af faste ejendomme.
Efter  

 den hidtil gældende praksis, der er beskrevet i pkt. 11.1 i boligstyrelsens  

 cirkulære af 30. august 1982 om individuel boligstøtte, har der kunnet gives  

 tilladelse til, at et skadesløsbrev til sikkerhed for et boligydelseslån  

 kunne rykke tilbage for senere optagelse af et realkreditlån, såfremt  

 skadesløsbrevet efter rykning havde sikkerhed inden for det beløb, hvortil  

 vurderingsrådet havde ansat ejendommen til ejendomsværdi, inden omregning til  

 kontantværdi efter § 6 A i lov om vurdering af landets faste ejendomme.
Det er boligstyrelsens opfattelse, at der efter 1. januar 1986 indtil  

 videre kan meddeles rykningstilladelse for et boligydelseslån, såfremt  

 skadesløsbrevet efter rykningen har sikkerhed inden for den senest  

 foreliggende kontantværdiansættelse med tillæg af 30 pct.
Dette forhold vil iøvrigt blive taget op til  

 overvejelse i forbindelse med en kommende revision af loven.
