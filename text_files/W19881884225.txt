 Ved opgørelsen af avancen ved salg af en på tvangsauktion tilbagekøbt  

 ejendom skulle den objektive kursværdi lægges til grund på et pantebrev,  

 hidrørende fra oprindelige salg af ejendommen, da ejer og panthaver var  

 identiske personer - også selv om pantebrevet var aflyst i forbindelse med  

 omprioritering.
 A klagede over, at hun for indkomståret 1984 var anset for særlig  

 indkomstskattepligtig af en avance på 35.500 kr. ved ejendomssalg.
Det fremgik af sagen, at klageren og hendes samlever, som ejede en ejendom  

 i lige sameje, i 1976 havde solgt denne ejendom.
I september 1983 havde de  

 ved tvangsauktion tilbagekøbt ejendommen i den hensigt at sikre en fordring  

 på til rest nominelt 92.124 kr. ifølge et sælgerpantebrev på oprindelig  

 nominelt 136.000 kr., som de havde erhvervet ved salget i 1976. De havde  

 videresolgt ejendommen i marts 1984.
 Ved beregningen af den særlige indkomst til 71.000 kr., eller 35.500 kr.  

 for hver af samejerne, havde skatterådet fastsat en kursværdi på 66 på  

 tidspunktet for tvangsauktionen, september 1983, og på 63 på tidspunktet for  

 videresalget i marts 1984. Disse kurser svarede - ubestridt af klagerens  

 revisor - til de af Statsskattedirektoratet fastsatte vejledende  

 pantebrevskurser på de relevante tidspunkter.
Klagerens revisor påstod en kurs på 100 lagt til grund for beregningen af  

 anskaffelsessummen i september 1983, idet han påberåbte sig bestemmelsen i  

 ejendomsavancebeskatningslovens § 4, stk. 4. Klagerens revisor gjorde  

 gældende, at ejendommen efter tilbagekøbet på tvangsauktionen var renoveret  

 og omprioriteret med henblik på opnåelse af størst mulig salgsavance, og som  

 et led i denne omprioritering var det omhandlede pantebrev aflyst.
Det var  

 herefter revisorens synspunkt, at pantebrevet burde anses indfriet til pari,  

 idet en pantebrevskreditor i forbindelse med en omprioritering normalt ikke  

 accepterede et kursnedslag på sin fordring.
 De stedlige skattemyndigheder havde imødegået det anførte synspunkt med  

 henvisning til en udtalelse fra Skattedepartementet (550-1-48), hvor det var  

 udtalt, at et sælgerpantebrevs kursværdi på indfrielsesdagen i henhold til  

 nævnte lovbestemmelse efter departementets opfattelse skulle opgøres til den  

 objektive kursværdi og ikke til den værdi, som gældsposten faktisk var  

 indfriet til.
 Landsskatteretten var enig i, at det var den objektive kursværdi, der  

 skulle lægges til grund for beregningen af anskaffelsessummen, når ejer og  

 panthaver var identiske personer.
 Den påklagede ansættelse blev derfor stadfæstet.
 LV 1987, H 1.3.1.
