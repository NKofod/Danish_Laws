Betænkning afgivet af Social- og Indenrigsudvalget den 24. november 2016 Betænkning over Forslag til lov om ændring af lov om socialtilsyn, lov om social service og lov om voksenansvar for anbragte børn og unge (Opfølgning på socialtilsynsreformen m.v.) [af social- og indenrigsministeren (Karen Ellemann)]:
1. Ændringsforslag Social- og indenrigsministeren har stillet 6 ændringsforslag til lovforslaget.
2. Udvalgsarbejdet Lovforslaget blev fremsat den 5. oktober 2016 og var til 1. behandling den 14. oktober 2016. Lovforslaget blev efter 1. behandling henvist til behandling i Social- og Indenrigsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og social- og indenrigsministeren sendte den 7. juli 2016 dette udkast til udvalget, jf. (folketingsåret 2015-16) SOU alm. del  bilag 350. Den 5. oktober 2016 sendte social- og indenrigsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til social- og indenrigsministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af social- og indenrigsministeren, tiltrådt af udvalget:
 1) Efter nr. 1 indsættes som nyt nummer:
»01. I § 3, stk. 1, nr. 2, ændres »§ 5, stk. 7« til: »§ 5, stk. 8«.« [Teknisk ændring] 2) Efter nr. 5 indsættes som nyt nummer:
»02. I § 5, stk. 10, ændres »tilrettelæggelse og« til: »tilrettelæggelse,«, og efter »med godkendelsen« indsættes: »og om socialtilsynets afgørelser efter stk. 4«.« [Præcisering af bemyndigelsen] 3) Efter nr. 12 indsættes som nyt nummer:
»03. I § 7, stk. 4, ændres », hvilke forhold der skal inddrages i« til: »tilrettelæggelsen og indholdet af«.« [Præcisering af bemyndigelsen] 4) Efter nr. 14 indsættes som nyt nummer:
»04. I § 9, stk. 2, indsættes efter »årsrapporten«: », og om indsendelse og offentliggørelse af årsrapporten«.« [Præcisering af bemyndigelsen] Til § 3 5) Efter nr. 2 indsættes som nyt nummer:
 »01. I § 2 indsættes som stk. 4:
»Stk. 4. §§ 6, 8 og 9 finder anvendelse på interne skoler tilknyttet anbringelsessteder efter § 66, stk. 1, nr. 5 og 6, i lov om social service.«« [Opfølgning på voksenansvarslovens bemærkninger] 6) Nr. 6 affattes således:
»6. I § 21, stk. 1, udgår », 18«, og »20« ændres til: »19«.« [Præcisering af bestemmelsen] Bemærkninger Til nr. 1 Det fremgår af den gældende bestemmelse i socialtilsynslovens § 3, stk. 1, nr. 2, at socialtilsynet kan tilbyde at udføre opgaver efter delegation fra det ansvarlige regionsråd, jf. § 5, stk. 7, i lov om social service.
Det betyder, at regionsrådet kan delegere sin kompetence til at føre driftsorienteret tilsyn med egne tilbud til socialtilsynet.
 Ved lov nr. 722 af 25. juni 2014 om ændring af lov om social service, lov om retssikkerhed og administration på det sociale område og forskellige andre love, som er trådt i kraft den 1. juli 2014, blev § 5, stk. 7, i lov om social service til § 5, stk. 8.
 Med den foreslåede ændring bringes henvisningen i socialtilsynslovens § 3, stk. 1, nr. 2, i overensstemmelse med de gældende regler i lov om social service.
Til nr. 2 Det fremgår i dag af bemyndigelsesbestemmelsen i socialtilsynslovens § 5, stk. 10, at social- og indenrigsministeren kan fastsætte nærmere regler om godkendelsens tilrettelæggelse og om socialtilsynets forpligtelser i forbindelse med godkendelsen.
 Med ændringen foreslås det, at bemyndigelsesbestemmelsen i socialtilsynslovens § 5, stk. 10, ændres, således at bestemmelsen fremover tillige giver ministeren bemyndigelse til at fastsætte nærmere regler om socialtilsynets afgørelser efter socialtilsynslovens § 5, stk. 4.
 Bemyndigelsesbestemmelsen i socialtilsynslovens § 5, stk. 10, vil således fremover samlet set indebære, at social- og indenrigsministeren kan fastsætte nærmere regler om godkendelsens tilrettelæggelse, om socialtilsynets forpligtelser i forbindelse med godkendelsen og om socialtilsynets afgørelser efter socialtilsynslovens § 5, stk. 4.
Det fremgår af socialtilsynslovens § 5, stk. 4, at socialtilsynet, når særlige grunde taler for det, kan træffe afgørelse om, at ikkegodkendte tilbud, som er nævnt i lovens § 4, stk. 1, nr. 1-3, og som kommunalbestyrelsen i akutsituationer har visiteret borgere til i en periode på op til 3 uger, jf. § 4, stk. 4, i lov om social service, kan anvendes i yderligere 3 uger.
Med den foreslåede ændring tydeliggøres det, at ministeren har udtrykkelig bemyndigelse til at fastsætte regler, der omhandler socialtilsynets afgørelser om anvendelsen af ikkegodkendte tilbud.
Med ændringen af socialtilsynsloven sikres det således, at ministeren har udtrykkelig bemyndigelse til i en kommende ny bekendtgørelse om socialtilsyn at fastsætte en bestemmelse svarende til § 2 i bekendtgørelse nr. 730 af 15. juni 2016 om socialtilsyn.
Af bestemmelsen fremgår det, at socialtilsynet træffer afgørelse efter socialtilsynslovens § 5, stk. 4, på baggrund af en ansøgning fra den visiterende eller anbringende kommunalbestyrelse.
Det tydeliggøres herudover, at ministeren kan fastsætte bestemmelsen i § 2, stk. 1, 2. pkt., om, at der ikke er formkrav til ansøgningen.
Formålet med de gældende bestemmelser er at sikre en ordning, hvorefter det kun er den visiterende eller anbringende kommune, der kan søge om at kunne anvende ikkegodkendte tilbud i yderligere 3 uger.
Det ikkegodkendte tilbud vil således ikke kunne søge om at kunne blive anvendt i yderligere 3 uger.
Det ikkegodkendte tilbud vil fortsat skulle søge om generel godkendelse, hvis det ønsker at indgå i kommunernes forsyning.
 Med ændringen af bemyndigelsen sikres det således, at de gældende regler i socialtilsynsbekendtgørelsen kan videreføres.
Til nr. 3 Det fremgår i dag af socialtilsynslovens § 7, stk. 4, at social- og indenrigsministeren fastsætter nærmere regler om, hvilke forhold der skal inddrages i det driftsorienterede tilsyn.
 Med ændringen foreslås det, at bemyndigelsesbestemmelsen i socialtilsynslovens § 7, stk. 4, ændres, således at bestemmelsen fremover i stedet giver ministeren bemyndigelse til at fastsætte nærmere regler om tilrettelæggelsen og indholdet af det driftsorienterede tilsyn, socialtilsynet efter socialtilsynslovens § 7, stk. 1, skal føre med tilbud, som er nævnt i socialtilsynslovens § 4, stk. 1, for at sikre, at tilbuddene fortsat har den fornødne kvalitet.
 Med den foreslåede ændring tydeliggøres det, at ministeren har udtrykkelig bemyndigelse til også at fastsætte regler om tilrettelæggelsen af det driftsorienterede tilsyn.
Med ændringen af socialtilsynsloven sikres det således, at ministeren har udtrykkelig bemyndigelse til i en kommende ny bekendtgørelse om socialtilsyn at fastsætte en bestemmelse svarende til § 6, stk. 2, 1. og 3. pkt., i bekendtgørelse nr. 730 af 15. juni 2016 om socialtilsyn om, at tilsynsintensiteten for det driftsorienterede tilsyn skal tilrettelægges efter forholdene og fastsættes af socialtilsynet efter en risikovurdering, og at der skal aflægges et årligt tilsynsbesøg i hver afdeling i tilbud med flere afdelinger.
Formålet med de gældende bestemmelser er at give en rettesnor for tilrettelæggelsen af det driftsorienterede tilsyn, ligesom formålet er at sikre, at der i tilbud med flere afdelinger er et tilsynsbesøg i hver afdeling.
 Med ændringen af bemyndigelsen sikres det således, at de gældende regler i socialtilsynsbekendtgørelsen kan videreføres.
Til nr. 4 Det fremgår i dag af socialtilsynslovens § 9, stk. 2, at social- og indenrigsministeren fastsætter nærmere regler om, hvilke forhold der skal redegøres for i den årsrapport, socialtilsynet efter socialtilsynslovens § 9, stk. 1, skal udarbejde om tilbuddenes kvalitet.
 Med ændringen foreslås det, at bemyndigelsesbestemmelsen i socialtilsynslovens § 9, stk. 2, ændres, således at bestemmelsen fremover tillige giver ministeren udtrykkelig bemyndigelse til at fastsætte regler om indsendelsen og offentliggørelsen af socialtilsynenes årsrapport.
 Bemyndigelsesbestemmelsen i socialtilsynslovens § 9, stk. 2, vil således fremover samlet set indebære, at social- og indenrigsministeren fastsætter nærmere regler om, hvilke forhold der skal redegøres for i årsrapporten, og for indsendelse og offentliggørelse af årsrapporten.
Med ændringen af socialtilsynsloven sikres det således, at ministeren har udtrykkelig bemyndigelse til i en kommende ny bekendtgørelse om socialtilsyn at fastsætte en bestemmelse svarende til § 11, stk. 5, 1. pkt., i bekendtgørelse nr. 730 af 15. juni 2016 om socialtilsyn om, at socialtilsynenes årsrapport senest den 1. juli året efter det kalenderår, årsrapporten vedrører, skal sendes til Socialstyrelsens auditfunktion og til sekretariatet for udarbejdelse af rammeaftalerne for regionen, og en bestemmelse svarende til bekendtgørelsens § 11, stk. 5, 2. pkt., om, at årsrapporten offentliggøres på socialtilsynets hjemmeside.
Formålet med de gældende bestemmelser er at fastsætte en frist, inden for hvilken årsrapporten skal indsendes til de myndigheder, der skal anvende årsrapporten i deres videre arbejde, og at sikre årsrapportens offentliggørelse.
 Med ændringen af bemyndigelsen sikres det således, at de gældende regler i socialtilsynsbekendtgørelsen kan videreføres.
Til nr. 5 Med ændringen foreslås det gennem tilføjelsen af et nyt stykke 4 til § 2 i lov nr. 619 af 8. juni 2016 om voksenansvar for anbragte børn og unge, at der kan anvendes fysisk guidning efter voksenansvarslovens § 6, afværgehjælp efter lovens § 8 og fysisk magt efter lovens § 9 på interne skoler tilknyttet anbringelsessteder efter § 66, stk. 1, nr. 5 og 6, i lov om social service.
Af bemærkningerne til forslag til lov om voksenansvar for anbragte børn og unge, jf.
Folketingstidende 2015-16, sektion A, L 162, som er vedtaget, fremgår det, at de interne skoler på anbringelsessteder efter § 66, stk. 1, nr. 5 og 6, i lov om social service omfattes af forslagene til §§ 6, 8 og 9, jf. ovenfor.
Man kan dog ikke udlede af den vedtagne lovtekst, at det kun er bestemmelserne i §§ 6, 8 og 9, der finder anvendelse på de interne skoler.
Derfor er der behov for en tydeliggørelse af dette i § 2 i lov om voksenansvar for anbragte børn og unge.
Det fremgår endvidere af bemærkningerne til lovforslag nr.
L 162, at udvidelsen af reglernes anvendelsesområde i forhold til interne skoler omfatter personalet på institutionen, der udfører pædagogisk arbejde eller undervisning på den interne skole.
Som en konsekvens af ovenstående blev der samtidig med vedtagelsen af lovforslag nr.
L 162 derfor foretaget en ændring af folkeskolelovens § 52, jf. § 4, nr. 1, i det samtidig fremsatte lovforslag om ændring af lov om social service, lov om socialtilsyn og folkeskoleloven (Konsekvensændringer som følge af lov om voksenansvar over for anbragte børn og unge), jf.
Folketingstidende 2015-16, sektion A, L 163.
Til nr. 6 Det fremgår i dag af § 21 i lov nr. 619 af 8. juni 2016 om voksenansvar for anbragte børn og unge, at magtanvendelse eller andre indgreb i selvbestemmelsesretten efter en række andre nærmere angivne bestemmelser i voksenansvarsloven samt magtanvendelse i øvrigt skal registreres og indberettes af anbringelsesstedet til den kommunalbestyrelse, der har ansvaret for barnets eller den unges ophold på anbringelsesstedet, og til det socialtilsyn, der fører driftsorienteret tilsyn med anbringelsesstedet.
 Med ændringen foreslås det som noget nyt, at henvisningen til § 18 udgår af § 21 i lov nr. 619 af 8. juni 2016 om voksenansvar for anbragte børn og unge. Ændringen indebærer, at magtanvendelse eller andre indgreb i selvbestemmelsesretten efter voksenansvarslovens § 18 ikke længere skal registreres og indberettes efter reglerne i § 21.
 Efter voksenansvarslovens § 18 gælder retsplejelovens § 771 og § 772, stk. 1 og stk. 2, 1. pkt., om besøgs-, brev- og telefonkontrol tilsvarende for unge, der efter retsplejelovens § 765 er anbragt på sikrede døgninstitutioner efter § 66, stk. 1, nr. 6, i lov om social service.
Det fremgår af bemærkningerne til lov om voksenansvar for anbragte børn og unge, jf.
Folketingstidende 2015-16, sektion A, L 162 som fremsat, at det aldrig har været hensigten med loven, at afgørelser, der træffes efter retsplejelovens § 771 og § 772, stk. 1 og stk. 2, 1. pkt., om besøgs-, brev- og telefonkontrol for unge i varetægtssurrogat, jf. retsplejelovens § 765, skal registreres og indberettes efter reglerne i lov nr. 619 om voksenansvar for anbragte børn og unge af 8. juni 2016 § 21.
Kommunalbestyrelsen har ingen indflydelse på en sådan afgørelse, og sådanne indgreb skal heller ikke registreres og indberettes efter gældende ret.
Med den foreslåede bestemmelse udgår henvisningen til § 18 således af § 21 i lov nr. 619 om voksenansvar for anbragte børn og unge af 8. juni 2016.
 Med ændringen foreslås det endvidere i overensstemmelse med det forslag, der allerede er fremsat i lovforslaget, jf. lovforslagets § 3, nr. 6, at det er magtanvendelse eller andre indgreb i selvbestemmelsesretten efter voksenansvarslovens § 19 og ikke § 20, der skal registreres og indberettes til henholdsvis den anbringende kommune og socialtilsynet efter de nærmere regler i voksenansvarslovens § 21.
Der er således alene tale om en ændring af redaktionel karakter, da der ved en fejl er henvist til § 20 i stedet for § 19 i den nuværende formulering af bestemmelsen Der henvises i øvrigt til lovforslagets specielle bemærkninger til § 3, nr. 6.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Jakob Engel-Schmidt (V) Carl Holst (V) Jane Heitmann (V) Hans Andersen (V) Thomas Danielsen (V) Anni Matthiesen (V) Merete Riisager (LA) Danny K.
Malkowski (LA) Anders Johansson (KF) Magnus Heunicke (S) Erik Christensen (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Yildiz Akdogan (S) Finn Sørensen (EL) Pernille Skipper (EL) Torsten Gejl (ALT) Marianne Jelved (RV) Andreas Steenberg (RV) Trine Torp (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
