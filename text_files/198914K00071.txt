Nr BTL 71 Betænkning over Forslag til lov om ændring af lov om statstilskud til  

 udnyttelse af vedvarende energikilder m.v. (Godkendelse af vindkraftanlæg  

 m.v.)   

 Nr L 71 1989-90, 1. samling Afgivet af Det Energipolitiske Udvalg Afgivet: 19900425 Udvalget har behandlet lovforslaget i nogle møder og har herunder stillet spørgsmål til energiministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra:
Danske Elværkers Forening, Danske Vindkraftværker, Foreningen af Danske Vindmøllefabrikanter/FDV og Nordvestjysk Folkecenter for Vedvarende Energi.
 Der er af energiministeren stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål er optrykt som bilag til betænkningen tillige  

 med energiministerens svar herpå.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det af  

 energiministeren stillede ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) ønsker at fremsætte følgende bemærkninger:
 En væsentlig del af lovens hensigt er at fremme sikkerheden ved  

 vindmølledrift i Danmark og at styrke dansk vindkrafts stilling i udlandet.
Der er derfor behov for en klar og gennemskuelig godkendelsesordning, som  

 kan medvirke til at bevare Danmarks nuværende stilling.
Dette kræver, at der  

 indarbejdes en helt ensartet sagsbehandling, som hviler på et alment  

 tilgængeligt og fyldestgørende regelgrundlag.
 Sker det ikke, vil dette kunne skade dansk vindmølleeksport, f.eks. til  

 det tyske marked.
 Under behandlingen af lovforslaget er der kommet en række indvendinger fra  

 Nordvestjysk Folkecenter for Vedvarende Energi, hvorefter det frygtes, at der  

 vil kunne opstå problemer for dansk vindmølleeksport, dersom der ikke sikres  

 en adskillelse af den rådgivende og den godkendende funktion.
 Socialistisk Folkeparti forventer, at det ved administrationen af denne  

 lov sikres, at det problem, der peges på fra Nordvestjysk Folkecenter for  

 Vedvarende Energi, ikke opstår, sådan at den danske praksis ikke vil volde  

 problemer for dansk vindmølleeksport.
Kristeligt Folkeparti er fremkommet med et betænkningsbidrag vedrørende  

 offshoremøller m.v.
Dette kan SF ikke støtte.
SF er her tilfreds med  

 ministerens hidtidige svar, og Kristeligt Folkepartis bidrag er efter SF's  

 mening møntet på at forhindre offshoremøller i Århus Bugt.
De møller ønsker  

 SF opstillet.
 Et andet mindretal inden for flertallet (Kristeligt Folkepartis medlem af  

 udvalget) ønsker at udtale følgende:
 Mindretallet er generelt positiv over for anvendelse af vedvarende  

 energiformer og ønsker disse fremmet mest muligt til gavn for miljøet.
Mindretallet finder, at det bør sikres, at en yderligere udnyttelse af  

 vedvarende energikilder ikke medfører forringelser af miljøet i bred  

 forstand.
Det må sikres, at naturværdier ikke går tabt ved udnyttelsen af  

 miljøvenlige energiformer.
Specielt med hensyn til etablering af vindmøller finder mindretallet, at  

 der skal tages hensyn til naturen.
Der bør ikke være uoverensstemmelse mellem  

 ejerens og naboernes æstetiske opfattelse, ligesom det bør sikres, at  

 naboerne ikke generes af støj fra vindmøllerne.
Disse hensyn til naboer skal tages ved etablering af vindkraftanlæg såvel  

 på land- som på søterritorier.
Ved etablering på søterritorier må der  

 yderligere tages hensyn til dyre- og plantemiljøet i havet samt til brugerne  

 af havet, f.eks. skibsfarten, lystsejlere, erhvervs- og fritidsfiskere.
 Der bør ikke placeres demonstrationsprojekter for vindkraftanlæg, hvor det  

 efter lokalbefolkningens opfattelse vil give store gener.
 Et mindretal (Fremskridtspartiets medlem af udvalget) kan tiltræde  

 det af energiministeren stillede ændringsforslag, men indstiller lovforslaget  

 til forkastelse og bemærker:
 Det er Fremskridtspartiets opfattelse, at alle såkaldte alternative  

 energikilder - herunder også vindmøller - alene skal nyde fremme, hvis de kan  

 konkurrere frit med mere traditionelle energiformer.
 Det er en fejlagtig politik at yde tilskud, hvad enten det er i  

 fremstillingsleddet, driftleddet eller i form af særligt gunstige afregninger  

 fra f.eks. elværker.
Fremskridtspartiet mener, at den bedste måde, hvorpå man kan fremme  

 anvendelsen af alternativ energi, er gennem afbureaukratiseret behandling af  

 ansøgninger om fabrikation eller opstilling af anlæggene.
Tilskudsordninger  

 skaber samfundsskadelig markedsforvridning.
Nærværende lovforslag bør erstattes af en ret til for enhver at fremstille  

 og/eller opstille vindmøller, såfremt det ikke sker til væsentlig gene for  

 naboer og natur.
En sådan regel er det eneste lovgrundlag, der bør være for  

 vindmøller.
Fremskridtspartiet tilslutter sig fuldt ud de ophævelser, der er blevet  

 gjort fra Danske Elværkers Forening vedrørende den i lovforslaget foreslåede  

 § 10 b.
Det er helt urimeligt, at elværkerne skal have ekstra udgifter og  

 besvær med de mange vindmøller, udgifter, som i den sidste ende betyder øgede  

 eludgifter for dem, der aftager traditionelt fremstillet elektricitet.
 Fremskridtspartiet mener således også, at § 10 b burde udgå, men må  

 erkende, at der er flertal for den skadelige paragraf.
Ændringsforslag Af energiministeren, tiltrådt af udvalget:
Til § 2 1) Stk. 1 affattes således:
»Stk. 1. Loven træder i kraft den 1. juni 1990.« Bemærkninger Ændringsforslaget er en konsekvens af, at lovforslaget ikke blev vedtaget  

 inden den 1. januar 1990.
Helge Adam Møller (KF) Eva Møller (KF) Else Theill Sørensen (KF) Svend  

 Erik Hovmand (V) Svend Heiselberg (V) Behnke (FP) Elisabeth Arnold (RV)  

 Duetoft (CD) fmd.
Inger Stilling Pedersen (KRF) Graversen (S) Tove Lindbo  

 Larsen (S) Helge Mortensen (S) Poul Nielson (S) Ingrid Rasmussen (S)  

 Taanquist (S) Riishøj (SF) nfmd.
Stillinger (SF) Bilag Nogle af udvalgets spørgsmål til energiministeren og dennes svar herpå:
 Spørgsmål 9:
»Udvalget udbeder sig ministerens kommentar til henvendelserne af  

 henholdsvis 29. og 31. januar 1990 fra Nordvestjysk Folkecenter for  

 Vedvarende Energi vedrørende ovennævnte lovforslag, jf. bilag 8 og 9.« Svar:
 Nordvestjysk Folkecenter for Vedvarende Energi fremsætter i henvendelserne  

 en række bemærkninger til et nyt udkast til Bekendtgørelse om godkendelse og  

 certificering af vindmøller.
Som det fremgår af lovforslagets bemærkninger, er jeg enig i, at  

 godkendelsesmyndigheden skal være uvildig, samt at ordningen skal hvile på et  

 præcist, sikkert og entydigt grundlag.
Der er i lovbemærkningerne taget  

 hensyn til de bemærkninger, der er kommet fra forskellig side under  

 forarbejdet med godkendelsesordningen.
Der er således lagt vægt på, at der opbygges et regelgrundlag, der blandt  

 andet kan opfylde brugernes krav.
Der er endvidere lagt vægt på, at såvel  

 ordningen som sådan samt de instanser, der skal godkende og certificere, kan  

 leve op til de til enhver tid gældende nationale og internationale regler  

 herfor.
For så vidt angår bemærkningerne til udkastet til Bekendtgørelse om  

 godkendelse og certificering af vindmøller kan jeg anføre, at udkastet i  

 overensstemmelse med normal praksis er udsendt til høring blandt en række  

 organisationer.
I lyset af de indkomne høringssvar, herunder Nordvestjysk  

 Folkecenters, vil der blive taget stilling til den endelige udformning af  

 bekendtgørelsen.
 Spørgsmål 11:
»Ministeren bedes oplyse, hvordan det kan sikres, at den godkendende  

 og certificerende myndighed holdes adskilt fra den rådgivende.« Svar:
Af de generelle bemærkninger til lovforslaget fremgår, at det vil være  

 Energistyrelsen, der skal sikre autorisation af de institutioner,  

 certificeringsselskaber m.v., der medvirker ved ordningens praktiske  

 gennemførelse.
Endvidere fremgår det, at udpegningen af disse vil ske i  

 overensstemmelse med anerkendte regler bl.a. for at sikre deres uafhængighed  

 af øvrige parter.
Konkret vil den nødvendige uvildighed i sagsbehandlingen bl.a. blive  

 sikret ved krav om, at det pågældende institut, klassifikationsselskab eller  

 lignende er akkrediteret (autoriseret) i henhold til regler herom fastsat af  

 industriministeren.
Reglerne vil betyde, at der inden for de pågældende  

 institutioner foretages en adskillelse mellem godkendende (certificerende)  

 funktioner og de rådgivende.
 Spørgsmål 13:
»Ministeren bedes oplyse, om Statens Tekniske Prøvnings- og  

 Certificeringsnævn har været hørt om ovennævnte lovforslag, og i bekræftende  

 fald bedes høringssvaret tilstillet udvalget.« Svar:
 Lovforslagets forberedelse, herunder udarbejdelsen af det tekniske  

 grundlag, har fundet sted bl.a. på baggrund af mundtlige drøftelser med  

 Industri- og Handelsstyrelsens sekretariat for Statens Tekniske Prøvenævn.  

 Sekretariatet har endvidere været indkaldt som sagkyndig ved  

 Energiministeriets forhandlinger i oktober 1989 med  

 vindmøllefabrikantforeningen og Dansk Smedemesterforening.
Sekretariatet har meddelt Energistyrelsen, at det er af den opfattelse, at  

 der i forslaget er taget hensyn til prøvenævnets principielle synspunkter  

 vedrørende brugen af autoriseret prøvning.
Da prøvenævnet således har været  

 direkte inddraget i lovforslagets forberedelse, foreligger der ikke noget  

 skriftligt høringssvar fra nævnet.
 I forbindelse med Energistyrelsens videre arbejde med det tekniske  

 grundlag for typegodkendelse og certificering af vindmøller vil prøvenævnet  

 blive hørt i henhold til Industriministeriets cirkulære af 18. december 1985  

 om offentlige myndigheders samarbejde omkring teknisk prøvning.
 Der henvises i øvrigt til besvarelsen af spørgsmål 14.
 Spørgsmål 14:
»Hvilke tekniske og standardiseringsmæssige institutioner er blevet  

 hørt om ovennævnte lovforslag eller udkastet hertil? (Der tænkes især på  

 Dansk Standardiseringsråd, Svejsecentralen, Elektronikcentralen m.fl.).  

 Findes der høringssvar, som kan tilstilles udvalget?» Svar:
Lovens kapitel 2 er blevet forberedt på grundlag af et oplæg til  

 organisation og teknisk indhold af en ny og bredere godkendelsesordning for  

 vindmøller udarbejdet i maj 1989 af Energistyrelsen med bistand fra et  

 rådgivende udvalg og en teknisk arbejdsgruppe.
Dette oplæg har endvidere  

 inden fremsendelsen til Energiministeriet været udsendt til høring i en  

 bredere kreds.
Sammensætningen af det rådgivende udvalg og den tekniske  

 arbejdsgruppe samt høringskredsen fremgår af de vedlagte bilag 1 til 3.  

 Høringssvarene kan tilstilles udvalget, såfremt det måtte ønskes.
 Det kan endvidere nævnes, at Energistyrelsen har truffet en principaftale  

 med Dansk Standardiseringsråd om igangsættelse af standardiseringsarbejde på  

 prøvningsområdet, og at Elektronikcentralen er blevet anmodet om at udarbejde  

 et teknisk oplæg til godkendelsesregler for styresystemer for vindmøller.
 Endelig kan det nævnes, at Energistyrelsen har anmodet en lang række  

 institutioner, herunder også de i spørgsmålet nævnte, om at pege på  

 repræsentanter til et permanent regeludvalg og tilhørende arbejdsgrupper  

 inden for de fagdiscipliner, der vedrører vindmøller.
 Spørgsmål 15:
ad svaret på spørgsmål 11 »Hvorledes kan der med tilstrækkelig sikkerhed ske en adskillelse af  

 godkendende og rådgivende funktioner, hvis begge funktioner udføres af samme  

 institution/virksomhed?» Svar:
 I fortsættelse af mit svar på spørgsmål 11 kan jeg oplyse, at de af  

 industriministeren fastsatte regler også finder anvendelse på virksomheder og  

 institutioner, der udfører rådgivende og godkendende funktioner.
 Adskillelse af de to funktioner vil bl.a. bestå i en række strukturelle  

 organisatoriske krav til den del, der udfører godkendende arbejde, herunder  

 reference direkte til institutionens øverste ledelse/bestyrelse, økonomisk  

 uafhængighed af de øvrige afdelinger samt et løbende tilsyn med hensyn til  

 organisation, procedure, uvildighed m.v.
 I øvrigt har Energistyrelsen som den ansvarlige myndighed nedsat et  

 rådgivende udvalg bestående af repræsentanter fra de egentlige brugere af  

 ordningen og et bredt sammensat regeludvalg til løbende vurdering af  

 grundlaget for ordningen.
 Spørgsmål 20:
»Hvordan vil ministeren sikre, at berørte ejere af såvel helårshuse  

 som sommerhuse får medindflydelse på placeringen af demonstrationsprojekter  

 for vindkraftanlæg på søterritoriet?» Spørgsmål 21:
»Hvordan vil ministeren sikre, at berørte ejere af såvel helårshuse  

 som sommerhuse får medindflydelse på den eventuelle endelige placering af  

 vindkraftanlæg på søterritoriet?» Svar:
 Det er min hensigt, at offentligheden, herunder berørte grundejere, skal  

 søges inddraget i samme omfang som gældende for lignende projekter på  

 landterritoriet.
 I det omfang natur- eller rekreative interesser berøres, vil lokale  

 myndigheder eller organisationer blive hørt.
 Spørgsmål 22:
»Hvilken værdi tillægger ministeren det, at et elselskab deltager i  

 opførelsen af vindkraftanlæg på søterritoriet?» Svar:
 Jeg tillægger det generelt betydelig værdi, at elværkerne deltager i  

 vindkraftudbygningen såvel på landterritoriet som på søterritoriet.  

 Elværkernes medvirken må endvidere anses for afgørende i tilfælde, hvor  

 projekterne er af en sådan karakter, at der kan være begrundet tvivl om, at  

 andre kan forestå en gennemførelse på forsvarlig måde.
 Spørgsmål 23:
»Hvilken holdning har ministeren til placering af vindkraftanlæg på  

 søterritoriet i tvivlsomme områder, f.eks. hvor grundejernes udsigt forringes  

 på grund af vindmøllerne, sådan som det bl.a. vil ske ved placeringen i Århus  

 Bugt?» Svar:
Jeg er af den opfattelse, at placeringen af vindkraftanlæg på  

 søterritoriet bør basere sig på en samlet afvejning af de berørte interesser,  

 herunder også hensynet til grundejerne langs kysten.
Sådanne rekreative  

 interesser vil derfor kunne føre til alternative placeringer.
