 En af et skyldråd foretagen ansættelse af grundværdien ved 18.
almindelige vurdering blev anset for ugyldig, idet afgørelsen ikke  

 opfyldte forvaltningslovens bestemmelser om begrundelse. (* 1) A klagede over den af skyldrådet ved 18. almindelige vurdering pr. 1.  

 januar 1986 foretagne ansættelse af grundværdien med påstand om ugyldighed Klageejendommen omfattede et grundareal på 47.842 (m2) med en bygning,  

 indeholdende 118 beboelseslejligheder.
Til støtte for påstanden gjorde  

 klageren gældende, at skyldrådets afgørelse var ubegrundet.
Endvidere  

 henviste han til, at skyldrådet ikke havde været berettiget til at forhøje  

 den af vurderingsrådet fastsatte grundværdi, idet der over for skyldrådet var  

 nedlagt påstand om nedsættelse af vurderingsrådets ansættelse.
Landsskatteretten bemærkede, at ifølge forvaltningslovens § 22 skal en  

 skriftlig afgørelse være ledsaget af en begrundelse medmindre afgørelsen  

 fuldt ud giver den pågældende part medhold.
Endvidere bemærkedes, at ifølge  

 forvaltningslovens § 24, stk. 1, skal en begrundelse for en afgørelse  

 indeholde en henvisning til de retsregler, i henhold til hvilke afgørelsen er  

 truffet, og i det omfang afgørelsen efter disse regler beror på et  

 administrativt skøn, skal begrundelsen tillige angive de hovedhensyn der har  

 været bestemmende for skønsudøvelsen.
Herudover skal begrundelsen efter § 24, stk. 2, om fornødent indeholde en  

 kort redegørelse for de oplysninger vedrørende sagens faktiske  

 omstændigheder, som er tillagt væsentlig betydning for afgørelsen.
Det  

 fremgik, at skyldrådets afgørelse alene indeholdt oplysninger om det  

 vurderede areals størrelse, og om at grundværdien var ansat efter en  

 etagearealpris med en enhedspris på kr pr. (m2).
Under hensyn hertil samt til forvaltningslovens regler om begrundelse  

 fandt Landsskatteretten, at skyldrådets afgørelse ikke var tilstrækkeligt  

 begrundet, og at den som følge heraf måtte anses for ugyldig.
For så vidt  

 angik klagerens yderligere anbringende om ugyldighed som følge af skyldrådets  

 manglende adgang til at forhøje vurderingsrådets ansættelse, bemærkede  

 Landsskatteretten, at det ikke kunne antages, at et skyldråd i forbindelse  

 med påkendelse af klager over et vurderingsråds ansættelser er afskåret fra  

 selvstændigt at tage stilling til ansættelsens korrekthed, uanset indholdet  

 af den for rådet nedlagte påstand.
Dette fremgik efter rettens opfattelse af  

 bestemmelsen i vurderingslovens § 35, når denne bestemmelse blev sammenholdt  

 med bestemmelserne i lovens afsnit G vedrørende klage og revision.
 (* 1) Afgørelsen er offentliggjort i SKAT 1988, nr. 11, side 691.
