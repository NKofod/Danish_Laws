Bilka Lavprisvarehuse A/S og FDB/Obs! varehuse klagede over, at Louis  

 Poulsen & Co.
A/S (LP) havde standset levering af belysninger til disse  

 varehuse.
Som begrundelse for leveringsstandsningerne angav LP, at  

 lavprisvarehusene ikke inden for belysning i tilstrækkeligt omfang førte  

 varer, som af forbrugerne opfattes som mærkevarer på linie med LP's  

 kvalitetsprodukter, at de udstillede varer ikke blev præsenteret i  

 tilstrækkelig pæn og ordentlig opsætning, og endelig at lavprisvarehuse  

 anvendte LP produkter som lokkevarer.
 Monopoltilsynet meddelte LP pålæg om at genoptage leverancerne, idet  

 de omhandlede lavprisvarehuse fandtes i rimeligt omfang at føre andre  

 anerkendte mærkevarer inden for belysning og andre varegrupper, og det var  

 ikke i tilsynets undersøgelse af sagen konstateret, at lavprisvarehusene  

 overtrådte LP's betingelser med hensyn til udstilling af produkterne, eller  

 at de havde anvendt disse produkter som lokkevarer.
 LP indbragte Monopoltilsynets pålæg for Monopol-ankenævnet, der af  

 samme grunde, som anført af Monopoltilsynet, stadfæstede tilsynets afgørelse.
År 1986, den 9. december, blev i sagen j.nr. 11/86, Louis Poulsen &  

 Co.
A/S ctr.
Monopoltilsynet, afsagt sålydende:
 K E N D E L S E:
I skrivelse af 29. april 1986 har Louis Poulsen & Co.
A/S (LP) klaget  

 over en af Monopoltilsynet ved skrivelse af 23. april 1986 truffet afgørelse,  

 hvorefter tilsynet i medfør af monopollovens § 12, stk. 3, har meddelt LP  

 pålæg om at genoptage levering af selskabets belysninger til Bilka  

 Lavprisvarehuse A/S (Bilka) og FDB/Obs! varehuse (Obs).
 Klagerne har nedlagt påstand om, at nævnte leveringspålæg ophæves.
 Monopoltilsynet har påstået afgørelsen stadfæstet.
 Bilka og Obs er indtrådt i sagen til støtte for Monopoltilsynet.
 Sagen har været behandlet på nævnets møder den 27. oktober og 25. november  

 1986. På det første møde var parterne samt Bilka og Obs repræsenteret og  

 udtalte sig.
Den påklagede afgørelse er indeholdt i sålydende skrivelse af 23. april  

 1986 fra Monopoltilsynet til klagerne: På monopolrådets møde den 19. marts  

 1986 behandledes klager fra Bilka Lavprisvarehuse A/S og Obs! varehuse over,  

 at Louis Poulsen & Co.
A/S har standset levering til varehusene af  

 selskabets belysninger, som varehusene har forhandlet i en årrække.
Referat til rådsmødet samt protokollat fra mødet er vedlagt.
I referatet  

 er udeladt de talmæssige oplysninger om varehusenes samlede omsætning og  

 omsætningen af LP-belysninger samt direktoratets indstilling.
Rådet fandt, at Louis Poulsen & Co.
A/S udøver en sådan væsentlig  

 indflydelse på det danske marked for belysninger som nævnt i monopollovens §  

 2, stk. 1, og at det måtte anses for at have væsentlig erhvervsmæssig  

 betydning for varehusene at føre LP-belysninger.
 Vedrørende spørgsmålet om de to klageres opfyldelse af selskabets  

 betingelser for forhandling af LP-produkter var det rådets opfattelse, at  

 begge opfylder kravene under pkt. 2, 3, 5 og 6 i betingelserne, og rådet tog  

 til efterretning, at begge havde erklæret at kunne og ville opfylde kravet  

 under pkt. 4 om forhandling af mindst 10 forskellige LP-belysninger og kravet  

 under pkt. 9 om henvisning til autoriseret elinstallatør.
 Forbudet i betingelsernes pkt. 13 mod anvendelse af selskabets produkter  

 som lokkevarer sås ikke at være overtrådt af klagerne, men den angivelse af  

 normal- og tilbudspriser med dertil knyttede sanktionsbestemmelser, som  

 findes i de tidligere samhandelsaftaler mellem selskabet og klagerne, måtte  

 anses for at indebære en overtrædelse fra selskabets side af forbudet i  

 monopollovens § 10 mod håndhævelse af mindstepriser ved videresalg i  

 efterfølgende omsætningsled.
 På denne baggrund fandt rådet, at selskabets leveringsstandsning over for  

 Bilka og Obs! medfører en urimelig indskrænkning i varehusenes frie  

 erhvervsudøvelse, og rådet vedtog at bemyndige direktoratet til i medfør af  

 monopollovens § 11, stk. 1, at optage forhandling med selskabet om  

 genoptagelse af levering til de to klagere og til, såfremt forhandlingen ikke  

 førte til noget resultat, at meddele pålæg om genoptagelse af levering i  

 medfør af lovens § 12, stk. 3.
Da Louis Poulsen & Co.
A/S ved forhandling i tilsynet den 17. april  

 1986 i henhold til monopollovens § 11, stk. 1, fastholdt de iværksatte  

 leveringsstandsninger, skal tilsynet i medfør af monopollovens § 12, stk. 3,  

 meddele selskabet pålæg om at genoptage levering af belysninger til Bilka  

 Lavprisvarehuse A/S og Obs! varehuse på selskabets sædvanligt gældende vilkår  

 for tilsvarende salg.
Selskabet kan dog altid kræve kontant betaling eller  

 betryggende sikkerhed, ligesom selskabet som forudsætning for levering kan  

 kræve, at ovennævnte krav om forhandling af mindst 10 forskellige  

 LP-belysninger og mulighed for henvisning til autoriseret elinstallatør  

 opfyldes af klagerne.
 Tilsynet forventer inden 8 dage fra dato at blive gjort bekendt med, om  

 selskabet har genoptaget levering til klagerne, eller om tilsynets afgørelse  

 ønskes indbragt for monopol-ankenævnet i henhold til monopollovens § 18.
 Foranlediget af ovennævnte bestemmelser i de tidligere samhandelsaftaler  

 med Bilka og Obs! skal man samtidig indskærpe selskabet at overholde forbudet  

 i monopollovens § 10 mod håndhævelse af mindstepriser eller -avancer ved  

 videresalg i efterfølgende omsætningsled.
Kopi af denne skrivelse er samtidig tilsendt klagernes advokater Erling  

 Borcher og H.H.
Hertz .
 Om sagens baggrund er der i referatet til rådsmødet den 19. marts 1986  

 bl.a. oplyst følgende:
LP er i henhold til monopollovens § 6, stk. 1, optaget i tilsynets  

 register under nr. 3066 for salg af stærkstrøms- og ledningsmateriel m.m.  

 (elbranches varegruppering 10-39). Selskabet er den næststørste grossist i  

 elbranchen.
Selskabet er ikke registreret for belysninger.
 I 1981, hvor LP's markedsandel for belysning blev anslået til 25-30%, gav  

 rådet tilslutning til direktoratets opfattelse af, at LP må anses for  

 omfattet af monopolloven.
 Rådet behandlede på sit møde den 29. april 1981 klager fra Bilka og Domo  

 Boligvarehuse over leveringsstandsning fra LP, og rådet vedtog at bemyndige  

 direktoratet til at udstede pålæg til selskabet om at genoptage levering til  

 begge klagere.
Herefter genoptog LP levering til Domo, men fastholdt  

 leveringsstandsningen over for Bilka og indbragte tilsynets afgørelse for  

 Monopol-ankenævnet.
Sagen blev dog senere hævet, da der blev indgået forlig  

 mellem parterne.
 Der har også siden være problemer med levering fra LP til Bilka og Obs!,  

 senest i 1984-85. Disse problemer løstes imidlertid ved indgåelse af nye  

 samhandelsaftaler, og det samme gjaldt for problemerne omkring levering til  

 Silvan byggemarkeder, som derefter trak en indsendt klage tilbage.
På rådsmødet den 24. april 1985 behandledes en klage fra 23  

 detailforretninger tilsluttet NB-ENGROS A/S over leveringsnægtelse fra LP.  

 Rådet fandt det nødvendigt, at der skete en præcisering og tydeliggørelse af  

 LP's forhandlerantagelsesbetingelser, før der kunne træffes afgørelse i  

 sagen.
Efter forhandling mellem direktoratet og LP forelagdes i rådsmødet den  

 9. oktober 1985 et forslag fra selskabet til nye  

 forhandlerantagelsesbetingelser, som rådet vedtog at tage til efterretning  

 med bemærkning om, at tilsynet ville tage spørgsmålet om rimeligheden af  

 betingelserne op til fornyet behandling i tilfælde af klage over selskabets  

 praktisering heraf.
 Da LP fastholdt leveringsnægtelsen over for forretningerne i NB-ENGROS,  

 blev dette spørgsmål forelagt rådet på mødet den 11. december 1985, hvor  

 rådet fandt, at der ikke forelå tilstrækkeligt grundlag for at meddele LP  

 pålæg om at optage levering til samtlige tilsluttede forretninger, men at  

 tilsynet ville tage spørgsmålet op, såfremt der modtoges henvendelser herom  

 fra de enkelte forretninger.
 Tilsynet modtog ingen sådanne henvendelser, men derimod klage i skrivelser  

 af henholdsvis 23. januar og 27. januar 1986 fra Bilka og Obs over, at LP har  

 standset levering af selskabets belysninger til Bilka og til Obs.
 Som det fremgår af enslydende skrivelser af 7. januar 1986 fra LP til  

 disse varehuse, har selskabet begrundet leveringsstandsningen med, at  

 varehusene efter selskabets opfattelse ikke opfylder en række af de gældende  

 forhandlerantagelsesbetingelser.
 Klagerne har til støtte for deres påstand bl.a. anført, at  

 udgangspunktet ved bedømmelsen af nærværende sag ikke skal tages i, at det i  

 1981 var korrekt at meddele et leveringspålæg, således at sagsbehandlingen  

 kan indskrænkes til en konstatering af, hvorvidt der måtte være sket sådanne  

 ændringer i forhandlerbetingelserne, at en leveringsnægtelse kan støttes  

 herpå.
 Ved bedømmelsen af nærværende sag må der derimod principielt ses helt bort  

 fra afgørelsen fra 1981, og der må foretages en fuldstændig efterprøvelse af  

 samtlige fremførte argumenter, herunder ikke blot de argumenter, som vedrører  

 forhandlerbetingelserne, men i lige så høj grad de argumenter, som har  

 relation til de grundlæggende betingelser for, at et leveringspålæg kan komme  

 på tale.
 Det bestrides, at LP udøver den i monopollovens § 2, stk. 1, omtalte  

 væsentlige indflydelse .
I referat til rådsmødet er anført, at LP's anslåede markedsandel i Danmark  

 vedrørende indendørsbelysninger til glødelamper skulle udgøre op til 40% .  

 Dette bestrides.
Det skal bemærkes, at der ikke forefindes nogen samlet  

 opgørelse over salget af belysninger i Danmark.
Hertil kommer, at omkring 95% af LP's salg af belysninger ikke foregår via  

 detailhandel, men sker som led i pakkeløsninger til større projekter.
Det kan  

 naturligvis ikke helt afvises, at dette salg kan have en begrænset  

 indflydelse på efterspørgslen i det alindelige detailsalg, men det kan ikke  

 tiltrædes, at salget til nævnte pakkeløsninger skulle indgå i vurderingen af,  

 hvorvidt LP udøver den i monopollovens § 2, stk. 1, nævnte væsentlige  

 indflydelse .
 Spørgsmålet om, hvorvidt den her nævnte indflydelse på markedsforholdene  

 er til stede eller ej, må vurderes alene ud fra det marked, som direkte  

 berøres af sagen, dvs. det almindelige detailsalg, hvorefter betingelsen i  

 monopollovens § 2, stk. 1, klart ikke er opfyldt.
 Det er ikke godtgjort, at den fundamentale betingelse for meddelelse af et  

 leveringspålæg - urimelig indskrænkning i den frie erhvervsudøvelse for Bilka  

 og Obs - er opfyldt.
Spørgsmålet om kriteriets opfyldelse skal afgøres på grundlag af en  

 sammenligning mellem omsætningen for LP-belysninger og lavprisvarehusenes  

 samlede omsætning, og ikke kun omsætningen i de respektive  

 belysningsafdelinger.
Monopollovens kriterium i denne henseende drejer sig om  

 virksomheden som sådan og ikke dennes enkelte afdelinger, og det er jo ikke  

 således, at lavprisvarehusenes belysningsafdelinger sættes ud af stand til at  

 fungere, såfremt der ikke kan føres belysninger fra LP.
 Lavprisvarehusene har mulighed for at skaffe sig LP-belysninger ad andre  

 kanaler end ved direkte levering, og at der som følge heraf ej heller er  

 grundlag for et leveringspålæg.
 Som grundlag for den foretagne leveringsnægtelse påberåbes af klagerne -  

 udover de foran anførte argumenter - forhandlerbetingelsernes punkt 3, 5 og  

 13, idet klagerne har gjort gældende, at Bilka og Obs ikke kan eller kan  

 forventes at ville opfylde de heri stillede krav.
 Forhandlerbetingelsernes punkt 3 foreskriver, at varesortimentet  

 (udover LP's produkter) i ikke uvæsentligt omfang skal bestå af varer, som af  

 forbrugerne opfattes som mærkevarer på linje med LP's produkter, således at  

 forretningen i forbrugernes bevidsthed fremstår som førende et rimeligt  

 udvalg af produkter på kvalitetsmæssigt højt niveau.
 Mærkevarer som LP's produkter, som typisk er karakteriseret ved et højt  

 kvalitetsniveau og et hertil svarende prisniveau, kan aldrig blive en  

 naturlig del af varesortimentet i et lavprisvarehus, idet dettes  

 sammensætning vil være baseret på rent prismæssige overvejelser.
 Lavprisvarehusene opfylder ikke og kan efter deres art ikke opfylde  

 forhandlerbetingelsernes punkt 3, og det er i den forbindelse uden interesse,  

 at man inden for et udvalg på tusindvis af varenumre er i stand til at  

 fremdrage et par enkelte mærkevarer i sortimentet, idet dette forhold ikke  

 indebærer nogen ændring i den generelle opfattelse hos forbrugerne af  

 lavprisvarehuse.
Forhandlerbetingelsernes punkt 5 foreskriver, at de udstillede  

 produkter skal være rengjorte og præsenteres i pæn og ordentlig opsætning.  

 Såfremt der udstilles uudpakkede produkter, må dette kun ske i begrænset  

 omfang og uden at dominere udstillingen.
Bilka og Obs opfylder ikke denne  

 betingelse, idet udstillingen tværtimod ofte finder sted på en mod  

 forhandlerbetingelsernes punkt 5 stridende måde.
LP har således hos Bilka  

 konstateret en udstilling af belysningsarmaturer i uudpakket stand, hvor man  

 end ikke havde gjort sig den ulejlighed at fjerne de paller, på hvilke  

 emballagerne var stablet.
Endelig forbyder forhandlerbetingelsernes punkt 13 anvendelse af  

 LP's produkter som lokkevarer.
Lavprisvarehusenes ønske om at føre LP  

 belysninger er begrundet i muligheden for at kunne benytte disse som  

 lokkevarer og hermed - ved at reklamere med en kendt mærkevare til spotpris -  

 lokke forbrugere til, som måske ellers ikke ville have handlet i  

 lavprisvarehusene.
En sådan behandling af produkterne kan ikke undgå på  

 længere sigt at skade disses renomme, efterhånden som den opfattelse fæstner  

 sig hos forbrugerne, at de pågældende produkter jævnligt er på tilbud hos det  

 ene eller det andet lavprisvarehus.
 Monopoltilsynet har til støtte for sin påstand bl.a. anført, at  

 klagerne efter tilsynets opfattelse udøver en sådan væsentlig indflydelse på  

 pris-, produktions- og omsætningsforhold som nævnt i monopollovens § 2, stk.  

 1, da selskabet har en anslået markedsandel på op mod 40% og markedsfører  

 anerkendte mærkevarer, som er velkendte for forbrugerne.
Det må antages at have væsentlig erhvervsmæssig betydning for såvel Bilka  

 som Obs at føre LP-belysninger, som de har forhandlet i en årrække.
De har  

 begge haft et ikke ubetydeligt salg heraf i deres belysningsafdelinger, og  

 den erhvervsmæssige betydning af dette salg må bedømmes i relation til  

 omsætningen i belysningsafdelingerne, og ikke i relation til varehusenes  

 samlede omsætning.
Hertil kommer, at det er nødvendigt at føre så anerkendte  

 mærkevarer som LP-belysninger, for at en butik eller afdeling for belysninger  

 kan betegnes som velassorteret.
 Vedrørende forhandlerantagelsesbetingelserne har klagerne henvist til, at  

 Bilka og Obs navnlig ikke opfylder pkt. 3, 5 og 13 i selskabets  

 forhandlerantagelsesbetingelser fra 1985.
Ad pkt. 3: Efter de fra Bilka og Obs modtagne oplysninger om deres  

 salg af anerkendte mærkevarer inden for belysninger og andre varegrupper må  

 tilsynet anse dette krav for opfyldt i rimeligt omfang og i samme omfang som  

 hos flere af selskabets øvrige forhandlere.
Tilsynet kan ikke tilslutte sig  

 den af klagerne anlagte fortolkning af pkt. 3, idet man efter de foreliggende  

 oplysninger må anse udvalget af anerkendte mærkevarer hos Bilka og Obs som  

 fuldt tilstrækkeligt til at opfylde dette punkt, ligesom det generelle  

 kvalitetsniveau for varehusenes sortiment efter tilsynets opfattelse ikke hos  

 forbrugerne giver anledning til en nedvurdering af forretningernes image som  

 antaget af klagerne.
Tilsvarende påstande har været fremme i flere sager  

 vedrørende leveringsnægtelse over for Bilka, hvor tilsynet har meddelt  

 leveringspålæg, som er stadfæstet af ankenævnet.
I øvrigt kan det ifølge  

 tilsynet undre lidt, at klagerne i perioden 1981-85 har ment at kunne  

 opretholde levering til Bilka og Obs, uanset om formuleringen af pkt. 3 i  

 selskabets 1981-betingelser var mere restriktiv end nu.
 Ad pkt. 5:  En overtrædelse af pkt. 5 er ikke konstateret ved de  

 af tilsynet aflagte besøg i varehusene, og hensyntagen til den fremførte  

 påstand må fordre fremlæggelse af dokumentation fra selskabets side.
Ad pkt. 13:  Da der ikke fra klagerne foreligger dokumentation for  

 varehusenes anvendelse af LP-produkter som lokkevarer, og der efter de af  

 tilsynet modtagne oplysninger om varehusenes prisberegning ikke ses at  

 foreligge lokkevaresalg, har tilsynet ikke fundet at kunne tage hensyn til  

 klagernes påstand.
Tilsynet må i øvrigt anse den angivelse af normal- og  

 tilbudspriser med tilknyttede sanktionsbestemmelser, som fandtes i selskabets  

 tidligere samhandelsaftaler med Bilka og Obs, som en overtrædelse af forbudet  

 i monopollovens § 10 mod håndhævelse af mindstepriser ved videresalg i  

 efterfølgende omsætningsled, hvorfor man over for klagerne har indskærpet  

 overholdelse af dette forbud.
 Klagerne har som nævnt bestridt, at de udøver den i monopollovens § 2,  

 stk. 1, nævnte væsentlige indflydelse, og de har opfordret tilsynet til at  

 redegøre for, på hvilket grundlag selskabets markedsandel for indendørs  

 belysninger til glødelamper er anslået til op mod 40 procent, hvilken  

 angivelse ligeledes bestrides.
Hertil har tilsynet bemærket, at den officielle statistik ikke muliggør en  

 nøjagtig opgørelse af klagernes markedsandel.
Ved at tage udgangspunkt i de i  

 Danmarks Statistiks publikationer Varestatistik for industri og  

 Udenrigshandelen fordelt på varer og lande opgivne beløb for områder Til  

 indendørs belysning til glødelamper (nr. 83074110) og Artikler til indendørs  

 belysning af plast (nr. 39074900) har tilsynet beregnet klagernes  

 markedsandel opgjort efter værdi til 45 procent i 1985. Klagernes  

 markedsandel er herefter som følge af de foreliggende usikkerhedsmomenter  

 skønnet til op mod 40 procent.
 Medtages andre former for indendørs og udendørs belysninger, vil  

 markedsandelen blive mindre, mens den vil blive større, såfremt man begrænser  

 det samlede marked til de ganske få belysninger, der efter klagernes mening  

 kvalitetsmæssigt kan sammenlignes med selskabets produkter.
 Det er tilsynets opfattelse, at det er LP's samlede salg af belysninger på  

 hjemmemarkedet, der skal lægges til grund ved vurderingen af selskabets  

 mulighed for at påvirke markedsforholdene, uanset om salget sker direkte til  

 bygherrer m.v. eller gennem forhandler.
 Klagerne har som nævnt sat spørgsmålstegn ved, om deres  

 leveringsstandsning medfører urimelig indskrænkning i den frie  

 erhvervsudøvelse hos Bilka og Obs!, idet de finder tilsynets konstatering  

 heraf ganske ubegrundet, og de har opfordret tilsynet til at fremkomme med  

 diverse oplysninger om varehusenes omsætning, så en stillingtagen og  

 modargumentation muliggøres.
 Hertil har tilsynet bemærket, at det efter sædvanlig praksis har undladt  

 at gøre en part i sagen bekendt med de øvrige parters omsætningsforhold, idet  

 der her er tale om fortrolige oplysninger vedrørende andre virksomheder, som  

 ikke kan udleveres uden de pågældende virksomheders samtykke, jfr.  

 monopollovens § 18, stk. 3. De omhandlede oplysninger har imidlertid  

 foreligget for Monopolrådet ved rådets bedømmelse af dette forhold og  

 foreligger ligeledes for Monopol-Ankenævnet.
 Bilka  har bl.a. anført, at i forhold til klagernes bemærkninger  

 om urimelig indskrænkning i lavprisvarehusenes frie erhvervsudøvelse  

 fastholdes det, at der alt andet lige må være tale om en urimelig  

 indskrænkning i den frie erhvervsudøvelse for varehusene, når klagerne  

 forhindrer varehusene i salg af den mest kendte mærkevare i de respektive  

 belysningsafdelinger.
For så vidt angår forhandlerbetingelsernes  pkt. 3  oplyses det, at  

 Bilka i de forskellige belysningsafdelinger bl.a. fører Lyfa, Holmegaard og  

 Frandsen belysning, som alle tre er kendte mærker.
Bilka prioriterer  

 mærkevarer meget højt, både hvad omsætning og indtjening angår, og klagernes  

 postulat om, at Bilka ikke fører et bredt udvalg af såvel almindelige varer  

 som kendte mærkevarer i modsætning til eksempelvis Magasin du Nord og Illum,  

 må bestrides.
Til dokumentation for, at Bilka i sit sortiment har mange  

 mærkevarer i stort set samtlige afdelinger, er fremlagt en samlet oversigt.
For så vidt angår forhandlerbetingelsernes  pkt. 5 , er de  

 udstillede produkter i Bilka mindst lige så rengjorte og præsenterede i stort  

 set samme opsætning som i øvrige stormagasiner og installatørbutikker.
Det er  

 korrekt, at der i Bilka findes uudpakkede produkter, men dette sker normalt  

 kun i begrænset omfang som fastsat i forhandlerbetingelserne.
Når klagerne  

 nævner, at man i Bilka har konstateret LP's produkter på paller, skyldes  

 dette, at varer hos Bilka transporteres på paller fra lageret og ind i  

 butikken til de respektive afdelinger.
Den samme fremgangsmåde benyttes i vid  

 udstrækning af andre lavprisvarehuse og stormagasiner, og i den forbindelse  

 kan det oplyses, at der i uge 30 er blevet observeret varer stablet på paller  

 i Magasin du Nord's isenkramafdeling.
Endelig bestrides det, at Bilka i strid med forhandlerbetingelsernes  

pkt. 13  har anvendt LP's produkter som lokkevarer.
Allerede fordi  

 det meget ofte har været vanskeligt for Bilka at kunne tilbyde en  

 markedspris, der var lav nok i forhold til de øvrige udbydere, har der ikke  

 kunnet være tale om, at disse produkter har været anvendt som lokkevarer.  

 Bilka tilstræber altid, at udsalgspriserne, uanset om der er tale om en  

 tilbudspris eller normalpris, fastsættes så højt som muligt i forhold til den  

 til enhver tid gældende markedspris.
Bilkas ønske om at føre LP's belysninger  

 i det totale varesortiment er ikke for at kunne tilbyde disse som lokkevarer  

 men derimod ud fra en omsætnings- og indtjeningsmæssig vurdering.
Obs  har bl.a. anført, at klagernes bemærkninger om, at det er den  

 almindelige opfattelse af lavprisvarehusene, at der udelukkende konkurreres  

 på prisen, og sammensætningen af varesortimentet opfattes naturligvis som  

 værende derefter , bestrides.
Obs! mener ikke, at dette er den almindelige  

 opfattelse af lavprisvarehusene, og det er i hvert fald ikke den  

 markedsstrategi, der følges.
Hovedsigtet er at sælge ganske de samme varer,  

 som folk kan købe andetsteds, men blot til en lavere pris.
Prisbilligheden  

 skal ikke opnås ved at slække på varens kvalitet, men ved at forretningens  

 drift i langt højere grad end i den traditionelle handel er lagt an på  

 selvbetjening.
Helt kan betjening naturligvis ikke undværes, og f.eks. for  

 belysning og radio/tv er der fagkyndigt personale til stede.
De forskellige handelsformer har i øvrigt i de senere år nærmet sig  

 hinanden.
Stormagasinerne og nogle dele af den traditionelle handel er i dag  

 baseret på en vis grad af selvbetjening, mens lavprisvarehusene har øget  

 servicegraden noget, især for udvalgte produktgruppeer.
 Obs må således tage bestemt afstand fra det synspunkt, at  

 lavprisvarehusene efter deres art ikke kan opfylde  

 forhandlerantagelsesbetingelsernes  pkt. 3.
Påstanden om, at Obs skulle anvende produkterne som lokkevarer forekommer  

 temmelig uforståelig.
Obs! har nøje overholdt den aftale om priser og  

 kampagner, som man har skrevet under på, til trods for at denne aftale ikke  

 er gyldig efter monopolloven.
 Til det således foreliggende skal nævnet udtale:
 Af de af Monopoltilsynet anførte grunde findes den pågældende afgørelse at  

 måtte stadfæstes.
 Herefter bestemmes:
 Monopoltilsynets afgørelse af 23. april 1986 stadfæstes.
