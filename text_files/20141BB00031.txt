Fremsat den 14. november 2014 af Torsten Schack Pedersen (V), Ole Birk Olesen (LA) og Brian Mikkelsen (KF) Forslag til folketingsbeslutning om genindførelse af omkostningsgodtgørelse til virksomheder og fonde i skattesager Folketinget pålægger regeringen inden udgangen af 2014 at fremsætte forslag om, at der sikres fuld omkostningsgodtgørelse for udgifter til virksomheder og fonde, som får medhold i sager mod SKAT i det administrative klagesystem.
Bemærkninger til forslaget Der er i den senere tid blevet rejst en række spørgsmål om grundlæggende retssikkerhedsmæssige forhold på skatteområdet.
For forslagsstillerne er det afgørende, at der er fokus på retssikkerhed på skatteområdet.
Derfor foreslår forslagsstillerne, at der fremover skal være fuld omkostningsgodtgørelse, i forbindelse med at virksomheder og fonde får medhold i skattesager mod skattemyndighederne, ligesom det tidligere har været gældende.
Det bør således ikke være en økonomisk belastning at få ret i sin skattesag.
Derfor bør der være fuld omkostningsmæssig godtgørelse i disse sager.
For forslagsstillerne er det afgørende, at det ikke skal være forbundet med omkostninger at få ret i forhold til myndighederne.
Derfor foreslås det konkret, at regeringen pålægges at fremsætte forslag om at sikre fuld omkostningsgodtgørelse til virksomheder og fonde i vundne skattesager.
 Det vurderes, at forslaget giver en omkostningslettelse på ca. 50 mio. kr. om året til virksomhederne.
 Forslaget foreslås finansieret som led i finansloven for 2015.
Skriftlig fremsættelse Torsten Schack Pedersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om genindførelse af omkostningsgodtgørelse til virksomheder og fonde i skattesager.
(Beslutningsforslag nr.
B 31) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
