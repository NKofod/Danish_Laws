Skriftlig fremsættelse (29. januar  

 2003) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om gymnasiet  

 m.v., lov om kursus til højere forberedelseseksamen og om  

 studieforberedende enkeltfagsundervisning for voksne m.v. og lov om de  

 erhvervsgymnasiale uddannelser til højere handelseksamen og  

 højere teknisk eksamen (Undervisning i udlandet).
(Lovforslag nr.
L 148).
Lovforslaget giver grundlag for etablering af  

 internationale hold, de såkaldte rejsehold, ved de fire gymnasiale  

 uddannelser.
De ordninger, der bliver mulighed for at etablere, tager  

 udgangspunkt i principperne fra de internationale hold, som nogle  

 erhvervsskoler tidligere har tilbudt elever i den erhvervsgymnasiale  

 uddannelse.
Eleverne kan tilmelde sig de særlige rejsehold, og  

 de får derved mulighed for i en periode at modtage undervisning i  

 udlandet.
Undervisningen i udlandet skal finde sted på den danske  

 skoles vegne og følge de fagplaner, der i forvejen er lagt for de  

 danske klasser, eller efter særskilt godkendelse udenlandske fagplaner,  

 hvor undervisningen efter almindelige meritvurderinger vil kunne træde  

 i stedet for den danske undervisning.
 Ved som hovedregel at lade eleverne følge de danske  

 uddannelsesregler i udlandet opnår man, at eleverne ved hjemkomsten kan  

 afslutte deres danske, gymnasiale uddannelser inden for normal tid samtidig  

 med de kammerater, de startede sammen med.
Med lovforslaget opretholdes princippet om, at  

 undervisning i gymnasiet er vederlagsfri for eleverne.
Betalingen for selve  

 undervisningen i udlandet påhviler derfor de danske skoler.
Eleverne kan derimod efter forslaget forpligtes til selv  

 at afholde de omkostninger, der er forbundet med deres ophold, herunder  

 forplejning, og rejse.
Dette indebærer også, at eleverne selv  

 skal tegne rejsesygeforsikring og andre forsikringer som fx rejseulykke-,  

 rejsegods- eller ansvarsforsikringer.
Det er med lovforslaget forudsat, at dette skal være  

 udgiftsneutralt.
Skolernes udgifter i forbindelse med undervisningen i  

 udlandet forudsættes således dækket inden for de takster  

 eller den afregning, som skolerne i øvrigt modtager for tilsvarende  

 elever her i landet.
Der vil dog i mindre omfang være merudgifter til SU  

 anslået til højt regnet 25 mio. kr.
Merudgifterne vil blive  

 afholdt inden for Undervisningsministeriets samlede ramme.
 Lovforslaget forventes at træde i kraft den 1.  

 august 2003.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
