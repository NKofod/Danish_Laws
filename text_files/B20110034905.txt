Kapitel 1   Begreber og personkreds Kapitel 2   Dagpengeret Kapitel 3   Ret til efterløn Kapitel 4   Oplysningspligt Kapitel 5   Ikrafttræden mv.
Bekendtgørelse om retten til dagpenge og efterløn i forbindelse med social pension I medfør af § 64, stk. 4, og § 74 c, stk. 6, i lov om arbejdsløshedsforsikring m.v., jf. lovbekendtgørelse nr. 574 af 27. maj 2010, som ændret ved lov nr. 118 af 17. februar 2009, fastsættes efter forhandling med Beskæftigelsesrådet:
Kapitel 1 Begreber og personkreds § 1. Denne bekendtgørelse omfatter social pension og de tillæg, der kan opnås i forbindelse hermed efter lov om social pension og lov om højeste, mellemste, forhøjet almindelig og almindelig førtidspension m.v. eller tilsvarende udenlandsk lovgivning.
 § 2. Det følger af henholdsvis lov om social pension og lov om højeste, mellemste, forhøjet almindelig og almindelig førtidspension m.v., hvornår en sag om social pension anses for påbegyndt.
 § 3. Bekendtgørelsen omfatter medlemmer, der modtager social pension efter lov om social pension eller lov om højeste, mellemste, forhøjet almindelig og almindelig førtidspension m.v., og medlemmer, der har en sag om social pension under behandling, jf. dog stk. 2.
Stk. 2. Bekendtgørelsen omfatter ikke medlemmer, hvis sociale pension 1) er gjort hvilende, eller 2) er frakendt.
Stk. 3. Et medlem anses fortsat for at modtage social pension, selv om 1) pensionen for tiden er bortreguleret på grund af indtægt, eller 2) medlemmet undlader at hæve pensionen.
 § 4. Bekendtgørelsen omfatter også medlemmer, der modtager social pension efter tilsvarende udenlandsk lovgivning eller har en pensionssag under behandling.
 Stk. 2. Ved vurderingen af, om en udenlandsk pension er omfattet af denne bekendtgørelse, taler følgende momenter for:
1) at pensionen er betinget af en nedsættelse af erhvervsevnen, 2) at pensionen er en alders- eller folkepension, og 3) at retten til pension er erhvervet på grund af medlemmets bopæl eller arbejdsperiode i udlandet.
 Stk. 3. Ved vurderingen af, om en udenlandsk pension er omfattet af denne bekendtgørelse, taler følgende momenter imod:
1) at pensionsordningen er oprettet som led i et ansættelsesforhold, og 2) at pensionsordningen er en privat forsikringsordning.
Kapitel 2 Dagpengeret Begrænsning § 5. For et medlem, der er omfattet af denne bekendtgørelse, er retten til dagpenge efter § 55 i lov om arbejdsløshedsforsikring m.v. begrænset til en periode på sammenlagt 52 uger inden for de seneste 78 uger, dog højest til det tidspunkt, hvor dagpengeperioden udløber.
 Stk. 2. Opgørelse af perioden i stk. 1 sker efter reglerne i §§ 53 og 55 i lov om arbejdsløshedsforsikring m.v.
 § 6. Et medlem, der har ansøgt om eller modtager en udenlandsk social pension, jf. § 4, omfattes ikke af § 5, hvis den udenlandske pension er mindre end dansk folkepensions grundbeløb, og pensionen ikke helt eller delvist er betinget af en nedsættelse af modtagerens erhvervsevne.
 § 7. Begrænsningen i § 5, stk. 1, indtræder fra den 1. i måneden, efter at der er gået 3 måneder, fra pensionssagen er påbegyndt, jf. dog stk. 2.
 Stk. 2. Hvis pensionen tilkendes, inden der er gået 3 måneder fra det tidspunkt, hvor sagen blev påbegyndt, indtræder begrænsningen i retten til dagpenge fra den dag, hvor pensionen får virkning, jf. lov om social pension og lov om højeste, mellemste, forhøjet almindelig og almindelig førtidspension m.v.
 § 8. Hvis der træffes afgørelse om, at medlemmet ikke skal tilkendes pension på et tidspunkt, hvor retten til dagpenge er bortfaldet i medfør af § 5, stk. 1, efterbetales de dagpenge, der er bortfaldet, hvis medlemmet opfylder de øvrige betingelser for ret til dagpenge i perioden, jf. dog stk. 2.
 Stk. 2. Hvis afslaget ankes, kan efterbetaling først ske, når og hvis afgørelsen er tiltrådt af klageinstansen.
Genoptjening § 9. Ret til en ny periode efter § 5, stk. 1, er betinget af, 1) at et fuldtidsforsikret medlem som lønmodtager inden for de seneste 18 måneder på ny har fået indberettet mindst 962 løntimer til indkomstregisteret, eller på ny har drevet selvstændig virksomhed i væsentligt omfang i mindst 26 uger inden for de sidste 18 måneder, jf. bekendtgørelse om drift af selvstændig virksomhed, eller 2) at et deltidsforsikret medlem som lønmodtager inden for de sidste 18 måneder på ny har fået indberettet mindst 629 løntimer til indkomstregisteret.
 Stk. 2. Opgørelse af kravet til beskæftigelse i stk. 1 sker efter reglerne i §§ 53 og 55 i lov om arbejdsløshedsforsikring m.v.
Rådighed § 10. Retten til dagpenge for et medlem, der er omfattet af § 3 eller § 4, er betinget af, at medlemmet opfylder de almindelige betingelser for ret til dagpenge, herunder at medlemmet står til rådighed for arbejdsmarkedet.
 Stk. 2. Når a-kassen får kendskab til, at medlemmet er omfattet af § 3 eller § 4, skal den foretage en konkret rådighedsvurdering efter reglerne i bekendtgørelse om rådighed.
 Stk. 3. A-kassen skal også undersøge, om medlemmet står til rådighed for arbejdsmarkedet, hvis medlemmet søger om invaliditetsydelse, eller hvis kommunen påbegynder sag herom.
Kapitel 3 Ret til efterløn § 11. Et medlem, der er omfattet af § 3 eller § 4, kan ikke overgå til eller få efterløn, jf. dog stk. 2.
 Stk. 2. Et medlem, der har søgt om eller modtager en udenlandsk social pension, jf. § 4, kan overgå til eller fortsætte i efterlønsordningen, hvis den udenlandske pension er mindre end dansk folkepensions grundbeløb.
Kapitel 4 Oplysningspligt § 12. Et medlem har pligt til at underrette a-kassen, når pågældende har anmodet om eller modtager pension efter lov om social pension, lov om højeste, mellemste, forhøjet almindelig og almindelig førtidspension m.v. eller tilsvarende udenlandsk lovgivning, jf. § 4. Medlemmet har også pligt til at oplyse til a-kassen, når der påbegyndes en sag om førtidspension.
 Stk. 2. Medlemmet har pligt til at underrette a-kassen, når medlemmet har søgt, eller kommunen har påbegyndt en sag om invaliditetsydelse.
Kapitel 5 Ikrafttræden mv.
§ 13. Bekendtgørelsen træder i kraft den 1. maj 2011.1) § 14. Samtidig ophæves bekendtgørelse nr. 1195 af 18. december 2002 om retten til dagpenge, efterløn og overgangsydelse i forbindelse med social pension.
Arbejdsmarkedsstyrelsen, den 27. april 2011 Marie Hansen / Vibeke Dalbro 1) Der udarbejdes en vejledning til bekendtgørelsen.
