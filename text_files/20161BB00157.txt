Fremsat den 29. maj 2017 af Troels Ravn (S), Magnus Heunicke (S) og Christian Rabjerg Madsen (S) Forslag til folketingsbeslutning om at opretholde bevilling til Center for Landdistriktsforskning Folketinget opfordrer regeringen til at annullere beslutningen om at fjerne den faste bevilling til Center for Landdistriktsforskning på Syddansk Universitet.
Bemærkninger til forslaget Regeringen har besluttet, at den årlige bevilling på 2 mio. kr.  til Center for Landdistriktsforskning på Syddansk Universitet skal nedsættes til 1 mio. kr. i 2017 og helt ophøre fra 2018. Beløbet vil i stedet blive konkurrenceudsat som forskningsmidler i landdistrikter.
Erhvervsministeren har redegjort for regeringens beslutning i svar på ULØ alm. del  spørgsmål 56 og 57.
Center for Landdistriktsforskning har til formål at bidrage med viden om udvikling af bæredygtige landdistrikter med særligt sigte på den erhvervsmæssige udvikling og befolkningens levevilkår.
Center for Landdistriktsforskning, som hører under Syddansk Universitet, ligger i Esbjerg og har 5 medarbejdere og ph.d.-studerende, der forsker i landdistrikter.
Konsekvensen af at fjerne den faste bevilling til Center for Landdistriktsforskning og dermed en vis andel af den stabile finansiering er, at centeret får svært ved at opretholde sin nuværende funktionalitet.
Konkurrenceudsættelsen med korte tidshorisonter fjerner forudsætningen for en sammenhængende forskning og et stærkt forskningsmiljø på området.
Det vil betyde en manglende kontinuitet og gå ud over vidensopbygning og forskermiljøet på området.
Derudover kan konsekvensen blive, at forskningen i landdistrikter centraliseres ved at flytte fra Esbjerg til København eller Aarhus.
 Socialdemokratiet foreslår på den baggrund, at regeringen annullerer beslutningen om at fjerne den faste bevilling til Center for Landdistriktsforskning, og at den årlige bevilling på (hidtil) 2 mio. kr. om året til Center for Landdistriktsforskning opretholdes.
Socialdemokratiet foreslår endvidere, at Center for Landdistriktsforskning fremadrettet indgår i et formaliseret samarbejde med Landdistrikternes Fællesråd om at styrke kommunikation og formidling af centerets forskningsresultater.
Forslaget er omkostningsneutralt, da det foreslås, at midlerne til konkurrenceudsættelsen annulleres og i stedet tilbageføres til den faste bevilling til Center for Landdistriktsforskning.
Skriftlig fremsættelse Troels Ravn (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at opretholde bevilling til Center for Landdistriktsforskning.
(Beslutningsforslag nr. 157) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
