Skriftlig fremsættelse (20. november 2013) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik, lov om en aktiv beskæftigelsesindsats, lov om varsling m.v. i forbindelse med afskedigelser af større omfang og forskellige andre love (Præciseringer af kontanthjælpsreformen, undtagelse fra aktindsigt i varslingssager, m.v.) (Lovforslag nr.
L 78) Dette lovforslag udspringer af »Aftale om en reform af kontanthjælpssystemet  flere i uddannelse og job« af 18. april 2013 mellem Regeringen (Socialdemokraterne, Radikale Venstre og Socialistisk Folkeparti), Venstre, Dansk Folkeparti, Det Konservative Folkeparti og Liberal Alliance.
 Den lovgivningsmæssige udmøntning af aftalen blev vedtaget af Folketinget den 28. juni 2013 med vedtagelsen af to love - nr. 894 og nr. 895 af 4. juli 2013, og dette lovforslag indeholder en række nye bestemmelser, som ændrer de to ændringslove, hvorved en række bestemmelser præciseres og konsekvensrettes, så den ønskede retstilstand sikres.
 Lovforslaget indeholder også forslag til en ændring som følge af ikrafttrædelsen af den nye offentlighedslov den 1. januar 2014 og en tydeliggørelse i forhold til cver for ledige fleksjobvisiterede.
Det foreslås på lovniveau at videreføre regler, som i dag er fastsat i en bekendtgørelse, hvorefter dokumenter i varslingssager er undtaget fra aktindsigt.
Baggrunden for forslaget er, at der ikke i den nye offentlighedslov er hjemmel til at fastsætte regler i bekendtgørelsesform, som undtager disse dokumenter.
 Herudover foreslås det at tydeliggøre, at også ledige fleksjobvisiteredes cver indgår i det fælles datagrundlag på beskæftigelsesområdet til brug for sagsbehandling i kommunerne vedrørende beskæftigelsesindsatsen.
 Endelig indeholder lovforslaget en række konsekvensændringer af lovteknisk karakter.
Høring over udkast til lovforslaget slutter samme dag som fremsættelsen.
Som følge af, at forslaget skal have virkning fra 1. januar 2014, samtidigt med den samlede kontanthjælpsreform, ønskes forslaget vedtaget inden jul med henblik på ikrafttræden den 1. januar 2014.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
