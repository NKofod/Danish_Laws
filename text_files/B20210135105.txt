Bekendtgørelse om godkendelse og kvalitetssikring af maritime uddannelser m.v.1) I medfør af § 3, stk. 2, § 9 j, stk. 2, § 13, stk. 1, og § 14, stk. 2, i lov om maritime uddannelser, jf. lovbekendtgørelse nr. 781 af 8. august 2019, som ændret ved lov nr. 363 af 9. marts 2021, fastsættes efter bemyndigelse i henhold til § 1, nr. 4, 31, 49 og 52, i bekendtgørelse nr. 1229 af 9. juni 2021 om delegation af uddannelses- og forskningsministerens beføjelser til Uddannelses- og Forskningsstyrelsen:
Kapitel 1 Bekendtgørelsens område og formål § 1. Bekendtgørelsen finder anvendelse for udbud af maritime uddannelser på maritime uddannelsesinstitutioner godkendt i medfør af lov om maritime uddannelser.
§ 2. Maritime uddannelsesinstitutioner har til opgave at udbyde maritime uddannelser, som er i overensstemmelse med behovene i de maritime erhverv.
Institutionerne skal sikre en løbende og systematisk dialog med og kontakt til erhvervet, herunder censorer, aftagere og dimittender, om uddannelsernes indhold, profil, kvalitet og relevans.
 § 3. Bekendtgørelsen fastsætter regler om formkrav og procedure for behandling af ansøgninger om godkendelse af nye maritime uddannelser eller nye maritime uddannelsesudbud.
 § 4. Bekendtgørelsen fastsætter endvidere regler om de maritime uddannelsesinstitutioners kvalitetssikring af de udbudte uddannelser, herunder opfyldelse af kravene i den internationale konvention om uddannelse af søfarende, om sønæring og om vagthold med ændringer (STCW-konventionens reglement I/8 samt sektion A-I/8: "Quality Standards").
Kapitel 2 Godkendelse af maritime uddannelser § 5. Uddannelses- og forskningsministeren godkender efter lov om akkreditering af videregående uddannelsesinstitutioner, at en maritim uddannelsesinstitution kan udbyde maritime uddannelser på videregående niveau.
Ministerens godkendelse sker på grundlag af prækvalifikation, jf. §§ 18-21, i lov om akkreditering af videregående uddannelsesinstitutioner.
 Stk. 2. Godkendelse af udbud af en maritim uddannelse på videregående niveau, som den maritime uddannelsesinstitution ikke i forvejen udbyder, skal følges op af en evaluering med uafhængige eksterne eksperter, jf. §§ 12-14, inden for uddannelsens første fulde gennemløb.
 § 6. Uddannelses- og Forskningsstyrelsen godkender efter lov om maritime uddannelser, at en maritim uddannelsesinstitution efter ansøgning kan udbyde maritime uddannelser på ikke-videregående niveau.
 Stk. 2. Styrelsens godkendelse sker efter vurdering af arbejdsmarkedets behov for en ny maritim uddannelse eller uddannelsesudbud, den ansøgende institutions faglige forudsætninger for uddannelsen eller uddannelsesudbuddet og sammenhængen i det samlede udbud af maritime uddannelser nationalt og regionalt.
 Stk. 3. Godkendelse af en ny maritim uddannelse eller uddannelsesudbud på ikke-videregående niveau, skal følges op af en evaluering med uafhængige eksterne eksperter, jf. §§ 12-14, inden for uddannelsens første fulde gennemløb, dog inden 1 år for uddannelser med en varighed på ½ år eller derunder.
 § 7. Maritime uddannelsesinstitutioner indgiver ansøgning til Uddannelses- og Forskningsstyrelsen om godkendelse af nye maritime uddannelser eller uddannelsesudbud på ikke-videregående niveau.
 Stk. 2. Ansøgningen skal indeholde:
 1) Begrundelse og dokumentation for arbejdsmarkedets behov for den nye uddannelse eller uddannelsesudbud.
 2) Beskrivelse af den maritime institutions faglige forudsætninger for uddannelsen eller uddannelsesudbud, herunder institutionens relevante faglige kompetencer, udstyr og faciliteter til at udbyde den pågældende uddannelse.
 3) Redegørelse og dokumentation for, hvordan uddannelsen eller uddannelsesudbuddet bidrager til øget sammenhæng mellem uddannelsesniveauerne nationalt og/eller regionalt og kan gennemføres uden væsentlige forringelser af vilkårene for eksisterende uddannelser og uddannelsesudbud af samme eller beslægtede uddannelser.
 Stk. 3. Ansøgninger offentliggøres på Uddannelses- og Forskningsministeriets hjemmeside.
§ 8. En godkendelse efter § 5 eller § 6 giver institutionen ret til at anføre følgende påtegning på kursusbeviser, brevpapir, i kursuskataloger mv.: »Godkendt i henhold til Uddannelses- og Forskningsministeriets krav for kvalitetssikring af maritim uddannelse«.
På engelsk: »Certified by the Danish Ministry of Higher Education and Science in accordance with the Ministrys criteria for quality management of maritime training and education«.
 § 9. Det offentliggøres på Uddannelses- og Forskningsministeriet hjemmeside på dansk og engelsk, hvilke maritime uddannelsesinstitutioner, der er godkendt til at udbyde maritime uddannelser, og hvilke maritime uddannelser på videregående niveau og på ikke-videregående niveau, institutionerne er godkendt til at udbyde.
§ 10. En maritim uddannelsesinstitution, der er godkendt til at udbyde en maritim uddannelse, kan beslutte at lade en anden uddannelsesinstitution, som ikke har et godkendt kvalitetssikringssystem, forestå dele af undervisningen (udlagt undervisning), når 1) den udlagte undervisning udgør en mindre del, af den godkendte uddannelse, og 2) uddannelsesinstitutionen sikrer, at kravene til uddannelsen, herunder også krav til udstyr og kompetencer overholdes for den udlagte undervisning.
Kapitel 3 Kvalitetssikring og tilsyn § 11. Uddannelses- og Forskningsstyrelsen fører tilsyn med, at godkendte udbud af maritime uddannelser gennemføres i overensstemmelse med følgende:
 1) Formål og mål samt øvrige bestemmelser fastsat for den pågældende uddannelse.
 2) De specifikke krav til kvalitetssikring af maritime uddannelser via evalueringer med eksterne eksperter, jf. § 12-14 samt bilag 1.
 3) Øvrige bestemmelser fastsat for maritim uddannelse, herunder bestemmelser for bedømmelse og evaluering.
 § 12. Som led i kvalitetssikringen og tilsynet med godkendte udbud af maritime uddannelser skal maritime uddannelsesinstitutioner regelmæssigt gennemføre en evaluering med uafhængige eksterne eksperter.
 Stk. 2. De maritime uddannelsesinstitutioner gennemfører evalueringer med eksterne eksperter minimum hvert femte år for hver uddannelsesudbud af maritime uddannelser.
Stk. 3. Institutionen kan gennemføre den enkelte evaluering samlet for flere udbud af samme uddannelse eller for beslægtede uddannelser.
En maritim uddannelsesinstitution kan gennemføre en evaluering i samarbejde med en eller flere maritime uddannelsesinstitutioner.
En samlet evaluering skal omfatte hvert enkelt uddannelsesudbuds overholdelse af fastsatte krav for evalueringen på en måde, så resultaterne kan anvendes til kvalitetssikring af det enkelte udbud, jf. bilag 1.
 § 13. Kravene i bilag 1 gælder for ikke-videregående maritime uddannelser samt for alle maritime uddannelser på institutioner, der ikke aktuelt har en positiv eller betinget positiv institutionsakkreditering.
 Stk. 2. Kravene i bilag 1 med undtagelse af punkt 0 gælder for maritime uddannelsesinstitutioner, som udbyder uddannelser på videregående niveau, der har modtaget en positiv eller betinget positiv institutionsakkreditering.
 Stk. 3. Institutioner omfattet af stk. 2 skal i øvrigt iagttage krav til evalueringer med eksterne eksperter i medfør af lov om akkreditering af videregående uddannelsesinstitutioner.
 § 14. De eksterne eksperter skal samlet set have kompetencer inden for kvalitetssikring, det maritimt faglige område, herunder uddannelsesmæssig viden om og erfaring med målopfyldelse i forhold til STCW-konventionen i forhold til den enkelte uddannelse samt viden fra aftagerfeltet og branchekendskab.
Stk. 2. Medlemmer af panelet skal leve op til forvaltningslovens regler om inhabilitet, herunder ikke have en personlig eller økonomisk interesse i sagens udfald, ligesom der ikke i øvrigt må foreligge omstændigheder, som er egnede til at vække tvivl om vedkommendes upartiskhed.
Et medlem må ikke være ansat på institutionen eller være en del af institutionens bestyrelse.
 Stk. 3. Hvis en maritim uddannelsesinstitution vælger at gennemføre en fælles evaluering af beslægtede uddannelser eller gennemføre en evaluering i samarbejde med andre institutioner, skal de eksterne eksperter samlet set have kompetencer efter stk. 1 relevante for alle uddannelser omfattet af evalueringen.
§ 15. Maritime uddannelsesinstitutioner skal følge op på gennemførte evalueringer og indsende afrapporteringen herfor til Uddannelses- og Forskningsstyrelsen i forbindelse med institutionens indsendelse af årsrapport.
Afrapporteringen skal være underskrevet af panelet og vedlagt cv for hvert af ekspertpanelets medlemmer samt øvrige angivne bilag.
Efterfølgende år indsendes dokumentation for opfølgning på afrapporteringen til Uddannelses- og Forskningsstyrelsen sammen med årsrapporten.
 Stk. 2. Uddannelses- og Forskningsstyrelsen sender kopi af ekspertpanelets afrapportering til Søfartsstyrelsen inden for to måneder efter modtagelsen.
 § 16. Uddannelses- og Forskningsstyrelsen kan som led i det almindelige tilsyn med de maritime uddannelsesinstitutioner eller på baggrund af en evaluering med eksterne eksperter pålægge den enkelte institution at iværksætte konkrete tiltag, herunder at udføre konkrete initiativer og handlinger, som skønnes nødvendige for fortsat godkendelse af pågældende uddannelse eller udbud.
 Stk. 2. Såfremt Uddannelses- og Forskningsstyrelsen på baggrund af tilsynet skønner, at en maritim uddannelsesinstitution ikke opfylder betingelserne for godkendelse af pågældende uddannelse eller udbud, kan styrelsen tilbagekalde godkendelsen.
Kapitel 4 Ikrafttræden og overgangsbestemmelser § 17. Bekendtgørelsen træder i kraft den 1. juli 2021.
 Stk. 2. Evalueringen med uafhængige eksterne eksperter, jf. §§ 12-14, skal være gennemført første gang senest den 15. januar 2023.
 Stk. 3. Maritime uddannelsesinstitutioner, der på ikrafttrædelsestidspunktet har modtaget en midlertidig godkendelse af et nyt udbud på forsøgsbasis, overgår for så vidt angår det pågældende udbud først til de nye regler fra det tidspunkt, hvor de måtte modtage en endelig godkendelse af udbuddet.
 Stk. 4. Bekendtgørelse nr. 1373 af 16. december 2009 om godkendelse og kvalitetssikring m.v. af maritime uddannelser ophæves.
Uddannelses- og Forskningsstyrelsen, den 16. juni 2021 Mikkel Leihardt / Pernille Trojahn Kristiansen Bilag 1 Krav til evaluering med uafhængige eksterne eksperter 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2008/106/EF af 19. november 2008 om minimumsuddannelsesniveauet for søfartserhverv (omarbejdning), EU-tidende 2008 nr.
L 323, side 33, som ændret ved Europa-Parlamentets og Rådets direktiv 2012/35/EU af 21. november 2012, EU-tidende 2012 nr.
L 343, side 78 og Europa-Parlamentets og Rådets direktiv 2012/35/EU af 20. juni 2019, EU-tidende 2019 nr.
L 188, side 94.
