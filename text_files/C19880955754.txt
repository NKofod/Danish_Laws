Begravelse.
Urne.
Privat ejendom Meddelt, at der efter praksis ikke gives tilladelse til nedsættelse af urner på mindre ejendomme, herunder private haver.
 Kirkeministeriets skrivelse af 9. marts 1988 til fru Birte Haugsted.
 I skrivelse af 29. februar 1988 har De ansøgt om tilladelse til, at urnen med asken af Deres afdøde ægtefælle nedsættes i Deres private have.
I anledning heraf skal man meddele, at således som begravelsesforholdene er ordnet her i landet, skal kister og urner normalt nedsættes på de almindelige kirkegårde, idet man ikke har anset det for ønskeligt, at begravelser spredes over det ganske land.
I overensstemmelse hermed følger Kirkeministeriet en meget restriktiv praksis med hensyn til meddelelse af tilladelse til nedsættelse af urner på private ejendomme.
Der er f.eks. i nogle tilfælde meddelt tilladelse til nedsættelse af urner på landejendomme af en vis størrelse, der i længere tid har været og må påregnes at forblive i slægtens eje (slægtsgårde). Derimod meddeles der efter praksis ikke tilladelse til nedsættelse af urner på mindre ejendomme.
 Ministeriet finder herefter ikke at kunne imødekomme det ansøgte.
