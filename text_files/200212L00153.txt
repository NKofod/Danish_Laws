Fremsat den 29. januar 2003 af  

 justitsministeren (Lene Espersen) Forslag til Lov om ændring af retsplejeloven (Revision af regler om midlertidig beskikkelse af advokater  

 som landsdommere eller  

 byretsdommere mv.) § 1 I lov nr. 402 af 26. juni 1998 om ændring af retsplejeloven,  

 tjenestemandsloven og forskellige andre love (Rekruttering af dommere,  

 dommerfuldmægtiges ansættelsesvilkår, dommeres bierhverv og  

 ændringer som følge af oprettelse af en domstolsstyrelse mv.)  

 foretages følgende ændring:
 1. § 11 ophæves.
§ 2 I lov om rettens pleje, jf. lovbekendtgørelse nr. 777 af 16.  

 september 2002, foretages følgende ændring:
 1. I § 505, stk. 4, ændres  

 »justitsministeren« til: »Domstolsstyrelsen«.
§ 3 Loven træder i kraft den 1. juli 2003.
Bemærkninger til lovforslaget Almindelige bemærkninger 1. Formål og baggrund Lovforslaget har til formål at ophæve  

 revisionsbestemmelsen i § 11 i lov nr. 402 af 26. juni 1998 om  

 ændring af retsplejeloven, tjenestemandsloven og forskellige andre love  

 (Rekruttering af dommere, dommerfuldmægtiges  

 ansættelsesvilkår, dommeres bierhverv og ændringer som  

 følge af oprettelse af en domstolsstyrelse mv.).
 Ved denne ændringslov blev der med virkning fra den  

 1. juli 1999 indsat en bestemmelse i retsplejelovens § 44 c, hvorefter  

 justitsministeren kan meddele advokater midlertidig beskikkelse som  

 landsdommere eller byretsdommere i en periode på 3 måneder  

 (såkaldte korttidskonstitutioner) som et supplement til den  

 konstitutionsperiode på ca. 9 måneder, som efter retsplejelovens  

 § 42, stk. 4, og § 44 b normalt er en forudsætning for  

 at blive udnævnt som dommer.
Ordningen med korttidskonstitution af advokater blev  

 indført som led i målsætningen om en bredere rekruttering  

 til domstolene og har særligt til formål at søge at fjerne  

 de barrierer, der hidtil har været for i videre omfang at rekruttere  

 advokater som dommere.
Ordningen har således til formål at give  

 interesserede advokater mulighed for at stifte bekendtskab med  

 domstolsarbejdet for en kortere periode uden derved at forpligte sig til at  

 gennemføre de fulde 9 måneders uddannelseskonstitution i  

 landsretten, som en dommerudnævnelse normalt forudsætter.  

 Vælger advokaten efter en korttidskonstitution at søge en  

 ordinær uddannelseskonstitution i landsretten, vil den  

 efterfølgende konstitutionsperiode efter omstændighederne kunne  

 begrænses til 6 måneder.
Ved etableringen af ordningen blev det forudsat, at  

 ordningen primært skulle omfatte landsretterne og de største  

 byretter, dvs. præsidentledede og eventuelt visse administrerende  

 embeder.
Det blev endvidere forudsat, at advokater under deres virke som  

 konstituerede fuldtidsdommere deponerede deres advokatbestalling i  

 konstitutionsperioden.
 I forbindelse med høringen over lovforslaget gav  

 Østre Landsret udtryk for betænkelighed ved at åbne  

 mulighed for, at advokater i en kortere periode kunne blive konstitueret som  

 dommere, idet landsretten navnlig henviste til, at forslaget kunne  

 svække vedkommende rets autoritet, og at det ikke harmonerede  

 særlig godt med intentionerne om at fremme domstolenes  

 selvstændighed og markere dette udadtil.
På den baggrund blev ordningen i første  

 omgang etableret som en forsøgsordning i en periode på 3  

 år, idet der var tale om en nyskabelse, og idet det på  

 forhånd var meget vanskeligt at bedømme, i hvilken  

 udstrækning ordningen ville give anledning til problemer i praksis.
Det  

 fremgår således af lovens § 11, at justitsministeren i  

 folketingsåret 2002/03 skal fremsætte forslag til en revision af  

 retsplejelovens § 44 c med henblik på at tage stilling til,  

 hvorledes en permanent ordning i givet fald skal udformes.
 Spørgsmålet om revision af retsplejelovens  

 § 44 c vedrørende midlertidig beskikkelse af advokater som  

 landsdommere eller byretsdommere har været sendt til høring hos  

 en række myndigheder og organisationer, der generelt har anbefalet, at  

 ordningen gøres permanent.
 Det foreslås derfor, at revisionsbestemmelsen i  

 § 11 i lov nr. 402 af 26. juni 1998 om ændring af retsplejeloven,  

 tjenestemandsloven og forskellige andre love (Rekruttering af dommere,  

 dommerfuldmægtiges ansættelsesvilkår, dommeres bierhverv og  

 ændringer som følge af oprettelse af en domstolsstyrelse mv.)  

 ophæves.
 Herudover foreslås en mindre ændring i  

 retsplejelovens § 505, således at adgangen til at kære  

 afgørelser om erstatning og godtgørelse efter retsplejelovens  

 § 505, stk. 4, overføres fra justitsministeren til  

 Domstolsstyrelsen. Ændringen er en konsekvens af, at Domstolsstyrelsen  

 siden 1. juli 1999 har varetaget domstolenes bevillingsmæssige og  

 administrative forhold, hvorunder sådanne sager blandt andet  

 hører.
2. Erfaringer med forsøgsordningen Fra den 1. juli 1999 har det været muligt at meddele  

 advokater midlertidig beskikkelse som landsdommere eller byretsdommere i en  

 periode på 3 måneder.
Besættelsen af konstitutionsstillingerne sker efter  

 opslag og indstilling af Dommerudnævnelsesrådet, jf.  

 retsplejelovens § 43 a, stk. 1, nr. 6. Advokaterne er i  

 konstitutionsperioden omfattet af det afskedigelsesværn, der  

 gælder for dommerfuldmægtige efter retsplejelovens §§ 54 og  

 54 a, jf. § 44, stk. 4. Udnævnelse af en advokat til dommer  

 vil efter retsplejelovens § 42, stk. 4, som hovedregel kræve,  

 at den pågældendes egnethed som dommer har været  

 bedømt i landsretten i forbindelse med en ordinær  

 konstitutionsperiode.
Det fremgår af bestemmelsernes forarbejder, at  

 der bør være mulighed for, at en korttidskonstitution af 3  

 måneders varighed kan tælle med i de 9 måneder, som en  

 uddannelseskonstitution i landsretten normalt varer.
Ifølge oplysninger fra  

 Dommerudnævnelsesrådet har der i perioden juni 2000 til december  

 2002 været opslået i alt 24 korttidskonstitutionsstillinger til  

 besættelse fordelt med 12 stillinger i henholdsvis Østre  

 Landsret og Vestre Landsret.
Der har ikke været opslået  

 korttidskonstitutionsstillinger i byretterne.
I samme periode har i alt 71  

 ansøgere indgivet 96 ansøgninger, heraf 56 vedrørende  

 stillinger i Østre Landsret og 40 vedrørende stillinger i  

 Vestre Landsret.
Der er foretaget genopslag af 2 stillinger i Østre  

 Landsret og 5 stillinger i Vestre Landsret.
Indtil videre har i alt 14 advokater været  

 konstitueret under ordningen.
Heraf har 3 advokater efterfølgende  

 afsluttet en ordinær konstitution, der   efter en konkret vurdering  

 har kunnet begrænses til 6 måneders varighed.
Der er på  

 tidspunktet for lovforslagets fremsættelse endnu ikke foretaget  

 dommerudnævnelser på baggrund af ordningen.
 En skematisk oversigt over korttidskonstitutioner ved  

 landsretterne i perioden juni 2000 til december 2002 er medtaget som bilag  

 2 til lovforslaget.
 Som anført under punkt 1 har  

 spørgsmålet om revision af retsplejelovens § 44 c  

 vedrørende korttidskonstitutioner været sendt til høring  

 hos en række myndigheder og organisationer. Østre Landsret og  

 Vestre Landsret har i deres høringssvar redegjort for erfaringerne med  

 ordningen.
Østre Landsret har oplyst, at 8 advokater indtil  

 videre har afsluttet en korttidskonstitution ved landsretten i medfør  

 af retsplejelovens § 44 c.
For 6 af advokaternes vedkommende har  

 konstitutionen kunnet danne grundlag for en afsluttende samtale om  

 forløbet af konstitutionsperioden, og for 5 af disse advokaters  

 vedkommende har landsretten anset det forsvarligt, at en eventuel senere  

 uddannelseskonstitution begrænses til 6 måneder, hvis den  

 tidsmæssige afstand mellem konstitutionsperioderne ikke bliver for  

 stor.
En af disse advokater har senere gennemført en ordinær  

 uddannelseskonstitution af 6 måneders varighed.
 Vestre Landsret har oplyst, at 6 advokater indtil videre  

 har afsluttet en korttidskonstitution ved landsretten. 2 af advokaterne er  

 efterfølgende overgået til en ordinær  

 uddannelseskonstitution af ca. 6 måneders varighed.
Vedrørende den praktiske gennemførelse af  

 ordningen har Østre Landsret endvidere oplyst, at de  

 korttidskonstituerede har været placeret i en enkelt afdeling under  

 hele konstitutionsperioden med henblik på at opnå det bedst  

 mulige grundlag for en vurdering af de pågældende advokater.
Det  

 har grundet konstitutionsperiodens korte varighed vist sig vanskeligt sikkert  

 at bedømme advokaternes kvalifikationer som dommere, og samtalerne  

 efter afslutningen af konstitutionsperioden har derfor navnlig taget sigte  

 på en vurdering af, om den korte konstitutionsperiode kunne indgå  

 som led i en samlet bedømmelse af et  

 uddannelseskonstitutionsforløb over 9 måneder.
Dette har   som  

 oven for nævnt   efter landsrettens opfattelse været  

 tilfældet for 5 af de i alt 8 advokater, der indtil videre har  

 været beskikket i medfør af retsplejelovens § 44 c.
3. Justitsministeriets overvejelser Spørgsmålet om revision af retsplejelovens  

 § 44 c har været sendt til høring hos de myndigheder og  

 organisationer, som er angivet neden for under punkt 4.
 Ingen af de hørte myndigheder og organisationer har  

 udtalt sig imod, at ordningen med midlertidig beskikkelse af advokater som  

 landsdommere eller byretsdommere forlænges eller gøres  

 permanent.
 Dommerudnævnelsesrådet, Østre Landsret,  

 Vestre Landsret og Advokatrådet har i deres høringssvar  

 anført, at ordningen har haft en positiv virkning i relation til  

 målsætningen om en bredere rekruttering til dommerhvervet og  

 medvirket til en øget dialog og forståelse mellem dommere og  

 advokater.
Det konstateres dog i flere af høringsudtalelserne,  

 at det til tider har været vanskeligt at rekruttere egnede  

 ansøgere til stillingerne.
Dommerudnævnelsesrådet peger i  

 den forbindelse på, at ordningen kun har fungeret i en kortere periode,  

 men at kendskabet til ordningen er ved at blive mere udbredt.  

 Advokatrådet er ligeledes af den opfattelse, at interessen for  

 ordningen fortsat vil stige.
Justitsministeriet finder på den baggrund, at  

 forsøgsordningen med midlertidig beskikkelse af advokater som  

 landsdommere eller byretsdommere bør gøres permanent.
Henset  

 til den korte periode, hvor ordningen har fungeret, finder Justitsministeriet  

 ikke for indeværende grundlag for at foreslå  

 lovgivningsmæssige ændringer i ordningen.
4. Hørte myndigheder og organisationer Spørgsmålet om revision af retsplejelovens  

 § 44 c har været sendt til høring hos:
 Domstolsstyrelsen, Dommerudnævnelsesrådet,  

 præsidenterne for Østre og Vestre Landsret, præsidenten  

 for Sø- og Handelsretten, præsidenterne for Københavns  

 Byret og retterne i Århus, Odense, Ålborg og Roskilde, Den Danske  

 Dommerforening, Dommerfuldmægtigforeningen, Advokatrådet,  

 Foreningen af Advokater og Advokatfuldmægtige, Landsforeningen af  

 Beskikkede Advokater, Det Danske Center for Menneskerettigheder,  

 Amtsrådsforeningen, Kommunernes Landsforening, Københavns  

 Kommune, Frederiksberg Kommune, Dansk Folkeoplysnings Samråd,  

 Akademikernes Centralorganisation og Danmarks Jurist- og  

 Økonomforbund.
 5. Lovforslagets økonomiske og administrative konsekvenser  

 mv.
 Lovforslaget skønnes ikke at have økonomiske  

 eller administrative konsekvenser for det offentlige af betydning.
 Lovforslaget har ingen økonomiske eller  

 administrative konsekvenser for erhvervslivet eller borgerne.
 Lovforslaget har ingen miljømæssige  

 konsekvenser og indeholder ikke EU-retlige aspekter.
Positive konsekvenser/ mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen af betydning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter Bemærkninger til lovforslagets  

 enkelte bestemmelser I lovforslagets bilag 1 er de foreslåede  

 bestemmelser sammenholdt med de gældende regler.
Til § 1 Til nr. 1 Bestemmelsen ophæver den revisionsbestemmelse  

 vedrørende retsplejelovens § 44 c, som findes i § 11 i lov  

 nr. 402 af 26 juni 1998 om ændring af retsplejeloven,  

 tjenestemandsloven og forskellige andre love (Rekruttering af dommere,  

 dommerfuldmægtiges ansættelsesvilkår, dommeres bierhverv og  

 ændringer som følge af oprettelse af en domstolsstyrelse  

 mv.).
Til § 2 Til nr. 1 Efter retsplejelovens § 505, stk. 2, har  

 skyldneren eller den, hos hvem en fogedforretning er foretaget, krav på  

 erstatning og godtgørelse, hvis fogedretten har truffet bestemmelse om  

 fremstilling eller tilbageholdelse af skyldneren, uden at betingelserne  

 herfor har været til stede, eller ved en fejltagelse har foretaget  

 forretningen hos en anden end skyldneren.
Beløbet betales af staten og  

 skal godtgøres statskassen af den, som har anmodet om  

 fogedforretningen, hvis denne er ansvarlig.
Et eventuelt erstatningskrav skal  

 fremsættes over for fogedretten eller de almindelige domstole senest 3  

 måneder efter det tidspunkt, da vedkommende blev i stand til at  

 gøre kravet gældende, jf. retsplejelovens § 505,  

 stk. 3.
 Efter den gældende bestemmelse i retsplejelovens  

 § 505, stk. 4, kan domstolenes afgørelser efter stk. 3,  

 jf. stk. 2, kæres både af parterne og justitsministeren.
 Ved lov nr. 401 af 26. juni 1998 om Domstolsstyrelsen blev  

 domstolsadministrationen henlagt til Domstolsstyrelsen, der siden lovens  

 ikrafttræden den 1. juli 1999 således har varetaget domstolenes  

 bevillingsmæssige og administrative forhold, herunder sager om  

 erstatning og godtgørelse efter retsplejelovens § 505,  

 stk. 2.
 På den baggrund foreslås retsplejelovens  

 § 505, stk. 4, ændret, så kæreadgangen  

 tillægges Domstolsstyrelsen i stedet for justitsministeren.
Til § 3 Det foreslås, at loven træder i kraft den 1.  

 juli 2003.
Bilag 1 Lovforslaget sammenholdt med gældende lov Gældende formulering Lovforslaget § 1 I lov nr. 402 af 26. juni 1998 om ændring af retsplejeloven,  

 tjenestemandsloven og forskellige andre love foretages følgende  

 ændring:
 § 11. Justitsministeren fremsætter i  

 folketingsåret 2002-03 forslag om revision af retsplejelovens § 44  

 c, som affattet ved denne lovs § 1, nr. 14.
 1. § 11 ophæves.
§ 2 I lov om rettens pleje, jf. lovbekendtgørelse nr. 777 af 16.  

 september 2002, foretages følgende ændring:
§ 505. Den, som har anmodet om tvangsfuldbyrdelse af en  

 fordring eller et krav, som viser sig ikke at bestå, skal betale  

 skyldneren erstatning for tab og godtgørelse for tort samt, hvis  

 frihedsberøvelse er sket, for lidelse.
Sådant ansvar  

 påhviler ligeledes fordringshaveren, hvis der i øvrigt ved  

 fogedretten er truffet foranstaltninger til tvangsfuldbyrdelse, uden at  

 betingelserne herfor har været til stede, og dette kan lægges  

 fordringshaveren til last.
Stk. 2. Har fogedretten truffet bestemmelse om fremstilling  

 eller tilbageholdelse af skyldneren, uden at betingelserne herfor har  

 været til stede, eller er forretning ved en fejltagelse foretaget hos  

 en anden end skyldneren, har skyldneren eller den, hos hvem forretningen er  

 foretaget, krav på erstatning og godtgørelse i samme omfang som  

 efter stk. 1, 1. pkt.
Beløbet betales af staten og skal  

 godtgøres statskassen af den, som har anmodet om forretningen, hvis  

 han er ansvarlig efter reglerne i stk. 1.
Stk. 3. Krav efter stk. 1 og 2 må fremsættes  

 over for fogedretten eller de almindelige domstole senest tre måneder  

 efter det tidspunkt, da vedkommende blev i stand til at gøre kravet  

 gældende.
Fogedrettens afgørelse træffes ved kendelse.  

 Fogedretten kan henskyde kravet til søgsmål ved de almindelige  

 domstole.
 Stk. 4. Afgørelser efter stk. 3,  

 jf. stk. 2, kan kæres både af parterne og af  

 justitsministeren.
 1. I § 505, stk. 4, ændres  

 »justitsministeren« til: »Domstolsstyrelsen«.
§ 3 Loven træder i kraft den 1. juli 2003.
Bilag 2 Oversigt over midlertidig beskikkelse af advokater som  

 landsdommere eller byretsdommere (korttidskonstitutioner) i perioden juni  

 2000 til december 2002.
Østre Landsret Vestre Landsret I alt Antal konstitutionsstillinger til besættelse 12 12 24 Antal beskikkelser 12 10 22 Antal genopslag 2 51) 7 Antal ansøgere 41 32 712) Antal ansøgninger 56 40 96 Kilde: Dommerudnævnelsesrådet.
