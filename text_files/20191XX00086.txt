Skriftlig fremsættelse (23. oktober 2019) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om registrering af ledningsejere og lov om ændring af lov om registrering af ledningsejere (Indsættelse af overgangsbestemmelse, bestemmelse til at udstille graveforespørgsler m.m.) (Lovforslag nr.
L 40) Dette lovforslag har teknisk og administrativ karakter.
Formålet er at sikre at lov nr. 1674 af 26. december 2017 om ændring af lov om registrering af ledningsejere, der delvist trådte i kraft 1. januar 2018, kan gennemføres efter hensigten.
Lovændringen fra 2017 har som primært formål at understøtte implementeringen af initiativ 6.3 i Den fællesoffentlige digitaliseringsstrategi 2016-2020 om udveksling af data om nedgravet infrastruktur.
Initiativ 6.3 har til formål at effektivisere arbejdsgange ved udlevering af ledningsoplysninger, så der fremadrettet vil blive udleveret ensartede digitale oplysninger om ledningsnettet, på sigt inden for 2 timer.
Det vil gøre det nemmere og billigere af forberede gravearbejder og bl.a. vedligeholde og etablere ny infrastruktur under jorden, herunder udrulning af bredbånd.
Med lovændringen fra 2017 skal ledningsejere digitalisere og standardisere deres ledningsoplysninger og udlevere disse gennem Ledningsejerregistret.
Der er en indfasningsperiode på 3½ år til denne opgave.
I indfasningsperioden kan ledningsejerne frivilligt vælge at udlevere ledningsoplysninger igennem Ledningsejerregistret, eller som det foregår i dag direkte til graveaktørerne.
 Det har imidlertid under gennemførelsen af lovændringen fra 2017 vist sig, at lovændringens tekniske udformning gør, at Klima-, Energi- og Forsyningsministeriet mangler en hjemmel til at stille ledningsoplysningerne til rådighed for graveaktører under indfasningsperioden.
Ledningsejerne har med lovændringen fra 2017 fået 3½ år til at digitalisere og standardisere deres ledningsoplysninger og tilpasse deres IT-systemer.
Der er derfor behov for, at der indsættes en overgangsbestemmelse, der gælder under indfasningsperioden på 3½ år.
Ledningsejerne vil med denne overgangsbestemmelsen fortsat få 3½ år til at omstille sig til de nye regler.
Lovforslaget vil dermed betyde, at lovændringen fra 2017 kan gennemføres efter hensigten.
 Lovforslaget har ikke selvstændige økonomiske konsekvenser, da de økonomiske konsekvenser er knyttet til lov om ændring af lov om registrering af ledningsejere fra 2017.
 Lovforslaget foreslås at træde i kraft den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
