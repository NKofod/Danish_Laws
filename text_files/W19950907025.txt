Et kommunalbestyrelsesmedlem havde på sin landbrugsejendom ladet  

 udføre arbejde på en sådan måde, at det ikke i videst muligt omfang sikredes,  

 at personer på arbejdspladsen og i omgivelserne ikke udsattes for støv fra  

 asbestholdige materialer, idet den pågældende under opbevaring på ejendommen  

 af asbestholdigt affald undlod at holde det befugtet og overdækket, ligesom  

 han undlod at bortskaffe affaldet trods påbud herom.
Den pågældende havde  

 herved overtrådt Arbejdsministeriets bekendtgørelse nr. 660 af 24.09.1986 om  

 asbest.
Efter en konkret vurdering ansås den pågældende for valgbar.
(Fra Valgbarhedsnævnet til en kommunalbestyrelse, j.nr. 504/1995) I brev af 16. marts 1995 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at NN, der er medlem af  

 X-kommunalbestyrelse, ved Retten i Y-by er blevet idømt en bøde på 5.000 kr.  

 for overtrædelse af § 12, stk. 1, og § 16, stk. 2, jf. § 49, stk. 1, nr. 1 og  

 2, i Arbejdsministeriets bekendtgørelse nr. 660 af 24. september 1986 om  

 asbest.
 Det fremgår af sagen, at den pågældende primo juni 1994 på sin  

 landbrugsejendom har ladet arbejde udføre bl.a. med opførelse af ny maskinhal  

 på en sådan måde, at det ikke i videst muligt omfang sikredes, at personer på  

 arbejdspladsen og i omgivelserne ikke udsattes eller kunne blive udsat for  

 støv fra asbestholdige materialer, idet den pågældende under opbevaring på  

 ejendommen af asbestholdigt affald, der kunne støve, undlod at holde det  

 befugtet og overdækket, så afgivelse af støv til omgivelserne hindredes,  

 ligesom den pågældende indtil ultimo juni 1994 undlod at bortskaffe affaldet  

 til specialdepot trods et af Arbejdstilsynet den 3. juni 1994 meddelt påbud  

 herom.
 Forholdet er begået, mens den pågældende var medlem af  

 kommunalbestyrelsen.
 I denne anledning skal man meddele, at Valgbarhedsnævnet har fundet, at  

 den begåede forseelse ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
