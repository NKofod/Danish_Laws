Til: Samtlige kommunale civilforsvar med udvidet hjælpetjeneste og Civilforsvaret for Storkøbenhavn CF-korpsets afdelinger Samtlige CF-regioner CF-korpsets Befalingsmandsskole Civilforsvarets Højskole samt Civilforsvarets Tekniske Skole Vedlagt følger et eksemplar af Indenrigsministeriets bekendtgørelse nr.  

 564 af 23. september 1988 om klagevejledning for civilforsvarets  

 værnepligtige (udeladt her). Den træder i kraft den 1. november 1988.
 Bekendtgørelsen indebærer en administrativ lettelse for CF-korpsets  

 afdelinger og det kommunale civilforsvar, idet klagevejledning een gang for  

 alle er givet de værnepligtige i deres grundbøger.
 Om den nærmere baggrund for bekendtgørelsen kan oplyses følgende:
 Den 1. januar 1987 trådte forvaltningsloven i kraft - lov nr. 571 af 19.  

 december 1985. For kommunernes vedkommende træder loven dog først fuldt ud i  

 kraft den 1. januar 1989.
 Ifølge forvaltningslovens § 25, stk. 1, skal skriftlige afgørelser, hvor  

 ansøgeren ikke får medhold eller i hvert fald ikke fuldt ud medhold, og som  

 kan påklages til anden forvaltningsmyndighed, være ledsaget af en  

 klagevejledning.
 I henhold til denne bestemmelse skal en del af de afgørelser, der efter  

 ansøgning fra værnepligtige træffes af CF-korpsets afdelinger og af det  

 kommunale civilforsvar, ledsages af en klagevejledning i hvert enkelt  

 tilfælde.
 Denne fremgangsmåde fandt Civilforsvarsstyrelsen administrativt  

 uhensigtsmæssig i forbindelse med den daglige uddannelse af de værnepligtige.  

 Styrelsen indstillede derfor til Indenrigsministeriet, at der i medfør af  

 forvaltningslovens § 25, stk. 2, udsendes en bekendtgørelse, der hjemler en  

 fravigelse af den ovenfor nævnte fremgangsmåde, således at vejledningen i  

 stedet generelt gives i de værnepligtiges grundbøger.
 Indenrigsministeriet tiltrådte styrelsens indstilling og har herefter -  

 som forskrevet i forvaltningsloven - forhandlet sagen med Justitsministeriet,  

 der ligeledes har erklæret sig enig i, at der udsendes en bekendtgørelse, der  

 fraviger den almindelige fremgangsmåde om klagevejledning.
 Den generelle klagevejledning, som omtales i Indenrigsministeriets  

 bekendtgørelse, er allerede på nuværende tidspunkt indarbejdet i de  

 værnepligtiges grundbøger.
