 I forbindelse med udarbejdelse af en ny lov om tilskud til  

 strukturprojekter, lov 590 af 12. december 1984, har det været overvejet at  

 henlægge administrationen af strukturprojektansøgninger til  

 jordbrugsdirektoratet.
 Som led i overvejelserne blev der i lovens § 8 indsat en hjemmel for  

 landbrugsministeren til at delegere opgaver, som i loven er henlagt til  

 landbrugsministeren, til jordbrugsdirektoratet.
 Idet man henviser til stedfundne drøftelser med jordbrugsdirektoratet,  

 skal man meddele, at det er besluttet at overføre behandlingen af de konkrete  

 projektstøtteansøgninger til jordbrugsdirektoratet fra 1. juli 1985.
 Overførslen indebærer, at jordbrugsdirektoratet fra 1. juli d.å. varetager  

 samtlige administrative opgaver i forbindelse med de konkrete  

 projektstøtteansøgninger.
 Det indebærer følgende:
 - Modtagelse og behandling af ansøgninger, herunder udarbejdelse af  

 vurderingsskemaer og forelæggelse af ansøgninger for de respektive  

 varekontorer i departementet.
 - Forberedelse af de enkelte projektansøgninger til behandling i  

 strukturprojektudvalget og - efter behandling i udvalget - fremsendelse af  

 ansøgningerne til EF-Kommissionen.
Departementet varetager indtil videre som hidtil formandskabet og  

 sekretariatsfunktionen i relation til strukturprojektudvalget, hvilket  

 forudsætter en tæt koordinering mellem jordbrugsdirektoratet og departementet  

 om udarbejdelse af dagsordner og udsendelse af mødemateriale.
Det er  

 hensigten på et senere tidspunkt at tage spørgsmålet om overførsel til  

 jordbrugsdirektoratet af formandskab og sekretariat for  

 projektsstøtteudvalget op til fornyet overvejelse.
 Departementet varetager herudover den generelle regelfastsættelse, de  

 overordnede budgetmæssige spørgsmål, herunder i forhold til EF og fordelingen  

 af den nationale kvote mellem landbrugsministeriet og fiskeriministeriet,  

 prioriteringen af projekter til de to halvårlige udlodninger, godkendelse af  

 sektorprogrammer og deltagelse i møder på EF-niveau.
 Af hensyn til departementets varetagelse af de overordnede administrative,  

 politiske og koordinerende styringsfunktioner forudsættes det, at  

 departementet tidligst muligt inddrages i de principielle og politiske  

 spørgsmål, som måtte opstå i tilknytning til administrationen, ligesom  

 departementet forventer snarest muligt at modtage underretning om eventuelle  

 administrative problemer, der måtte opstå i forhold til EF-Kommissionen.
 Det bemærkes, at jordbrugsdirektoratets afgørelser efter almindelige  

 forvaltningsretlige regler vil kunne indbringes for landbrugsministeriet.
 Det tilføjes, at man overvejer at udfærdige en bekendtgørelse om  

 overførslen til jordbrugsdirektoratet; bekendtgørelsen vil i givet fald  

 præcisere reglerne om klage over jordbrugsdirektoratets afgørelser på  

 området.
 P.M.V.
