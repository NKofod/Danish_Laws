Bekendtgørelse om ændring af bekendtgørelse om udbydere af elektroniske kommunikationsnets og elektroniske kommunikationstjenesters registrering og opbevaring af oplysninger om teletrafik (logningsbekendtgørelsen) § 1 I bekendtgørelse nr. 988 af 28. september 2006 om udbydere af elektroniske kommunikationsnets og elektroniske kommunikationstjenesters registrering og opbevaring af oplysninger om teletrafik (logningsbekendtgørelsen) foretages følgende ændringer:
 1. Fodnoten til bekendtgørelsens titel ophæves.
 2. Indledningen affattes således:
»I medfør af § 786, stk. 4 og 7, i lov om rettens pleje, jf. lovbekendtgørelse nr. 1139 af 24. september 2013, fastsættes efter forhandling med erhvervs- og vækstministeren:« 3. § 5, stk. 1, 4 og 5, ophæves.
 Stk. 2 og 3 bliver herefter stk. 1 og 2.
 4. I § 5, stk. 2, der bliver stk. 1, udgår »endvidere«.
 5. I § 6, stk. 2, ændres »§ 5, stk. 1-2,« til: »§ 5, stk. 1,«.
§ 2 Bekendtgørelsen træder i kraft den 22. juni 2014.
§ 3 Stk. 1. Oplysninger, der indtil den 22. juni 2014 har skullet registreres i medfør af de hidtil gældende bestemmelser i logningsbekendtgørelsens § 5, stk. 1, 4 og 5, kan fortsat registreres indtil den 22. september 2014.
 Stk. 2. Oplysninger, der inden den 22. juni 2014 er registreret i medfør af de hidtil gældende bestemmelser i logningsbekendtgørelsens § 5, stk. 1, 4 og 5, kan uanset regler om sletning og anonymisering i lov om elektroniske kommunikationsnet og -tjenester eller forskrifter udstedt i medfør heraf opbevares indtil den 22. september 2014, dog højst i 1 år.
 Stk. 3. Oplysninger, der registreres i medfør af stk. 1, kan uanset regler om sletning og anonymisering i lov om elektroniske kommunikationsnet og -tjenester eller forskrifter udstedt i medfør heraf opbevares i indtil 3 måneder.
