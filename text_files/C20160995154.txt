Skrivelse om ændring af vejledning om folkepension efter lov om social pension (Om meddelelse om ret til folkepension) I vejledning nr. 53 af 31. august 2007, foretages følgende ændring:
 Vejledningens pkt. 71 affattes således:
 71. Udbetaling Danmark har pligt til at sende en meddelelse til alle personer, der nærmer sig folkepensionsalderen, om deres ret til folkepension, se lovens § 13. Meddelelse skal sendes i så god tid, at den pågældende har mulighed for at indgive ansøgning og få udbetalt pension fra den 1. i måneden efter, at aldersbetingelsen er opfyldt.
 Meddelelsen skal indeholde oplysning om muligheden for at opsætte folkepensionen, se lovens kap 2 a om opsat pension.
Udbetaling Danmark skal sende meddelelse til personer med fast bopæl i udlandet, hvor det må anses som sandsynligt, at de kan have optjent ret til dansk folkepension.
Det vil som udgangspunkt være til:
 Danske statsborgere med fast bopæl i udlandet, uanset hvilket land, hvis de pågældende har haft fast bopæl her i riget i mindst 30 år i optjeningsperioden.
 Borgere omfattet af EU-forordning 883/04 om koordination af de sociale sikringsordninger, hvis de har haft fast bopæl eller beskæftigelse i Danmark i mindst 1 år.
 Borgere omfattet af overenskomster som Danmark har indgået med andre lande, hvis de har haft fast bopæl i Danmark i mindst 3 eller 5 år, jf. den enkelte overenskomst.
