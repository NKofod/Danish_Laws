Skriftlig fremsættelse (11. november 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om ændring af lov om politiets virksomhed (Ophævelse af udløbsklausul for udvidet bemyndigelse til at fastsætte regler om zoneforbud) (Lovforslag nr.
L 86) Der opstod i 2016 og 2017 et problem med et stigende antal udenlandske tilrejsende, der kom til Danmark og slog lejr på offentlige steder.
På den baggrund vedtog Folketinget i foråret 2018 en lov, der gav justitsministeren bemyndigelse til at fastsætte regler om zoneforbud for en kommune.
 Som følge heraf kan politiet i dag i henhold til ordensbekendtgørelsen meddele zoneforbud for en kommune til personer, der overtræder forbuddet mod at etablere og opholde sig i utryghedsskabende lejre.
 Justitsministerens adgang til at udstede regler om zoneforbud for en kommune vil automatisk blive ophævet den 1. marts 2021 i medfør af en udløbsklausul i loven.
 Det er regeringens vurdering, at adgangen til at meddele zoneforbud for en kommune har haft en positiv effekt i forhold til bekæmpelse af utryghedsskabende lejre, og at en ophævelse af bemyndigelsen vil kunne øge antallet af utryghedsskabende lejre.
 Der lægges derfor med dette lovforslag op til at ophæve den udløbsklausul, der medfører, at justitsministerens adgang til at fastsætte regler om zoneforbud for en kommune automatisk ophæves den 1. marts 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
