Bilag 1 Beretning afgivet af Erhvervsudvalget den 11. juni 2008 Beretning over Forslag til folketingsbeslutning om forbud mod sms-lån og loft over de årlige omkostninger i procent (ÅOP) ved øvrige forbrugslån [af Orla Hav (S) m.fl.] 1. Udvalgsarbejdet Beslutningsforslaget blev fremsat den 11. april 2008 og var til 1. behandling den 27. maj 2008. Beslutningsforslaget blev herefter henvist til behandling i Erhvervsudvalget.
Møder Udvalget har behandlet beslutningsforslaget i 1 møde.
2. Politiske bemærkninger Et flertal i udvalget (V, DF og KF) er nået til enighed om at afvise beslutningsforslaget med henvisning til, at Forbrugerombudsmanden har indkaldt branchen og Forbrugerrådet til forhandlinger om korte lån, herunder sms-lån.
Formålet med disse forhandlinger er at få præciseret reglerne og fastlagt god skik på området.
Forslaget er primært foranlediget af erfaringerne fra Sverige, hvor markedet for sms-lån har været i kraftig vækst.
De svenske myndigheder har offentliggjort en undersøgelse, som bl.a. har vist, at man ved udgangen af 2007 havde registreret over 20.000 ubetalte sms-lån.
Undersøgelsen viste også, at det typisk var unge mennesker på 18-19 år, der havde taget lånene, og hvoraf halvdelen oplyste, at de ikke havde taget lånet, hvis de havde haft betænkningstid, og knap en fjerdedel påpegede, at de ikke havde taget lånet, hvis de havde haft forståelse for omkostningerne.
Flertallet kan konstatere, at det p.t. alene er få virksomheder, der udbyder sms-lån i Danmark.
Forbrugerombudsmanden har indtil nu ikke modtaget klager fra forbrugere, der har optaget sms-lån.
Penge- og Pensionspanelet er ved at undersøge de unge 18-25-åriges låne- og opsparingsadfærd.
De foreløbige tal viser, at kun ganske få har prøvet at optage sms-lån.
Samtidig er flertallet opmærksomt på, at den danske forbruger i dag er bedre stillet end den svenske.
F.eks. skal alle danske lånudbydere oplyse om lånets samlede pris, dvs. ÅOP (årlige omkostninger i procent). I Sverige har man ikke en tilsvarende regel.
Flertallet i udvalget er desuden af den opfattelse, at et loft over årlige omkostninger i procent (ÅOP) ved øvrige forbrugslån ikke harmonerer med den danske tradition for, at den frie prisdannelse, hvor udbud og efterspørgsel bestemmer prisen, er til fordel for forbrugerne.
Prislofter har en tendens til at blive normen for, hvad man kan tage for en vare eller tjenesteydelse, og kan i sidste ende være til ulempe for forbrugerne.
 Ikke desto mindre finder flertallet behov for nøje at følge udviklingen på området i Danmark for at sikre, at de gældende forbrugerbeskyttelsesregler til stadighed yder forbrugerne en god beskyttelse.
På denne baggrund er flertallet enigt om nøje at følge udviklingen og i første omgang afvente Forbrugerombudsmandens forhandlinger.
Hvis der ikke opnås enighed om Forbrugerombudsmandens retningslinjer, skal regeringen se på, om der er behov for andre tiltag, herunder strammere regler.
Erhvervsudvalget vil derfor bede økonomi- og erhvervsministeren om senest 2 måneder efter, at resultatet af Forbrugerombudsmandens forhandlinger foreligger, at drøfte resultatet af disse sammen med udvalget.
 Et mindretal i udvalget (S, SF og EL) anerkender Forbrugerombudsmandens initiativ med henblik på at etablere regler, der giver bedre beskyttelse af forbrugerne, når det gælder sms- og kviklån, og afventer dette initiativ.
Mindretallet fastholder dog, at der i Danmark bør indføres regler for indgåelse af sms-lån og for, hvor høje ÅOP et lån maksimalt må pålægges, i lighed med lande, vi i øvrigt sammenligner os med.
Dette skal sikre forbrugerne mod sms-lån og ekstremt høje årlige omkostningsprocenter.
Et andet mindretal i udvalget (RV) ønsker regler, der giver bedre beskyttelse af forbrugerne i forbindelse med sms- og kviklån.
Det Radikale Venstre ønsker at undersøge mulighederne for at pålægge udbyderne af sms- og kviklån de samme regler for vejledning og rådgivning af forbrugerne, som gælder i den øvrige finansielle sektor.
