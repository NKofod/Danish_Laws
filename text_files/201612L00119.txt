Fremsat den 25. januar 2017 af udlændinge- og integrationsministeren (Inger Støjberg) Forslag til Lov om ændring af udlændingeloven (Ændring af reglerne om inddragelse af studieopholdstilladelse ved ulovligt arbejde) § 1 I udlændingeloven, jf. lovbekendtgørelse nr. 412 af 9. maj 2016, som ændret bl.a. ved lov nr. 612 af 8. juni 2016 og senest ved § 1 i lov nr. 1745 af 27. december 2016, foretages følgende ændringer:
 1. I § 19, stk. 1, nr. 12, indsættes efter »jf. § 59, stk. 3, eller«: »for i et betydeligt omfang at arbejde«, og efter »erkendt at have arbejdet uden fornøden tilladelse eller« indsættes: »i et betydeligt omfang at have arbejdet«.
 2. I § 19, stk. 1, nr. 12, indsættes som 2.-4. pkt.:
»Styrelsen for International Rekruttering og Integration meddeler et varsel til en udlænding med opholdstilladelse som nævnt i 1. pkt., hvis styrelsen vurderer, at udlændingen har arbejdet i strid med de betingelser, der er fastsat for en arbejdstilladelse, uden der er tale om et betydeligt omfang, jf. 1. pkt.
Et varsel har en gyldighed på 2 år.
Har udlændingen arbejdet i strid med de betingelser, der er fastsat for en arbejdstilladelse, uden der er tale om et betydeligt omfang, jf. 1. pkt., kan opholdstilladelsen inddrages, hvis udlændingen har fået et varsel efter 2. pkt., og er idømt eller har vedtaget en bøde eller er tildelt en indenretlig advarsel for at arbejde i strid med de betingelser, der er fastsat for en arbejdstilladelse, jf. § 60, stk. 1, eller over for Styrelsen for International Rekruttering og Integration har erkendt at have arbejdet i strid med de betingelser, der er fastsat for en arbejdstilladelse.« 3. I § 46 a indsættes som stk. 8:
»Stk. 8. Styrelsen for International Rekruttering og Integrations afgørelse om varsel, jf. § 19, stk. 1, nr. 12, 2. pkt., kan ikke påklages.« § 2 Stk. 1. Loven træder i kraft den 15. marts 2017.
Stk. 2. Loven finder ikke anvendelse for udlændinge, der anmoder om genoptagelse eller klager over en afgørelse om inddragelse af opholdstilladelse efter udlændingelovens § 19, stk. 1, nr. 12, hvis afgørelsen er truffet inden lovens ikrafttræden, og hvis udrejsefristen er udløbet på tidspunktet for lovens ikrafttræden.
For sådanne udlændinge finder de hidtil gældende regler anvendelse.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse 1. Indledning 2. Lovforslagets baggrund og formål 3. Lovforslagets hovedindhold 3.1 Justering af reglerne for inddragelse af studieopholdstilladelse ved ulovligt arbejde 3.1.1 Gældende ret 3.1.2 Den foreslåede ændring 4. De økonomiske og administrative konsekvenser for det offentlige 5. De økonomiske og administrative konsekvenser for erhvervslivet m.v.
6. De administrative konsekvenser for borgerne 7. De miljømæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning Danmark skal være et attraktivt land for dygtige udenlandske studerende og arbejdstagere.
Udenlandske studerende, der gennemfører en dansk uddannelse, har et stort potentiale for at bidrage til vækst og velfærd gennem beskæftigelse ved danske virksomheder.
Udenlandske studerende kan arbejde i Danmark ved siden af deres studier.
I en tid, hvor virksomheder begynder at opleve stigende mangel på kvalificeret arbejdskraft, er det af stor værdi for danske virksomheder, at de har adgang til at rekruttere veluddannede udlændinge, der allerede kender det danske arbejdsmarked.
Regeringen ønsker derfor at fastholde dygtige udenlandske studerende, så de bliver i Danmark efter endt studie.
Samtidig er det dog regeringens holdning, at der skal være en grænse for, hvor meget en udenlandsk studerende må arbejde ved siden af studiet.
Det primære formål med udenlandske studerendes ophold i Danmark er studier og ikke arbejde.
Der har imidlertid været eksempler på sager, hvor udenlandske studerende, der har arbejdet ulovligt i mindre omfang, har fået inddraget deres studieopholdstilladelse.
Sagerne afspejler, at de nuværende regler for inddragelse af studieopholdstilladelse ved ulovligt arbejde er for ufleksible.
 For at sikre den rette balance foreslås det med lovforslaget at justere reglerne for inddragelse af studieopholdstilladelse ved ulovligt arbejde, således at der fremadrettet skelnes mellem ulovligt arbejde af betydeligt omfang (alvorlige overtrædelser) og ulovligt arbejde af ikke betydeligt omfang (ikke alvorlige overtrædelser). Det foreslås, at der fremadrettet kun ved alvorlige overtrædelser skal ske inddragelse af en studieopholdstilladelse ved ulovligt arbejde uden forudgående varsel.
2. Lovforslagets baggrund og formål Reglerne om inddragelse af studieopholdstilladelse blev senest ændret i 2010, da der i praksis var set eksempler på udenlandske studerende, som arbejdede ulovligt samtidig med, at de var studieaktive.
Der henvises til Folketingstidende 2009-10, A, L 188 som fremsat, side 36-39.
Med lovændringen i 2010 blev reglerne skærpet, og der blev indført hjemmel til at inddrage en studieopholdstilladelse ved ulovligt arbejde.
Dette gælder, uanset om den udenlandske studerende har været studieaktiv og uanset antallet af timer, som den studerende har arbejdet ulovligt.
 Inden for det seneste år har der været eksempler på sager, hvor studieaktive udenlandske studerende har arbejdet ulovligt i mindre omfang, og i den forbindelse fået inddraget deres studieopholdstilladelse.
Der blev på den baggrund den 10. februar 2016 afholdt hasteforespørgsel nr.
F 19, som førte til vedtagelsen af V 22. Et flertal bestående af den daværende regering (Venstre), Alternativet, Socialdemokratiet, Enhedslisten, Liberal Alliance, Det Radikale Venstre, Socialistisk Folkeparti og Det Konservative Folkeparti stod bag vedtagelse V 22, der har følgende ordlyd:
Folketinget noterer sig, at regeringen vil komme med et udspil til at ændre reglerne for inddragelse af studieopholdstilladelse, så de bliver smidigere, således skal kun alvorlige overtrædelser medføre inddragelse uden forudgående advarsel i førstegangstilfælde." Lovforslagets formål er at smidiggøre reglerne for inddragelse af studieopholdstilladelser ved ulovligt arbejde således, at udenlandske studerende, der har begået en mindre alvorlig overtrædelse af deres arbejdstilladelse, ikke får inddraget deres studieopholdstilladelse uden først at have fået et varsel.
Alvorlige overtrædelser skal fortsat føre til inddragelse, uden at der først sendes et varsel til den studerende.
3. Lovforslagets hovedindhold 3.1. Justering af reglerne for inddragelse af studieopholdstilladelse ved ulovligt arbejde 3.1.1 Gældende ret Det følger af udlændingelovens § 9 i, stk. 1, at der efter ansøgning kan gives opholdstilladelse til en udlænding med henblik på uddannelse, hvis den pågældende er optaget på en uddannelse eller et kursus ved en uddannelsesinstitution her i landet.
Der kan endvidere efter ansøgning gives opholdstilladelse til en udlænding, hvis ganske særlige uddannelsesmæssige hensyn i øvrigt tilsiger det.
 Reglerne om meddelelse af opholdstilladelse til udenlandske studerende findes i bekendtgørelse nr. 1550 af 23. december 2014 om meddelelse af opholds- og arbejdstilladelse til studerende (studiebekendtgørelsen).
 Når en udenlandsk studerende er meddelt opholdstilladelse med henblik på at følge en uddannelse i Danmark, er det et krav, at udlændingens forsørgelse er sikret gennem egne midler, stipendium, studielån eller lignende, jf. studiebekendtgørelsens § 7. Det er endvidere et krav, at udlændingen er studieaktiv i relation til det kursus eller den uddannelse, som danner grundlag for udlændingens opholdstilladelse, jf. studiebekendtgørelsens § 6, stk. 2.
En udlænding med opholdstilladelse med henblik på at følge en videregående uddannelse eller et adgangsgivende kursus gives arbejdstilladelse til beskæftigelse ved deltidsarbejde i indtil 20 timer ugentligt samt beskæftigelse på fuld tid i juni, juli og august.
Det ugentlige timetal opgøres som et gennemsnitligt ugentligt timetal pr. kalendermåned.
Dette følger af studiebekendtgørelsens § 16, stk. 1.
 Det følger af studiebekendtgørelsens § 16, stk. 3, at medmindre særlige grunde taler herfor, kan der ikke gives arbejdstilladelse til udlændinge med opholdstilladelse med henblik på at følge en ungdoms- eller grundskoleuddannelse, en gymnasial uddannelse eller et kursus på en højskole el.lign.
Efter udlændingelovens § 59, stk. 3, kan en udlænding, der arbejder her i landet uden fornøden tilladelse, straffes med bøde eller fængsel i indtil 1 år.
Efter udlændingelovens § 60, stk. 1, straffes tilsidesættelse af de betingelser, der er knyttet til en tilladelse efter loven med bøde eller under skærpende omstændigheder med fængsel indtil 1 år.
Efter praksis nedlægges der som udgangspunkt påstand om bødestraf.
 Det fremgår af udlændingelovens § 19, stk. 1, nr. 12, at en tidsbegrænset opholdstilladelse kan inddrages, når en udlænding, der er meddelt opholdstilladelse med henblik på at deltage i en uddannelse eller et kursus ved en uddannelsesinstitution her i landet, er idømt eller har vedtaget en bøde eller er tildelt en indenretlig advarsel for at arbejde uden fornøden tilladelse, jf. § 59, stk. 3, eller i strid med de betingelser, der er fastsat for en arbejdstilladelse, jf. § 60, stk. 1, eller over for Styrelsen for International Rekruttering og Integration har erkendt at have arbejdet uden fornøden tilladelse eller i strid med de betingelser, der er fastsat for en arbejdstilladelse.
 Dette gælder for alle udlændinge med opholdstilladelse som studerende, jf. studiebekendtgørelsens §§ 1-4, uanset hvornår studieopholdstilladelsen er meddelt.
 Det afgørende for, om en studieopholdstilladelse kan inddrages, er, om udlændingen ved domstolene er idømt bødestraf for ulovligt arbejde, har vedtaget en bøde for ulovlig arbejde, er blevet tildelt en indenretlig advarsel for ulovligt arbejde, eller over for Styrelsen for International Rekruttering og Integration har erkendt at have arbejdet ulovligt.
 Ved afgørelser om inddragelse af opholdstilladelse finder udlændingelovens § 26, stk. 1, tilsvarende anvendelse, jf. § 19, stk. 7. Hvis en studieopholdstilladelse inddrages, vil Styrelsen for International Rekruttering og Integration således i alle tilfælde have taget stilling til, om inddragelsen vil virke særligt belastende som følge af udlændingens personlige forhold, herunder på grund af udlændingens tilknytning til det danske samfund, udlændingens alder, helbredstilstand og andre personlige forhold, samt udlændingens tilknytning til herboende personer.
Hvis en udenlandsk studerende, som har fået inddraget sin studieopholdstilladelse, fordi den pågældende er idømt en bødestraf for ulovligt arbejde, har vedtaget en bøde for ulovligt arbejde, er blevet tildelt en indenretlig advarsel for ulovligt arbejde eller over for Styrelsen for International Rekruttering og Integration har erkendt at have arbejdet ulovligt, ansøger om en ny studieopholdstilladelse, vil der være en formodning for, at den pågældendes primære formål med ansøgningen ikke er at studere.
En ny ansøgning om studieopholdstilladelse vil således normalt skulle afgøres med et afslag, jf. herved studiebekendtgørelsens § 9.
 Dette gælder også, hvis en udlænding med studieopholdstilladelse har ansøgt om forlængelse af opholdstilladelsen og idømmes en bødestraf for ulovligt arbejde, vedtager en bøde for ulovligt arbejde, tildeles en indenretlig advarsel for at have arbejdet ulovligt, eller over for Styrelsen for International Rekruttering og Integration erkender at have arbejdet ulovligt, inden der er taget stilling til ansøgningen om forlængelse.
 Der henvises til Folketingstidende 2009-10, A, L 188 som fremsat, side 38-39.
 Afgørelse om inddragelse af studieopholdstilladelse, jf. udlændingelovens § 19, stk. 1, jf. § 9 i, stk. 1, træffes af Styrelsen for International Rekruttering og Integration, jf. udlændingelovens § 46, stk. 2, med klageadgang til Udlændingenævnet, jf. udlændingelovens § 52 b, stk. 2, nr. 2.
3.1.2. Den foreslåede ændring 3.1.2.1. Udenlandske studerende, der gennemfører en videregående uddannelse i Danmark, har et stort potentiale for at bidrage til vækst og velfærd gennem beskæftigelse ved danske virksomheder.
En udenlandsk studerende med opholdstilladelse med henblik på at følge en videregående uddannelse eller et adgangsgivende kursus må arbejde 20 timer om ugen svarende til 87 timer om måneden.
Endvidere må den studerende arbejde fuldtid i juni, juli og august.
I dag bliver en studieopholdstilladelse inddraget, hvis den udenlandske studerende idømmes en bødestraf, vedtager en bøde eller tildeles en indenretlig advarsel for ulovligt arbejde.
Tilsvarende bliver en studieopholdstilladelse inddraget, hvis den udenlandske studerende over for Styrelsen for International Rekruttering og Integration erkender at have arbejdet ulovligt.
Det følger af udlændingelovens § 19, stk. 1, nr. 12, og gælder uanset overtrædelsens karakter.
 En udenlandsk studerende kan arbejde ulovligt ved at arbejde uden fornøden tilladelse eller ved at arbejde i strid med de betingelser, der er fastsat for vedkommendes arbejdstilladelse.
 Regeringen ønsker at smidiggøre de gældende regler, så der fremadrettet skelnes mellem ulovligt arbejde af betydeligt omfang, dvs. en alvorlig overtrædelse, og ulovligt arbejde af ikke betydeligt omfang, dvs. en ikke alvorlig overtrædelse.
Regeringen finder, at det er en alvorlig overtrædelse, hvis en udenlandsk studerende arbejder uden at have en arbejdstilladelse.
Det foreslås derfor, at det skal medføre inddragelse, hvis en udenlandsk studerende arbejder uden fornøden tilladelse, og i den forbindelse idømmes en bødestraf, vedtager en bøde eller tildeles en indenretlig advarsel, eller hvis den udenlandske studerende over for Styrelsen for International Rekruttering og Integration erkender at have arbejdet uden fornøden tilladelse.
Det svarer til, hvad der gælder i dag.
Regeringen finder imidlertid, at der i tilfælde, hvor en udenlandsk studerende arbejder i strid med de betingelser, der er fastsat for vedkommendes arbejdstilladelse, bør ses på omfanget af det antal timer, som den studerende har arbejdet for meget.
Det bør således kun have direkte konsekvenser for den udenlandske studerendes opholdstilladelse, hvis den studerende har arbejdet mere end det tilladte i et betydeligt omfang, og der dermed foreligger en alvorlig overtrædelse.
 Det forudsætter, at der foreligger ulovligt arbejde i betydeligt omfang, dvs. en alvorlig overtrædelse, hvis den udenlandske studerende har arbejdet 130 timer om måneden eller mere i mindst to måneder, der ikke omfatter juni, juli og august, inden for det seneste år.
 Forslaget indebærer, at det skal medføre inddragelse, hvis en udenlandsk studerende idømmes bødestraf, vedtager en bøde eller tildeles en indenretlig advarsel for at have arbejdet 130 timer om måneden eller mere i mindst to måneder, der ikke omfatter juni, juli og august, inden for det seneste år.
 Endvidere indebærer forslaget, at det skal medføre inddragelse, hvis en udenlandsk studerende over for Styrelsen for International Rekruttering og Integration erkender at have arbejdet 130 timer om måneden eller mere i mindst to måneder, der ikke omfatter juni, juli og august, inden for det seneste år.
 Modsat ønsker regeringen at sikre, at en udenlandsk studerende, der begår en mindre overtrædelse af sin arbejdstilladelse, ikke skal have studieopholdstilladelsen inddraget og dermed afbryde sit studie uden først at have fået et varsel.
 Det foreslås derfor, at en studieopholdstilladelse kun kan inddrages i tilfælde, hvor der foreligger en ikke alvorlig overtrædelse, hvis udlændingen tidligere har fået en afgørelse om varsel fra Styrelsen for International Rekruttering og Integration, og udlændingen for et senere forhold er idømt en bøde, har vedtaget en bøde, er tildelt en indenretlig advarsel eller har erkendt at have arbejdet i strid med de betingelser, der er fastsat for vedkommendes arbejdstilladelse, uden der er tale om betydeligt omfang.
 Det foreslås i den forbindelse, at Styrelsen for International Rekruttering og Integration træffer afgørelse om et varsel til en udenlandsk studerende, hvis styrelsen vurderer, at udlændingen har arbejdet i strid med de betingelser, der er fastsat for en arbejdstilladelse, uden der er tale om betydeligt omfang, dvs. i tilfælde, hvor der foreligger en ikke alvorlig overtrædelse.
 Det forudsættes, at det som udgangspunkt skal anses for ulovligt arbejde i et ikke betydeligt omfang, dvs. for en ikke alvorlig overtrædelse, hvis en udenlandsk studerende har arbejdet mere end de tilladte 87 timer om måneden men mindre end 130 timer om måneden, eller hvis en udenlandsk studerende har arbejdet i mere end 130 timer om måneden i højst en måned inden for det seneste år.
I disse sager vil Styrelsen for International Rekruttering og Integration efter reglerne i forvaltningsloven partshøre den studerende om, at styrelsen på baggrund af de foreliggende oplysninger vurderer, at den studerende har arbejdet i strid med de betingelser, der er fastsat for vedkommendes arbejdstilladelse.
Styrelsen vil efter modtagelse af den studerendes bemærkninger træffe afgørelse om, hvorvidt der skal udstedes et varsel.
Det foreslås, at et varsel skal have en gyldighed på 2 år fra afgørelsesdagen.
I varslet vil det blive præciseret, hvor meget den udenlandske studerende må arbejde, og der vil blive vejledt om konsekvenserne, hvis udlændingen inden for de næste to år arbejder i strid med en arbejdstilladelse.
Henset til, at Styrelsen for International Rekruttering og Integrations afgørelse om varsel ikke umiddelbart har opholdsretlige konsekvenser, foreslås det, at styrelsens afgørelse om varsel ikke skal kunne påklages til Udlændingenævnet.
Der henvises til forslaget om at indsætte et nyt stykke i udlændingelovens § 46 a, jf. lovforslagets § 1, nr. 3. Derimod vil Styrelsen for International Rekruttering og Integrations afgørelse om inddragelse af studieopholdstilladelse kunne påklages til Udlændingenævnet, jf. udlændingelovens § 52 b, stk. 2, nr. 2. Det svarer til, hvad der gælder i dag.
Hvis der fremsendes dokumentation for, at Styrelsen for International Rekruttering og Integrations oplysninger ikke er korrekte, f.eks. fordi en arbejdsgiver har foretaget en fejlregistrering af oplysningerne i eIndkomst, eller fordi politiet oplyser over for styrelsen, at der ikke er tale om en overtrædelse, vil styrelsen ikke træffe afgørelse om varsel.
Hvis dokumentationen for at oplysningerne er ukorrekte først fremkommer efter, at Styrelsen for International Rekruttering og Integration har truffet afgørelse om varsel, vil styrelsen ved en eventuel senere ikke alvorlig overtrædelse se bort fra det først meddelte varsel og i stedet træffe en ny afgørelse om varsel.
 Det afgørende for, om en studieopholdstilladelse kan inddrages i sager om ikke alvorlige overtrædelser, vil dermed være, at den udenlandske studerende inden for de seneste to år har fået en afgørelse om varsel, at der ikke er grundlag for at antage, at oplysningerne, der dannede grundlag for varslet var ukorrekte, og at den studerende for et senere forhold er idømt en bødestraf, har vedtaget en bøde, er tildelt en indenretlig advarsel eller har erkendt at have arbejdet mere end 87 timer om måneden, men mindre end 130 timer om måneden eller at have arbejdet i mere end 130 timer om måneden i højst en måned inden for det seneste år.
 Med forslaget sikres det, at udenlandske studerende, der har begået en overtrædelse af ikke betydeligt omfang, dvs. en ikke alvorlig overtrædelse, ikke får inddraget deres studieopholdstilladelse uden først at have fået et varsel.
Det følger af studiebekendtgørelsens § 16, stk. 2, at hvis en udenlandsk studerende er optaget på en uddannelse, der indebærer et obligatorisk praktikophold, gives en ikke-stedfæstet arbejdstilladelse med henblik på fuldtidsarbejde i perioder med obligatoriske praktikophold.
I tilfælde, hvor der ikke er tale om et obligatorisk praktikophold, meddeles der arbejdstilladelse efter udlændingebekendtgørelsens § 25, stk. 2. Der er i praksis eksempler på udenlandske studerende, der, hvis de havde indgivet ansøgning herom, kunne have opnået arbejdstilladelse efter studiebekendtgørelsens § 16, stk. 2, eller udlændingebekendtgørelsens § 25, stk. 2. I disse sager vil omfang og varighed af praktikopholdet betyde, at der vil foreligge en alvorlig overtrædelse.
Tilsvarende er der i dag sager, hvor ph.d.-studerende benytter en del af det jobsøgningsophold, som de efter endt ph.d.-uddannelse har ret til, til at færdiggøre deres ph.d.-afhandling i stedet for at søge om forlængelse af deres ph.d.-studietilladelse.
I disse sager vil omfang og varighed af arbejdet med at færdiggøre ph.d.-afhandlingen også betyde, at der vil foreligge en alvorlig overtrædelse.
 Det foreslås, at overtrædelser, der finder sted som led i en udenlandsk studerendes uddannelse, ikke skal karakteriseres som en alvorlig overtrædelse, selvom overtrædelsen i omfang og varighed kan betegnes som alvorlig.
Det betyder, at en overtrædelse som skyldes, at en udenlandsk studerende ikke har fået en arbejdstilladelse til et praktikophold efter studiebekendtgørelsens § 16, stk. 2, eller udlændingebekendtgørelsens § 25, stk. 2, selvom vedkommende ved ansøgning kunne have opnået arbejdstilladelse, skal betragtes som en ikke alvorlig overtrædelse.
Det betyder endvidere, at en overtrædelse som skyldes, at en ph.d.-studerende ikke har fået søgt om forlængelse af sin opholds- og arbejdstilladelse, selvom vedkommende opfylder betingelserne herfor, men i stedet færdiggør ph.d.-afhandlingen i dennes jobsøgningsophold, skal betragtes som en ikke alvorlig overtrædelse.
 I disse sager vil Styrelsen for International Rekruttering og Integration således ikke træffe afgørelse om at inddrage en opholdstilladelse men træffe afgørelse om, at der meddeles et varsel.
Der er også sager om studieskift, f.eks. hvor en bachelorstuderende færdiggør sit studie, og inden studieopholdstilladelsen udløber, søger om en ny studieopholdstilladelse med henblik på at påbegynde en kandidatuddannelse.
I disse sager bibeholder den studerende ofte sit studiejob, mens den nye ansøgning om studieopholdstilladelse bliver behandlet.
Hvis den oprindelige studieopholdstilladelse udløber, inden den nye studieopholdstilladelse er meddelt, vil den studerende i en kort periode arbejde uden fornøden tilladelse.
I disse sager vil der derfor foreligge en alvorlig overtrædelse.
Det foreslås, at sådanne overtrædelser ligeledes skal betragtes som ikke alvorlige overtrædelser, selvom de i omfang kan betegnes som alvorlige.
I disse tilfælde vil Styrelsen for International Rekruttering og Integration således træffe afgørelse om, at der gives et varsel.
Det foreslås endelig, at Styrelsen for International Rekruttering og Integration ikke skal foretage sig yderligere, herunder ikke udstede et varsel, ved overtrædelser af bagatelagtig karakter.
En overtrædelse af bagatelagtig karakter foreligger f.eks., hvis en udenlandsk studerende har arbejdet 1-5 timer for meget i én måned inden for det seneste år.
 3.1.2.2. Inddragelsesadgangen ved ulovligt arbejde, jf. herved udlændingelovens § 19, stk. 1, nr. 12, omfatter alle studerende med studieopholdstilladelse efter studiebekendtgørelsens §§ 1-4.
 Allerede i dag udfinder Styrelsen for International Rekruttering og Integration de udenlandske studerende, der har arbejdet ulovligt, ved at foretage registersamkøring af styrelsens sagsbehandlingssystem med eIndkomst.
 Det følger således af udlændingelovens § 44 a, stk. 10, at Styrelsen for International Rekruttering og Integration med henblik på at kontrollere, at betingelserne for opholds- eller arbejdstilladelsen overholdes eller, at en udlænding ikke arbejder eller opholder sig her i landet uden fornøden tilladelse, kan samkøre oplysninger fra egne registre med oplysninger fra Det Centrale Personregister, Bygnings- og Boligregistret og indkomstregistret (eIndkomst). Dette gælder dog alene for udlændinge, der har modtaget forudgående information om, at en sådan kontrol kan finde sted.
 I forbindelse med indgivelse af en ansøgning om opholdstilladelse til at studere i Danmark, giver en udenlandsk studerende allerede i dag samtykke til, at Styrelsen for International Rekruttering og Integration registrerer udlændingens oplysninger i styrelsens registre, og at der kan ske samkøring af oplysninger i styrelsens registre med bl.a. oplysninger fra eIndkomst med henblik på kontrol.
Styrelsen for International Rekruttering og Integration vil som led i de nye foreslåede regler fremadrettet systematisk foretage registersamkøring med henblik på at udfinde udenlandske studerende, der arbejder ulovligt.
Registersamkøringen vil blive foretaget hver tredje måned i forhold til den periode, hvor de studerende ikke må arbejde fuldtid, dvs. perioden fra september til maj.
De udenlandske studerende vil blive udfundet, enten fordi der er registreret flere arbejdstimer end tilladt, eller fordi indkomsten er større, end hvad der normalt kan forventes med det antal timer, de studerende må arbejde.
 Herudover kan Styrelsen for International Rekruttering og Integration også blive bekendt med overtrædelser ved konkret sagsbehandling, f.eks. i forbindelse med en ansøgning om studieopholdstilladelse eller forlængelse af studieopholdstilladelse, eller i forbindelse med udgående kontrolaktioner med politiet.
 Registersamkøring gennemføres som i dag i overensstemmelse med persondatalovens regler.
 3.1.2.3. En udenlandsk studerende vil som hidtil blive partshørt, inden der træffes afgørelse om inddragelse af en studieopholdstilladelse.
 Ved afgørelser om inddragelse af en opholdstilladelse finder udlændingelovens § 26, stk. 1, tilsvarende anvendelse, jf. udlændingelovens § 19, stk. 7. Hvis en studieopholdstilladelse inddrages, vil Styrelsen for International Rekruttering og Integration således i alle tilfælde have taget stilling til, om inddragelsen vil virke særligt belastende som følge af udlændingens personlige forhold.
 Som i dag vil Styrelsen for International Rekruttering og Integrations afgørelse om inddragelse kunne påklages til Udlændingenævnet, jf. udlændingelovens § 52 b, stk. 2, nr. 2.
Hvis en udenlandsk studerende har fået inddraget sin studieopholdstilladelse på grund af ulovligt arbejde  uanset om dette er sket på baggrund af en alvorlig eller gentagne ikke alvorlige overtrædelser  eller hvis den studerende for en alvorlig overtrædelse er idømt en bødestraf, har vedtaget en bøde, er tildelt en indenretlig advarsel for at have arbejdet ulovligt i betydeligt omfang eller over for Styrelsen for International Rekruttering og Integration har erkendt at have arbejdet ulovligt i betydeligt omfang uden, at styrelsen har inddraget den studerendes opholdstilladelse, og den studerende ansøger om en ny studieopholdstilladelse, vil der være en formodning for, at den pågældendes primære formål med ansøgningen ikke er at studere.
En ny ansøgning om studieopholdstilladelse vil således normalt skulle afgøres med et afslag, jf. studiebekendtgørelsens § 9. Det svarer til, hvad der gælder i dag.
Tilsvarende gælder, hvis en udlænding med studieopholdstilladelse har ansøgt om forlængelse af opholdstilladelsen og i forbindelse med en alvorlig overtrædelse eller gentagne ikke alvorlige overtrædelser er idømt en bødestraf, har vedtaget en bøde, er tildelt en indenretlig advarsel for at have arbejdet ulovligt eller over for Styrelsen for International Rekruttering og Integration har erkendt at have arbejdet ulovligt.
I disse tilfælde vil Styrelsen for International Rekruttering og Integration således normalt meddele afslag på forlængelse af opholdstilladelse.
 En udenlandsk studerende, der har fået et varsel for en ikke alvorlig overtrædelse, og eventuelt for denne ikke alvorlige overtrædelse er idømt en bødestraf, har vedtaget en bøde, er tildelt en indenretlig advarsel eller over for Styrelsen for International Rekruttering og Integration har erkendt denne ikke alvorlige overtrædelse, og som indgiver en ny ansøgning om studieopholdstilladelse, vil ikke alene med henvisning til det meddelte varsel eller den idømte bødestraf, vedtagne bøde, indenretlige advarsel eller erkendelsen over for styrelsen få et formodningsafslag efter studiebekendtgørelsens § 9. Hvis den udenlandske studerende har indgivet ansøgning om forlængelse af studieopholdstilladelsen, vil dette heller ikke medføre afslag på forlængelse.
 Styrelsen for International Rekruttering og Integration vil som hidtil anmelde alle overtrædelser til politiet, dvs. uanset om der er tale om en ikke alvorlig eller en alvorlig overtrædelse af arbejdstilladelsen, medmindre der er tale om forhold af bagatelagtig karakter.
4. De økonomiske og administrative konsekvenser for det offentlige Lovforslaget medfører, at der skal foretages en mindre it-teknisk tilretning af Registersamkøringsløsningen (RSK). Udgifterne afholdes indenfor Udlændinge- og Integrationsministeriets eksisterende rammer.
Lovforslaget medfører endvidere, at der fremover skal foretages en begrænset yderligere sagsbehandling i Styrelsen for International Rekruttering og Integration.
Merudgifterne hertil vil blive indregnet i gebyrerne på opholdsområdet.
 Lovforslaget medfører ikke øvrige økonomiske og administrative ændringer for det offentlige.
 5. De økonomiske og administrative konsekvenser for erhvervslivet m.v.
 Lovforslaget har ikke økonomiske og administrative konsekvenser for erhvervslivet.
6. De administrative konsekvenser for borgerne Lovforslaget vil have betydning for borgernes retssikkerhed, da det foreslås, at Styrelsen for International Rekruttering og Integrations afgørelser om varsel ikke skal kunne påklages til Udlændingenævnet eller anden administrativ myndighed.
7. De miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 23. november 2016 til den 21. december 2016 været sendt i høring hos følgende myndigheder og organisationer m.v.:
 Advokatsamfundet, Akademikernes Centralorganisation, Arbejderbevægelsens Erhvervsråd, Beskæftigelsesrådet, Business Danmark, Bygge-, Anlægs- og Trækartellet, Centralorganisationernes Fællesudvalg CFU, CEPOS, Cevea, Danmarks Rederiforening, Danmarks Rejsebureau Forening, Danmarks Skibsmæglerforening, Dansk Arbejdsgiverforening, Dansk Byggeri, Dansk Erhverv, Danske Erhvervsakademier, Danske Professionshøjskoler, Danske Advokater, Danske Havne, Danske Regioner, Danske Universiteter, Datatilsynet, Den Danske Dommerforening, Den Kooperative Arbejdsgiver og interesseorganisation i Danmark, De Regionale Arbejdsmarkedsråd, Det Faglige Hus, DI, Dommerfuldmægtigforeningen, Domstolsstyrelsen, Finansrådet, Finanssektorens Arbejdsgiverforening, Foreningen af Udlændingeretsadvokater (FAU), Frie Funktionærer, Funktionærernes og Tjenestemændenes Fællesråd (FTF), Færøernes Landsstyre, Gartneri-, land- og Skovbrugets Arbejdsgivere, Naalakkersuisut (Grønlands Selvstyre), HK, Håndværksrådet, HORESTA, Indvandrerrådgivningen, Institut for Menneskerettigheder, KL, Kommunale Tjenestemænd og Overenskomstansatte, Kraka, Kristelig Arbejdsgiverforening, Kristelig Fagbevægelse, Landbrug & Fødevarer, Landsforeningen af Forsvarsadvokater, Landsorganisationen i Danmark, Ledernes Hovedorganisation, Politiforbundet i Danmark, Producentforeningen  The Danish Producers Association, Præsidenten for Vestre Landsret, Præsidenten for Østre Landsret, PROSA  Forbundet af It-professionelle, Retspolitisk Forening, Rigsadvokaten, Rigspolitiet, Rådet for Etniske Minoriteter, samtlige byretter, SOS mod Racisme, Sundhedskartellet, Sø- og Handelsretten, Udlændingenævnet og 3F.
Bemærkninger til lovforslagets enkelte bestemmelser Til § 1 Til nr. 1 Det følger af udlændingelovens § 9 i, stk. 1, at der efter ansøgning kan gives opholdstilladelse til en udlænding med henblik på uddannelse, hvis den pågældende er optaget på en uddannelse eller et kursus ved en uddannelsesinstitution her i landet.
Der kan endvidere efter ansøgning gives opholdstilladelse til en udlænding, hvis ganske særlige uddannelsesmæssige hensyn i øvrigt tilsiger det.
 Det fremgår af udlændingelovens § 19, stk. 1, nr. 12, at en tidsbegrænset opholdstilladelse kan inddrages, når en udlænding, der er meddelt opholdstilladelse med henblik på at deltage i en uddannelse eller et kursus ved en uddannelsesinstitution her i landet, er idømt eller har vedtaget en bøde eller er tildelt en indenretlig advarsel for at arbejde uden fornøden tilladelse, jf. § 59, stk. 3, eller i strid med de betingelser, der er fastsat for en arbejdstilladelse, jf. § 60, stk. 1, eller over for Styrelsen for International Rekruttering og Integration har erkendt at have arbejdet uden fornøden tilladelse eller i strid med de betingelser, der er fastsat for en arbejdstilladelse.
 En udenlandsk studerende kan arbejde ulovligt ved at arbejde uden tilladelse eller ved at arbejde i strid med de betingelser, der er fastsat for vedkommendes arbejdstilladelse.
Det afgørende for, om en studieopholdstilladelse kan inddrages, er, om udlændingen ved domstolene er idømt bødestraf for ulovligt arbejde, har vedtaget en bøde for ulovligt arbejde, er blevet tildelt en indenretlig advarsel for ulovligt arbejde, eller over for Styrelsen for International Rekruttering og Integration har erkendt at have arbejdet ulovligt.
Hvor mange timer en udenlandsk studerende måtte have arbejdet i strid med de betingelser, der er fastsat for vedkommendes arbejdstilladelse, er i dag uden betydning.
 Det foreslås i lovforslagets § 1, nr. 1, to steder at indsætte i et betydeligt omfang i udlændingelovens § 19, stk. 1, nr. 12.
 Forslaget indebærer, at Styrelsen for International Rekruttering og Integration ved afgørelse om inddragelse af studieopholdstilladelse i tilfælde, hvor en udenlandsk studerende arbejder i strid med de betingelser, der er fastsat for vedkommendes arbejdstilladelse, fremadrettet skal se på omfanget af det antal timer, som den studerende har arbejdet for meget, således at det kun er, hvis den studerende i et betydeligt omfang har arbejdet i strid med betingelserne for sin arbejdstilladelse, at studieopholdstilladelsen skal inddrages uden et forudgående varsel.
 Det forudsættes, at der foreligger ulovligt arbejde i betydeligt omfang, dvs. en alvorlig overtrædelse, hvis den udenlandske studerende har arbejdet 130 timer om måneden eller mere i mindst to måneder, der ikke omfatter juni, juli og august, inden for det seneste år.
 Forslaget indebærer, at det skal medføre inddragelse, hvis en udenlandsk studerende idømmes bødestraf, vedtager en bøde eller tildeles en indenretlig advarsel for at have arbejdet 130 timer om måneden eller mere i mindst to måneder, der ikke omfatter juni, juli og august, inden for det seneste år.
 Endvidere indebærer forslaget, at det skal medføre inddragelse, hvis en udenlandsk studerende over for Styrelsen for International Rekruttering og Integration erkender at have arbejdet 130 timer om måneden eller mere i mindst to måneder, der ikke omfatter juni, juli og august, inden for det seneste år.
Ændringerne betyder således, at det fremadrettet kun vil have direkte konsekvenser for en udenlandsk studerendes opholdstilladelse, hvis den studerende i et betydeligt omfang har arbejdet i strid med betingelserne for sin arbejdstilladelse, og der dermed foreligger en alvorlig overtrædelse.
Det bemærkes, at der med lovforslaget ikke ændres på, at der sker inddragelse af en studieopholdstilladelse, hvis en udenlandsk studerende har arbejdet uden fornøden tilladelse, og på den baggrund er idømt eller har vedtaget en bøde for at arbejde uden fornøden tilladelse, er tildelt en indenretlig advarsel for at arbejde uden fornøden tilladelse, eller overfor Styrelsen for International Rekruttering og Integration har erkendt at have arbejdet uden fornøden tilladelse, jf. herved udlændingelovens § 19, stk. 1, nr. 12. Dette svarer således til hvad der gælder i dag.
 Inddragelsesadgangen ved ulovligt arbejde, jf. herved udlændingelovens § 19, stk. 1, nr. 12, omfatter alle studerende med studieopholdstilladelse efter studiebekendtgørelsens §§ 1-4.
 Ved afgørelser om inddragelse af opholdstilladelse finder udlændingelovens § 26, stk. 1, tilsvarende anvendelse, jf. udlændingelovens § 19, stk. 7. Hvis en studieopholdstilladelse inddrages, vil Styrelsen for International Rekruttering og Integration således i alle tilfælde have taget stilling til, om inddragelsen vil virke særlig belastende som følge af udlændingens personlige forhold, herunder på grund af udlændingens tilknytning til det danske samfund, udlændingens alder, helbredstilstand og andre personlige forhold, samt udlændingens tilknytning til herboende personer.
 Som i dag vil Styrelsen for International Rekruttering og Integrations afgørelser om inddragelse af studieopholdstilladelse, jf. udlændingelovens § 19, stk. 1, jf. § 9 i, stk. 1, kunne påklages til Udlændingenævnet, jf. udlændingelovens § 52 b, stk. 2, nr. 2.
Til nr. 2 Med de foreslåede ændringer af udlændingelovens § 19, stk. 1, nr. 12, jf. herved lovforslagets § 1, nr. 1, kan en studieopholdstilladelse inddrages, når en udlænding er idømt eller har vedtaget en bøde eller er tildelt en indenretlig advarsel for at arbejde uden fornøden tilladelse, jf. § 59, stk. 3, eller for i et betydeligt omfang at arbejde i strid med de betingelser, der er fastsat for en arbejdstilladelse, jf. § 60, stk. 1, eller over for Styrelsen for International rekruttering og Integration har erkendt at have arbejdet uden fornøden tilladelse eller i et betydeligt omfang at have arbejdet i strid med de betingelser, der er fastsat for en arbejdstilladelse.
 Med forslaget om at indsætte et nyt 2. pkt., i § 19, stk. 1, nr. 12, foreslås det, at Styrelsen for International Rekruttering og Integration træffer afgørelse om et varsel til en udlænding, der er meddelt opholdstilladelse med henblik på at deltage i en uddannelse eller et kursus ved en uddannelsesinstitution her i landet, hvis styrelsen vurderer, at udlændingen har arbejdet i strid med de betingelser, der er fastsat for en arbejdstilladelse, uden der er tale om et betydeligt omfang, jf. 1. pkt.
 Forslaget betyder, at Styrelsen for International Rekruttering og Integration træffer afgørelse om et varsel til en udenlandsk studerende, hvis styrelsen vurderer, at udlændingen har arbejdet i strid med de betingelser, der er fastsat for en arbejdstilladelse, uden der er tale om betydeligt omfang, dvs. i tilfælde, hvor der foreligger en ikke alvorlig overtrædelse.
 Det forudsættes, at det som udgangspunkt skal anses for ulovligt arbejde i et ikke betydeligt omfang, dvs. for en ikke alvorlig overtrædelse, hvis en udenlandsk studerende har arbejdet mere end de tilladte 87 timer om måneden, men mindre end 130 timer om måneden, eller hvis en udenlandsk studerende har arbejdet i mere end 130 timer om måneden i højst en måned inden for det seneste år.
I disse sager vil Styrelsen for International Rekruttering og Integration efter reglerne i forvaltningsloven partshøre den studerende om, at styrelsen på baggrund af de foreliggende oplysninger vurderer, at den studerende har arbejdet i strid med de betingelser, der er fastsat for vedkommendes arbejdstilladelse.
Styrelsen vil efter modtagelse af den studerendes bemærkninger træffe afgørelse om, hvorvidt der skal udstedes et varsel.
Varslet vil have en gyldighed på 2 år, jf. herved den foreslåede bestemmelse i udlændingelovens § 19, stk. 1, nr. 12, 3. pkt.
I varslet vil det blive præciseret, hvor meget den udenlandske studerende må arbejde, og der vil blive vejledt om konsekvenserne, hvis udlændingen inden for de næste to år arbejder i strid med en arbejdstilladelse.
Hvis der fremsendes dokumentation for, at Styrelsen for International Rekruttering og Integrations oplysninger ikke er korrekte, f.eks. fordi en arbejdsgiver har foretaget en fejlregistrering af oplysningerne i eIndkomst, eller fordi politiet oplyser over for styrelsen, at der ikke er tale om en overtrædelse, vil styrelsen ikke træffe afgørelse om varsel.
Hvis dokumentationen for at oplysningerne er ukorrekte først fremkommer efter, at Styrelsen for International Rekruttering og Integration har truffet afgørelse om varsel, vil styrelsen ved en eventuel senere ikke alvorlig overtrædelse se bort fra det først meddelte varsel og i stedet træffe en ny afgørelse om varsel.
 Med forslaget om at indsætte et nyt 3. pkt., i § 19, stk. 1, nr. 12, foreslås det, at et varsel skal have en gyldighed på 2 år.
Det foreslås endvidere, at gyldighedsperioden beregnes fra afgørelsestidspunktet.
Hvis varslet ikke længere er gyldigt, eller hvis der fremsendes dokumentation for, at de oplysninger, som Styrelsen for International Rekruttering og Integration lagde til grund ved afgørelsen om varsel ikke er korrekte, og en udenlandsk studerende begår en ikke alvorlig overtrædelse, vil styrelsen tage stilling til, om den studerende skal have et nyt varsel, jf. den foreslåede bestemmelse i udlændingelovens § 19, stk. 1, nr. 12, 2. pkt.
 Med forslaget om at indsætte et nyt 4. pkt., i § 19, stk. 1, nr. 12, foreslås det, at hvis en udenlandsk studerende har arbejdet i strid med de betingelser, der er fastsat for vedkommendes arbejdstilladelse, uden der er tale om et betydeligt omfang, jf. 1. pkt., kan opholdstilladelsen inddrages, hvis udlændingen har fået et varsel efter det foreslåede 2. pkt., og er idømt eller har vedtaget en bøde eller er tildelt en indenretlig advarsel for at arbejde i strid med de betingelser, der er fastsat for en arbejdstilladelse, eller over for Styrelsen for International Rekruttering og Integration har erkendt at have arbejdet i strid med de betingelser, der er fastsat for en arbejdstilladelse.
 Det forudsættes, at det som udgangspunkt skal anses for ulovligt arbejde i et ikke betydeligt omfang, dvs. for en ikke alvorlig overtrædelse, hvis en udenlandsk studerende har arbejdet mere end de tilladte 87 timer om måneden men mindre end 130 timer om måneden, eller hvis en udenlandsk studerende har arbejdet i mere end 130 timer om måneden i højst én måned inden for det seneste år.
 Dette indebærer, at en studieopholdstilladelse kun kan inddrages i tilfælde, hvor der foreligger en ikke alvorlig overtrædelse, hvis udlændingen inden for de seneste 2 år har fået en afgørelse om varsel, jf. den foreslåede bestemmelse i udlændingelovens § 19, stk. 1, nr. 12, 2. pkt., at der ikke er grundlag for at antage, at oplysningerne, der dannede grundlag for varslet var ukorrekte, og at den studerende for et senere forhold er idømt en bødestraf, har vedtaget en bøde, er tildelt en indenretlig advarsel eller har erkendt at have arbejdet i strid med de betingelser, der er fastsat for vedkommendes arbejdstilladelse, uden der er tale om betydeligt omfang.
 Det afgørende for, om en studieopholdstilladelse kan inddrages i sager om ikke alvorlige overtrædelser, vil dermed være, at den udenlandske studerende inden for de seneste 2 år har fået en afgørelse om varsel, at der ikke er grundlag for at antage, at oplysningerne, der dannede grundlag for varslet var ukorrekte, og at den studerende for et senere forhold, er idømt en bødestraf, har vedtaget en bøde, er tildelt en indenretlig advarsel eller har erkendt at have arbejdet mere end 87 timer om måneden, men mindre end 130 timer om måneden eller at have arbejdet i mere end 130 timer om måneden i højst en måned inden for det seneste år.
Det følger af studiebekendtgørelsens § 16, stk. 2, at hvis en udenlandsk studerende er optaget på en uddannelse, der indebærer et obligatorisk praktikophold, gives en ikke-stedfæstet arbejdstilladelse med henblik på fuldtidsarbejde i perioder med obligatoriske praktikophold.
I tilfælde, hvor der ikke er tale om et obligatorisk praktikophold, meddeles der arbejdstilladelse efter udlændingebekendtgørelsens § 25, stk. 2. Der er i praksis eksempler på udenlandske studerende, der, hvis de havde indgivet ansøgning herom, kunne have opnået arbejdstilladelse efter studiebekendtgørelsens § 16, stk. 2, eller udlændingebekendtgørelsens § 25, stk. 2. I disse sager vil omfang og varighed af praktikopholdet betyde, at der vil foreligge en alvorlig overtrædelse.
Tilsvarende er der i dag sager, hvor ph.d.-studerende benytter en del af det jobsøgningsophold, som de efter endt ph.d.-uddannelse har ret til, til at færdiggøre deres ph.d.-afhandling i stedet for at søge om forlængelse af deres ph.d.-studietilladelse.
I disse sager vil omfang og varighed af arbejdet med at færdiggøre ph.d.-afhandlingen også betyde, at der vil foreligge en alvorlig overtrædelse.
 Det foreslås, at overtrædelser, der finder sted som led i en udenlandsk studerendes uddannelse, ikke skal karakteriseres som en alvorlig overtrædelse, selvom overtrædelsen i omfang og varighed kan betegnes som alvorlig.
Det betyder, at en overtrædelse som skyldes, at en udenlandsk studerende ikke har fået en arbejdstilladelse til et praktikophold efter studiebekendtgørelsens § 16, stk. 2, eller udlændingebekendtgørelsens § 25, stk. 2, selvom vedkommende kunne have opnået arbejdstilladelse, skal betragtes som en ikke alvorlig overtrædelse.
Det betyder endvidere, at en overtrædelse som skyldes, at en ph.d.-studerende ikke har fået søgt om forlængelse af sin opholds- og arbejdstilladelse, selvom vedkommende opfylder betingelserne herfor, men i stedet færdiggør ph.d.-afhandlingen i dennes jobsøgningsophold, skal betragtes som en ikke alvorlig overtrædelse.
 I disse sager vil Styrelsen for International Rekruttering og Integration således ikke træffe afgørelse om at inddrage en opholdstilladelse, men træffe afgørelse om, at der meddeles et varsel.
Der er også sager om studieskift, f.eks. hvor en bachelorstuderende færdiggør sit studie, og inden studieopholdstilladelsen udløber, søger om en ny studieopholdstilladelse med henblik på at påbegynde en kandidatuddannelse.
I disse sager bibeholder den studerende ofte sit studiejob, mens den nye ansøgning om studieopholdstilladelse bliver behandlet.
Hvis den oprindelige studieopholdstilladelse udløber, inden den nye studieopholdstilladelse er meddelt, vil den studerende i en kort periode arbejde uden fornøden tilladelse.
I disse sager vil der derfor foreligge en alvorlig overtrædelse.
Det foreslås, at sådanne overtrædelser ligeledes skal betragtes som ikke alvorlige overtrædelser, selvom de i omfang kan betegnes som alvorlige.
I disse tilfælde vil Styrelsen for International Rekruttering og Integration således træffe afgørelse om, at der meddeles et varsel.
Det foreslås endelig, at Styrelsen for International Rekruttering og Integration ikke skal foretage sig yderligere, herunder ikke udstede et varsel, ved overtrædelser af bagatelagtig karakter.
En overtrædelse af bagatelagtig karakter foreligger f.eks., hvis en udenlandsk studerende har arbejdet 1-5 timer for meget i én måned inden for det seneste år.
 Inddragelsesadgangen ved ulovligt arbejde, jf. herved udlændingelovens § 19, stk. 1, nr. 12, omfatter alle studerende med studieopholdstilladelse efter studiebekendtgørelsens §§ 1-4.
 Ved afgørelser om inddragelse af opholdstilladelse finder udlændingelovens § 26, stk. 1, tilsvarende anvendelse, jf. udlændingelovens § 19, stk. 7. Hvis en studieopholdstilladelse inddrages, vil Styrelsen for International Rekruttering og Integration således i alle tilfælde have taget stilling til, om inddragelsen vil virke særlig belastende som følge af udlændingens personlige forhold, herunder på grund af udlændingens tilknytning til det danske samfund, udlændingens alder, helbredstilstand og andre personlige forhold, samt udlændingens tilknytning til herboende personer.
 Som i dag vil Styrelsen for International Rekruttering og Integrations afgørelse om inddragelse af en studieopholdstilladelse, jf. udlændingelovens § 19, stk. 1, jf. § 9 i, stk. 1, kunne påklages til Udlændingenævnet, jf. udlændingelovens § 52 b, stk. 2, nr. 2.
Til nr. 3 Med den foreslåede bestemmelse i § 19, stk. 1, nr. 12, 2. pkt., foreslås det, at Styrelsen for International Rekruttering og Integration meddeler et varsel til en udlænding, der er meddelt opholdstilladelse med henblik på at deltage i en uddannelse eller et kursus ved en uddannelsesinstitution her i landet, hvis styrelsen vurderer, at udlændingen har arbejdet i strid med de betingelser, der er fastsat for en arbejdstilladelse, uden der er tale om betydeligt omfang, jf. 1. pkt.
 Med den foreslåede bestemmelse i § 19, stk. 1, nr. 12, 4. pkt., foreslås det, at hvis en udenlandsk studerende har arbejdet i strid med de betingelser, der er fastsat for vedkommendes arbejdstilladelse, uden der er tale om betydeligt omfang, jf. 1. pkt., kan opholdstilladelsen inddrages, hvis udlændingen har fået et varsel efter det foreslåede 2. pkt., og er idømt eller har vedtaget en bøde eller er tildelt en indenretlig advarsel for at arbejde i strid med de betingelser, der er fastsat for en arbejdstilladelse, eller over for Styrelsen for International Rekruttering og Integration har erkendt at have arbejdet i strid med de betingelser, der er fastsat for en arbejdstilladelse.
Med forslaget i lovforslagets § 1, nr. 3, foreslås det, at Styrelsen for International Rekruttering og Integrations afgørelse om et varsel efter den foreslåede bestemmelse i udlændingelovens § 19, stk. 1, nr. 12, 2. pkt., ikke skal kunne påklages.
Det indebærer, at afgørelsen om et varsel ikke kan påklages til Udlændingenævnet eller anden administrativ myndighed.
 Styrelsen for International Rekruttering og Integrations afgørelse om inddragelse af studieopholdstilladelse efter bl.a. den foreslåede bestemmelse i § 19, stk. 1, nr. 12, 4. pkt., vil som i dag kunne påklages til Udlændingenævnet, jf. udlændingelovens § 52 b, stk. 2, nr. 2.
 Der henvises i øvrigt til afsnit 3.1.2.1 i lovforslagets almindelige bemærkninger.
Til § 2 Det foreslås i stk. 1, at loven træder i kraft den 15. marts 2017.
Det indebærer, at de foreslåede ændringer af udlændingelovens § 19, stk. 1, nr. 12, finder anvendelse fra og med den 15. marts 2017, og at sager, der er verserende i Styrelsen for International Rekruttering og Integration og Udlændingenævnet på dette tidspunkt, dermed skal behandles efter de nye regler, jf. dog stk. 2. I sager, der på ikrafttrædelsestidspunktet er verserende i Styrelsen for International Rekruttering og Integration, og hvor der foreligger en ikke alvorlig overtrædelse, vil styrelsen således ikke inddrage studieopholdstilladelsen, men i stedet sende et varsel til den udenlandske studerende.
Dette gælder uanset, om overtrædelsen ligger før ikrafttrædelsestidspunktet.
Hermed stilles den udenlandske studerende bedst muligt.
Der henvises til afsnit 3.1.2.1.
Det foreslås i stk. 2, at loven ikke finder anvendelse for udlændinge, der anmoder om genoptagelse eller klager over en afgørelse om inddragelse af opholdstilladelse efter udlændingelovens § 19, stk. 1, nr. 12, hvis afgørelsen er truffet inden lovens ikrafttræden, og hvis udrejsefristen er udløbet på tidspunktet for lovens ikrafttræden.
For sådanne udlændinge finder de hidtil gældende regler anvendelse.
 En afgørelse om inddragelse af opholdstilladelse efter udlændingelovens § 19, stk. 1, nr. 12, kan påklages til Udlændingenævnet, jf. udlændingelovens § 52 b, stk. 2, nr. 2. En udlænding har mulighed for at anmode om genoptagelse af Styrelsen for International Rekruttering og Integrations afgørelse om inddragelse og Udlændingenævnets afgørelse om stadfæstelse af en afgørelse om inddragelse efter de almindelige ulovbestemte forvaltningsretlige regler om genoptagelse.
 Forslaget i stk. 2, indebærer, at i sager, hvor Styrelsen for International Rekruttering og Integration inden lovens ikrafttræden har truffet afgørelse om inddragelse af opholdstilladelse efter udlændingeloves § 19, stk. 1, nr. 12, og hvor udrejsefristen er udløbet på tidspunktet for lovens ikrafttræden, skal en genoptagelsesanmodning eller en klage over styrelsens afgørelse, behandles efter de hidtil gældende regler.
 Ligeledes indebærer forslaget, at i sager, hvor Udlændingenævnet inden lovens ikrafttræden har truffet afgørelse om stadfæstelse af en afgørelse om inddragelse af opholdstilladelse efter udlændingelovens § 19, stk. 1, nr. 12, og hvor udrejsefristen er udløbet på tidspunktet for lovens ikrafttræden skal en genoptagelsesanmodning behandles efter de hidtil gældende regler.
Endelig indebærer forslaget, at udlændinge her i landet kan søge om genoptagelse af deres sag, hvis Styrelsen for International Rekruttering og Integration eller Udlændingenævnet har truffet afgørelse i sagen før loven træder i kraft, og hvis styrelsen eller nævnet har fastsat en udrejsefrist, der udløber efter loven træder i kraft.
I sådanne tilfælde skal sagen behandles efter de nye foreslåede regler.
Det bemærkes, at ansøgning om genoptagelse skal indgives, inden udrejsefristen udløber.
Genoptagelsesanmodningen vil som det altovervejende udgangspunkt blive tillagt opsættende virkning.
Styrelsen for International Rekruttering og Integration vil på www.nyidanmark.dk vejlede om genoptagelsesadgangen.
Det bemærkes, at hvis inddragelsesafgørelsen omgøres, vil udlændingen blive varslet om, at en ny overtrædelse vil medføre inddragelse af studieopholdstilladelsen.
I sager, hvor en udlænding før lovens ikrafttræden har fået inddraget sin studieopholdstilladelse på baggrund af ulovligt arbejde, og hvor udlændingen efter lovens ikrafttræden indgiver en ny ansøgning om studieopholdstilladelse, vil Styrelsen for International Rekruttering og Integration ved behandlingen af den nye ansøgning om studieopholdstilladelse skelne mellem inddragelser, der er sket på baggrund af en alvorlig overtrædelse, og inddragelser, der er sket på baggrund af en ikke alvorlig overtrædelse.
Styrelsen for International Rekruttering og Integration vil som udgangspunkt alene meddele et formodningsafslag, jf. studiebekendtgørelsens § 9, hvis inddragelsen skyldes en alvorlig overtrædelse.
Ikke alvorlige overtrædelser vil dog også indgå som et element i styrelsens formodningsvurdering.
Til § 3 Efter udlændingelovens § 66 gælder loven ikke for Færøerne og Grønland, men kan ved kongelig anordning helt eller delvis sættes i kraft for disse landsdele med de afvigelser, som de særlige færøske eller grønlandske forhold tilsiger.
 Den foreslåede bestemmelse, der vedrører lovens territoriale gyldighedsområde, betyder, at loven ikke gælder for Færøerne og Grønland, men ved kongelig anordning kan sættes helt eller delvist i kraft for Færøerne og Grønland med de ændringer, som de færøske og grønlandske forhold tilsiger.
