Ankestyrelsens principafgørelse O-46-96 om kontanthjælp - ægtefælle - udland - social begivenhed - værnepligt Resume:
 En hustru fandtes berettiget til kontanthjælp til sig og sine 3 børn i den periode, hvor manden aftjente værnepligt i udlandet.
 Ankestyrelsen fandt, at en familie, som opholdt sig lovligt her i landet, og hvor manden som følge af sit statsborgerskab skulle aftjene værnepligt i udlandet, måtte behandles på samme måde som en tilsvarende dansk familie, hvor manden aftjente værnepligt her i landet.
 Det forhold, at manden opholdt sig i udlandet, bevirkede imidlertid, at der alene kunne udmåles hjælp til hustruen, det vil sige som til en enlig forsørger.
 Kassation:
Principafgørelsen har ikke længere vejledningsværdi Kassationsdato:
09-06-2009 Love:
Lov om social bistand - lovbekendtgørelse nr. 1024 af 13. december 1994 - § 37 og § 40 Vejledninger:
Socialministeriets vejledning nr. 45 af 3. april 1995 om kontanthjælp efter bistandsloven - pkt. 3g Sagsfremstilling:
 Et ægtepar med 3 børn havde fra 1. februar 1993 fået udbetalt supplerende kontanthjælp til mandens arbejdsløshedsdagpenge.
Den 18. juni 1993 søgte manden om kontanthjælp til hustruen og børnene i 2½ måned, hvor han skulle aftjene værnepligt i udlandet.
Manden var udenlandsk statsborger.
 Kommunen meddelte afslag på ansøgningen med den begrundelse, at værnepligt i hjemlandet ikke var tvungen, hvorfor manden ved sin afrejse havde afskåret sig muligheden for at forsørge sin familie.
 Ankenævnet fandt, at hustruen som enlig var berettiget til hjælpefter bistandslovens § 37 til sig og de 3 børn under mandens aftjening af værnepligt i hjemlandet.
 Nævnet forudsatte ved afgørelsen, at hustruen var hjemmearbejdende, og fandt på denne baggrund, at der som afledet virkning af mandens indkaldelse til militærtjeneste var indtrådt en sådan ændring i hen des forhold som omfattet af bistandslovens § 37, stk. 1.
 Sagen blev behandlet i principielt møde til afklaring af, om en hjemmegående hustru var berettiget til kontanthjælp til sig og børnene under ægtefællens aftjening af værnepligt i udlandet.
 Afgørelse:
 Ankestyrelsen fandt, at hustruen var berettiget til kontanthjælp under mandens aftjening af værnepligt i udlandet.
 Ankestyrelsen lagde vægt på, at ændringer i en families forhold som følge af mandens aftjening af værnepligt her i landet kunne berettige til hjælp efter bistandslovens §§ 37 og 37a, såfremt værnepligtslønnen var mindre, end hvad familien ville være berettiget til efter §§ 37 og 37a.
 Det måtte i den forbindelse samtidig lægges til grund, at manden opfyldte sin rådighedsforpligtelse i henhold til bistandslovens § 40 ved aftjening af værnepligten.
 Ankestyrelsen fandt, at en familie som opholdt sig lovligt her i landet, og hvor manden som følge af sit statsborgerskab skulle aftjene værnepligt i udlandet, måtte behandles på samme måde som en tilsvarende dansk familie, hvor manden aftjente værnepligt her i landet.
 I den foreliggende sag lagde Ankestyrelsen vægt på, at manden var udenlandsk statsborger, at familien opholdt sig lovligt her i landet, også under mandens aftjening af værnepligt, samt at manden efter det oplyste ikke under værnepligten kunne forsørge sin hustru her i landet.
 Det forhold, at manden opholdt sig i udlandet, bevirkede imidlertid, at der alene kunne udmåles hjælp til hustruen, det vil sige som til en enlig forsørger.
 Ankestyrelsen tiltrådte således ankenævnets afgørelse.
