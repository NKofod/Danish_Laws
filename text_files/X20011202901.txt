Andelsbeskatning   opretholdelse   udlejning  

 af tjenestebolig Et andelsselskab, som var underlagt andelsbeskatning efter  

 selskabsskattelovens § 1, stk. 1, nr. 3, havde igennem adskillige år  

 stillet bolig til rådighed for den til enhver tid ansatte ledende  

 medarbejder hos selskabet.
Denne ledende medarbejder var typisk en udenlandsk  

 bosiddende person, der ansattes i en periode på op til 3 år.
Andelsselskabets nuværende ledende medarbejder, der  

 var dansk bosiddende, ønskede imidlertid ikke at gøre brug af  

 tjenesteboligen.
Selskabet påtænkte herefter at udleje boligen  

 på almindelige lejevilkår for en tidsbegrænset periode  

 på 3 år.
 Selskabet spurgte herefter Ligningsrådet, om  

 andelsbeskatningen kunne opretholdes, hvis tjenesteboligen blev udlejet i  

 perioder, hvor den pågældende ledende medarbejder ikke  

 ønskede at gøre brug af boligen, herunder om det havde  

 betydning, såfremt boligen blev udlejet i en længerevarende  

 periode, f.eks. 6 år eller i en tidsubestemt periode.
 Om tjenesteboligen var det oplyst, at der var tale om et  

 almindeligt enfamilieshus på ca. 123 m2.
Told- og Skattestyrelsens indstilling Det er en betingelse for at blive underlagt  

 andelsbeskatning efter selskabsskattelovens § 1, stk. 1, nr. 3, at  

 andelsselskabet udøver kooperativ virksomhed, dvs. at selskabets  

 formål er at fremme medlemmernes fælles erhvervsmæssige  

 interesser gennem deres deltagelse i virksomheden som aftagere,  

 leverandører eller på anden lignende måde.
 Udlejning af fast ejendom kan som udgangspunkt ikke anses  

 som kooperativ virksomhed, da der ikke er tale om samhandel med  

 medlemmerne.
 Som det bl.a. blev anført af forespørgers  

 repræsentant fremgår det imidlertid af betænkning nr. 1244  

 af 18. december 1992, s. 22, at det i et vist omfang accepteres, at  

 andelsselskabet udøver anden form for virksomhed end den direkte  

 kooperative virksomhed, hvis denne virksomhed er et "tilfældigt"  

 biprodukt af den kooperative virksomhed.
 Det var Told- og Skattestyrelsens opfattelse, at det  

 forhold, at andelsselskabet besad en fast ejendom, som blev stillet til  

 rådighed for den til enhver tid ansatte ledende medarbejder, ikke  

 påvirkede selskabets status som kooperativ virksomhed, da en  

 sådan bolig kan have væsentlig indflydelse på selskabets  

 muligheder for at tiltrække udenlandske medarbejdere med de  

 ønskede kvalifikationer.
 Det syntes herefter at være forretningsmæssigt  

 velbegrundet, at boligen blev søgt udlejet i perioder, hvor den  

 ledende medarbejder ikke ønskede at benytte denne.
 Told- og Skattestyrelsen fandt således, at  

 andelsbeskatningen kunne opretholdes, så længe, der alene var  

 tale om midlertidig udlejning af boligen i en enkeltstående periode  

 på 3 år, hvorefter boligen atter ville blive anvendt af en  

 ledende medarbejder.
Told- og Skattestyrelsen fandt dog samtidig, at  

 udlejningen som udgangspunkt ville miste sin midlertidige karakter, hvis  

 udlejningen af boligen blev foretaget på længere eller ubestemt  

 tid.
I så fald var det således Told- og Skattestyrelsens  

 opfattelse, at forholdet måtte betragtes som egentlig  

 udlejningsvirksomhed, som falder uden for det kooperative formål,  

 hvorefter kooperationsbeskatningen ikke ville kunne opretholdes.
 Spørgsmålet kunne imidlertid efter styrelsens  

 opfattelse ikke besvares éntydigt, men måtte afhænge af en  

 konkret vurdering af de pågældende forhold, herunder navnlig  

 udlejningsperiodens længde.
 Ligningsrådet tiltrådte Told- og  

 Skattestyrelsens indstilling.
