 En fusion var gennemført på en sådan måde, at der ikke samtidig med en  

 kapitalnedsættelse i det fortsættende selskab ved tegning skete en forhøjelse  

 af kapitalen med et tilsvarende beløb, jf.
 aktieselskabslovens § 46. stk. 1. Ikke hjemmel til i det foreliggende  

 tilfælde at undlade at indrykke proklama.
(Gert Kristensen, Kirsten Levinsen og Niels Larsen) Advokat A, har på vegne B A/S og C A/S i skrivelse af 6. maj 1992 klaget  

 over, at Erhvervs- og Selskabsstyrelsen ved skrivelse af 8. april 1992 (j.nr.  

 92-19.910/92-19.916) fastholdt et krav om, at der i forbindelse med  

 registrering af en kapitalnedsættelse i det fortsættende selskab B A/S skal  

 indrykkes proklama i Statstidende i overensstemmelse med aktieselskabslovens  

 § 46, stk. 1, uanset at der samtidigt i forbindelse med fusionen med C A/S  

 skete en kapitalforhøjelse i selskabet - det fortsættende selskab - med et  

 større beløb end nedsættelsesbeløbet.
 Sagens omstændigheder:
Den 31. marts 1992 modtog Erhvervs- og Selskabsstyrelsen anmeldelse om  

 gennemførelse af fusionen mellem de to ovennævnte selskaber med B A/S som det  

 fortsættende selskab og under navnet » D A/S«.
Det fremgår bl.a. af  

 anmeldelsen for det fortsættende selskab, at kapitalen forhøjes med 55. mio.  

 kr. som indbetalt ved fusion til kurs 258,84, samt at kapitalen nedsættes med  

 9 mio. kr. ved henlæggelse til en særlig fond i medfør af aktieselskabslovens  

 § 44 a, stk. 1, nr. 4.
 I den påklagede afgørelse fra Erhvervs- og Selskabsstyrelsen, der er  

 stilet til advokat A, skrev Erhvervs- og Selskabsstyrelsen:
 »Vedrørende den påtænkte fusion mellem »B, AKTIE-SELSKAB«  

 og »C A/S«.
Under den 31. marts 1992 anmeldtes gennemførelsen af fusionen mellem  

 »B A/S«, reg.nr.
A/S 719 og »C A/S«, reg.nr.
A/S 191.308  

 med førstnævnte bank som det fortsættende selskab.
 Det fremgår bl.a. af anmeldelsen for det fortsættende selskab, at  

 kapitalen forhøjes med kr. 55 mio. som indbetalt ved fusion til kurs 258,84,  

 samt at kapitalen nedsættes med kr. 9 mio. ved henlæggelse til en særlig fond  

 i medfør af aktieselskabslovens § 44 a, stk. 1, pkt. 4.
 Den 4. april 1992 orienterede styrelsen Dem telefonisk om, at der i  

 forbindelse med registrering af kapitalnedsættelsen skal indrykkes proklama i  

 Statstidende i overensstemmelse med aktieselskabslovens § 46, stk. 1, hvoraf  

 fremgår, at nedsættelse i henhold til aktieselskabslovens § 46, stk. 1, pkt.  

 2-4 kræver proklama, medmindre aktiekapitalen samtidig forhøjes ved tegning  

 af et tilsvarende beløb.
 Kravet om indrykkelse af proklama skyldes efter styrelsens opfattelse, at  

 den anmeldte forhøjelse ved fusion ikke kan betragtes som aktietegning, men  

 alene som vederlæggelse af aktionærerne i overensstemmelse med det i  

 fusionsplanen fastsatte vederlag.
 I Deres breve modtaget pr. telefax den 6. og 8. april 1992 anfører De en  

 række betragtninger til støtte for, at indrykkelse af proklama er ufornøden,  

 herunder særligt at der ikke ved kapitalnedsættelsen sker nogen udbetaling  

 til aktionærerne, og at hensynet til kreditorerne er tilgodeset.
Erhvervs- og Selskabsstyrelsen må imidlertid fastholde kravet om  

 indrykkelse af proklama i Statstidende, da det af en fortolkning af  

 aktieselskabslovens § 46, stk. 1, sammenholdt med bemærkninger til  

 lovforslaget fra 1982, fremgår, at en undtagelse fra lovens krav om  

 udstedelse af proklama alene gælder ved nytegning.
Om nytegning kan der som  

 tidligere oplyst ikke være tale, da kapitalforhøjelsen finder sted ved fusion  

 med henblik på vederlæggelse af aktionærerne i det ophørende selskab.
Afgørelsen kan senest 4 uger efter meddelelsen indbringes for  

 Industriministeriets Erhvervsankenævn...' Det fremgår af sagen, at aktiekapitalerne i de to fusionerede selskaber B  

 A/S og C A/S før fusionen androg henholdsvis 18 mio.kr. og 68.464.800 kr. og  

 at aktiekapitalen i det fortsættende selskab - efter kapitalnedsættelsen - er  

 på 64 mio.kr.
 I skrivelsen af 6. april 1992, som er nævnt i afgørelsen, skrev klageren  

 til Erhvervs- og Selskabsstyrelsen: »...
Det fremgår forudsætningsvis af fusionsplanen samt mere udførligt af de  

 udarbejdede fusionsredegørelser, at kapitalen i B A/S nedsættes med kr. 9  

 mio. fra kr. 18 mio. til kr. 9 mio. umiddelbart forud for beslutningen om  

 gennemførelse af fusion med C A/S.
Ifølge det vedtagne  

 kapitalnedsættelsesforslag overføres kapitalnedsættelsesbeløbet til en fond,  

 jf.
Aktieselskabslovens § 44 a, stk. 1, nr. 4.
Om kapitalnedsættelsen kan det i øvrigt oplyses, at denne udelukkende er  

 gennemført med henblik på at tilvejebringe et hensigtsmæssigt  

 ombytningsforhold mellem aktionærerne i de to selskaber samt en  

 hensigtsmæssig kapital for det fortsættende selskab.
Det skal understreges,  

 at der ved kapitalnedsættelsen ikke sker nogen udbetaling til aktionærerne.
 Som det fremgår af de til Erhvervs- og Selskabsstyrelsen fremsendte  

 fusionsdokumenter, forhøjes kapitalen i det fortsættende selskab i  

 forbindelse med fusionen med nominelt kr. 55 mio., således at kapitalen i det  

 fortsættende selskab herefter udgør kr. 64 mio.
 Kapitalforhøjelsen sker til kurs 258,84, hvorved der i det fortsættende  

 selskab indskydes ca. kr. 145 mio., svarende til nettoaktiverne i C A/S.
 Endelig bemærkes det, at forslaget om kapitalnedsættelse og forslaget om  

 fusion, herunder gennemførelse af kapitalforhøjelse, blev behandlet under eet  

 på generalforsamlingen i B A/S, ligesom forslagene ligeledes blev sat til  

 afstemning som eet forslag.
 På baggrund af de ovennævnte oplysninger har de fusionerende  

 pengeinstitutter været af den opfattelse, at registreringen af  

 kapitalnedsættelsen i det fortsættende selskab ikke skulle afvente udløb af  

 Statstidendeproklama, idet der samtidig med kapitalnedsættelsen i det  

 fortsættende selskab er truffet beslutning om gennemførelse af  

 kapitalforhøjelse med et beløb, der mindst svarer til den gennemførte  

 kapitalnedsættelse.
 Bestemmelsen i § 46, stk. 1, første punktum, angiver, at det er ufornødent  

 at udstede proklama i forbindelse med en kapitalnedsættelse, når der samtidig  

 med nedsættelsen er gennemført en tilsvarende kapitalforhøjelse ved aktie  

 tegning.
Den stedfundne kapitalforhøjelsebeslutning opfylder efter min opfattelse  

 betingelserne for at undlade at udstede proklama i forbindelse med den skete  

 kapitalnedsættelse, jf.
Aktieselskabslovens § 46, stk. 1, 1 punktum.
 Til støtte herfor henviser jeg til, at den stedfundne kapitalforhøjelse må  

 betragtes som foretaget ved aktietegning.
Aktieselskabsloven opererer efter min opfattelse kun med 2 former for  

 kapitalforhøjelse i et aktieselskab nemlig - kapitalforhøjelse ved tegning af nye aktier og - kapitalforhøjelse ved fondsaktieemission, Jeg henviser til formuleringen af Aktieselskabslovens § 29, stk. 1.
 Hvorimod kapitalforhøjelse ved fondsaktieemission ikke medfører ændringer  

 i selskabets egenkapital, medfører kapitalforhøjelse ved aktietegning, at der  

 indskydes ny kapital i selskabet.
 En kapitalforhøjelse ved fusion er således også en aktietegning, omend der  

 som følge af fusionsbeslutningens karakter ikke skal ske f.eks.  

 underskrivelse af tegningslister.
 Indbetalingen af kapitalforhøjelsen sker ved apportindskud, og selve  

 kapitalforhøjelsens størrelse er afhængig af det aftalte ombytningsforhold  

 samt eventuel aftale om kontant vederlag til aktionærerne i det ophørte  

 selskab.
 En antagelse om at kapitalforhøjelse gennemført i forbindelse med fusion  

 er en særlig form for vedtagelse, der som udgangspunkt ikke sker i  

 overensstemmelse med reglerne i Aktieselskabslovens kap. 5 har ikke hjemmel i  

 Aktieselskabsloven.
 Det synes tværtimod at fremgå af bestemmelsen i § 134 e, stk. 2, at  

 fornødne vedtægtsændringer i det fortsættende selskab gennemføres ved  

 almindelig generalforsamlingsbeslutning i henhold til loven og selskabets  

 vedtægter.
Spørgsmålet er ikke direkte omtalt i den foreliggende litteratur, jeg har  

 haft lejlighed til at undersøge.
Bernhard Gomard anfører dog i  

 »Aktieselskaber og anpartsselskaber« (1986), side 300, at »  

 ...Ændringer af vedtægterne i anledning af fusion kræver vedtagelse på samme  

 måde som andre vedtægtsændringer«.
Gomard synes således at antage, at de  

 regler, der almindeligvis gælder for vedtagelse af kapitalforhøjelse, ikke  

 fraviges i tilfælde af fusion.
 At reglerne i Aktieselskabslovens kap. 5 i udgangspunktet finder  

 anvendelse ved kapitalforhøjelse i forbindelse med fusion, mener jeg tillige  

 fremgår af bestemmelsen i Aktieselskabslovens § 33, stk. 2. Af denne  

 bestemmelse fremgår, at de særlige regler om vurderingsberetning i henhold  

 til Aktieselskabslovens § 6, 6a og 6b ikke finder anvendelse ved fusion i  

 henhold til Aktieselskabslovens kap. 15. Denne regel hænger naturligvis  

 sammen med, at der i medfør af kap. 15 (§ 134 c) udmeldes vurderingsmænd, der  

 afgiver en beretning, som bl.a. inkluderer en vurdering af vederlaget for  

 virksomheden i det ophørende selskab.
 For en umiddelbar betragtning forekommer § 33, stk. 2 unødvendig, dersom  

 kapitalforhøjelser i forbindelse med fusion i det hele er undtaget fra  

 bestemmelserne indeholdt i Aktieselskabslovens kap. 5.
 Også ud fra lidt mere realitetsprægede overvejelser er det min opfattelse,  

 at betingelserne for at undlade at udstede proklama i medfør af § 46, stk. 1,  

 første punktum, er opfyldt.
 Proklamareglerne skal tjene til at værne selskabets ufyldestgjorte  

 kreditorer mod tilbagebetaling af aktiekapitalen til selskabets aktio nærer.
 Ifølge reglen i § 46, stk. 1, første punktum er dette hensyn imidlertid  

 varetaget, hvis der samtidig med kapitalnedsættelsen sker en tilsvarende  

 kapitalforhøjelse, således at selskabet fortsat har samme egenkapital som før  

 kapitalnedsættelsen.
 Uanset hvorvidt man betegner kapitalforhøjelsen, der foregår ved fusion  

 som en særlig kapitalforhøjelse, der hverken er fondsaktieemission eller  

 nytegning, sker der ved fusionen en kapitalforhøjelse i det fortsættende  

 selskab, der forøger selskabets egenkapital.
I det foreliggende tilfælde forøges kapitalen med nominelt kr. 55 mio.,  

 altså kr. 46 mio. dover kapitalnedsættelsesbeløbet, og da tegningen sker til  

 kurs 258,84 forøges det fortsættende selskabs egenkapital med ca. kr. 145  

 mio.
Hermed er hensynet til kreditorerne i det fortsættende selskab  

 tilgodeset.
For kreditorerne i det ophørende selskab findes ikke garantier svarende  

 til kapitalnedsættelsesreglerne.
Kreditorerne i det ophørende selskab har  

 således ikke krav på, at det fortsættende selskab efter fusionens  

 gennemførelse skal have en bestemt kapitalstørrelse med henblik på at tjene  

 til kreditorernes fyldestgørelse.
I denne situation er det  

 Aktieselskabslovens udgangspunkt, at kreditorernes fyldestgørelsesadgang er  

 tilstrækkelig betrygget ved vurderingsmandsberetninger, der er afgivet i  

 medfør af Aktieselskabslovens § 134 c.
Vurderingsmandsberetningen, udarbejdet i nærværende fusion, angiver, at  

 kreditorernes stilling ikke er blevet forringet i nogen af de fusionerende  

 selskaber.
I denne forbindelse skal det understreges, at det klart fremgår af  

 vurderingsmandsberetningen, at kapitalnedsættelse i det fortsættende selskab  

 er et led i den fusionsplan, der er forelagt de to selskabers  

 generalforsamlinger til godkendelse.
Det er således også klart, at vurderingsmandsberetningen tager højde for,  

 at kapitalen i det fortsættende selskab nedsættes og forhøjes på den angivne  

 måde.
Vurderingsmændene har ikke resolveret, at disse kapitalforandringer på  

 nogen måde forringer kreditorernes retsstilling i nogen af de to fusionerende  

 selskaber.
Sammenfattende er det således min opfattelse, at betingelserne for at  

 undlade at udstede proklama i medfør af Aktieselskabslovens § 46, stk. 1,  

 første punktum er opfyldt i det forelagte tilfælde. ...' I den erklæring fra vurderingsmændene, som klageren omtaler i ovennævnte  

 skrivelse udtaler vurderingsmændene:
 »For hvert af de fusionerende selskaber kan vi afgive følgende  

 erklæringer:
C A/S Med udgangspunkt i det foran anførte kan vi erklære, at fusionsvederlaget  

 i form af bytteforholdet for aktierne i C A/S anses for rimeligt og sagligt  

 begrundet.
 Den fremgangsmåde, der er anvendt ved bytteforholdets fastsættelse, er  

 efter vor opfattelse hensigtsmæssig.
 Med henvisning til Aktieselskabslovens § 134 c, stk. 4 kan vi erklære, at  

 fusionen ikke antages at medføre en forrringelse af mulighederne for  

 fyldestgørelse af kreditorerne i C A/S.
B A/S Med udgangspunkt i det foran anførte kan vi erklære, at fusionsvederlaget  

 i form af bytteforholdet for aktierne i B A/S anses for rimeligt og sagligt  

 begrundet.
 Den fremgangsmåde, der er anvendt ved bytteforholdets fastsættelse, er  

 efter vor opfattelse hensigtsmæssig.
 Med henvisning til Aktieselskabslovens § 134 c, stk. 4, kan vi erklære, at  

 fusionen ikke antages at medføre en forringelse af mulighederne for  

 fyldestgørelse af kreditorerne i B A/S.
..., den 13. februar 1992 (Underskrevet af statsautoriserede revisorer fra 3 revisionsfirmaer) I klageskrivelsen af 6. maj 1992 har klageren gjort gældende, at  

 registrering af den anmeldte kapitalnedsættelse i det fortsættende selskab  

 umiddelbart har kunnet finde sted på det foreliggende grundlag.
Til støtte  

 herfor har klageren bl.a. henvist til sin skrivelse af 6. april 1992 og  

 særligt fremhævet, at da der ved kapitalforhøjelse ved fusion sker indskud af  

 ny egenkapital i det fortsættende selskab, må kapitalforhøjelsen betragtes  

 som gennemført ved tegning.
I den foreliggende sitation er der umiddelbart i  

 forbindelse med beslutningen om nedsættelse af aktiekapitalen i det  

 fortsættende selskab med nominelt 9 mio. kr., hvilket svarer til nedsættelse  

 af egenkapitalen med knap 12 mio. kr., gennemført en kapitalforhøjelse med  

 nominelt 55 mio. kr., svarende til indskud af ny egenkapital på knapt 145  

 mio. kr., hvorfor den særlige undtagelse vedrørende undladelse af udstedelse  

 af proklama i forbindelse med kapitalnedsættelse efter aktieselskabslovens §  

 46, stk. 1, 1. punktum må finde anvendelse.
Endvidere har klageren fremhævet,  

 at der som led i fusionen foreligger en udtalelse fra de udpegede  

 vurderingsmænd i henhold til aktieselskabslovens § 134 c, hvoraf fremgår, at  

 ingen kreditorer har fået forringet deres fyldestgørelsesadgang ved  

 gennemførelsen af fusionen, i hvilken forbindelse vurderingsmændene har taget  

 i betragtning, at der i forbindelse med fusionen gennemføres en  

 kapitalnedsættelse i det fortsættende selskab samt efterfølgende en  

 kapitalforhøjelse og endeligt, at der ikke i forbindelse med  

 kapitalnedsættelsen har fundet nogen udlodning sted til aktionærerne.
 I den af Erhvervsankenævnet indhentede redegørelse fra Erhvervs- og  

 Selskabsstyrelsen af 18. juni 1992 har styrelsen om sin begrundelse for  

 registreringsnægtelsen anført: »...
 »Begrundelsen ... er, at den anmeldte forhøjelse som indbetalt ved  

 fusion ikke efter styrelsens opfattelse kan betragtes som aktietegning, men  

 alene som vederlæggelse af aktionærerne i overensstemmelse med det i  

 fusionsplanen fastsatte vederlag.
Styrelsens fortolkning af aktieselskabslovens § 46, stk. 1 støttes på  

 bemærkningerne til lovforslag nr.
L 119 vedr. lov om ændring af lov om  

 aktieselskaber fra 1982.
 I bemærkningerne anføres:
»Det foreslås i AL § 46, stk. 1, 1. pkt., præciseret, at bestemmelsen  

 om undtagelse fra lovens krav om proklama, når kapitalnedsættelsesbeløbet  

 modsvares af et tilsvarende forhøjelsesbeløb, alene gælder ved nytegning og  

 altså ikke ved fondsaktieemission, hvor selskabet ikke får tilført nye  

 midler.« Der kan som nævnt efter styrelsens opfattelse ikke være tale om nytegning,  

 da kapitalforhøjelsen finder sted ved fusion med henblik på at vederlægge  

 aktionærerne i det ophørende selskab.
Hertil kan tilføjes, at der ikke ses at  

 være særlige grunde til at fravige kravet i aktieselskabslovens § 46 om  

 indrykkelse af proklama, da der ikke, som ved en sædvanlig kapitalforhøjelse  

 og samtidig nedsættelse, vil være tale om, at bankernes sammenlagte kapital i  

 det fortsættende selskab vil være af samme eller højere størrelse, men at  

 aktiekapitalen i det fortsættende selskab tværtimod vil være kr. 64 mio.  

 sammenholdt med aktiekapitalen i det fortsættende selskab - B på kr. 18 mio.  

 og kr. 68.484.800 i det ophørende C A/S.
I aktieselskabslovens § 46, stk. 1,  

 forudsættes, at kapitalnedsættelsen modsvares af en reel kapitalforhøjelse af  

 mindst tilsvarende størrelse, d.v.s. en emission tilvejebragt ved kontant  

 indbetaling, ved apportindskud eller konvertering af gæld, men derimod ikke  

 ved fondsemission.
Ved fusion tilføres der heller ikke som ved fondsemission ny kapital  

 udefra til de fusionerende selskaber, men en sammenlægning af aktiver og gæld  

 for de respektive selskaber.
I økonomisk sammenhæng er de to selskabers  

 formuemasse ikke forøget ved fusionen, men blot videreført i et af  

 selskaberne.
Herved ligner fusionskapitalforhøjelsen fondsaktieemissionen,  

 der er udtrykkeligt nævnt i bemærkningerne. ...
 Da advokat A på bankernes vegne ønskede fusionen registreret hurtigst  

 muligt, indrykkedes efter det oplyste proklama i Statstidende vedr.  

 beslutning om at nedsætte kapitalen med kr. 9 mio. ved henlæggelse til en  

 særlig fond, jf. aktieselskabslovens § 44, stk. 1, nr. 4.
 Den 21. april 1992 forelå Finanstilsynets tilladelse til fusionen mellem  

 pengeinstitutterne.
Den 6. maj 1992 registreredes fusionens gennemførelse i styrelsens  

 afdeling for aktieselskaber, idet det bl.a. registreredes, at kapitalen  

 forhøjes med kr. 55 mio. samt beslutningen om at nedsætte kapitalen med kr. 9  

 mio. .....' I supplerende indlæg af 16. juli 1992 og 14. september 1992 har klageren  

 yderligere anført en række argumenter til støtte for, at registrering burde  

 have fundet sted.
Klageren har bl.a. anført, at sammenlægning af de to  

 selskaber kunne have været foretaget gennem aktieombytning (aktietegning i  

 det fortsættende selskab gennemført ved apportindskud af aktier fra det  

 ophørende selskab). I så fald ville den skete kapitalforhøjelse i det  

 fortsættende selskab ligeledes være blevet foretaget med henblik på  

 vederlæggelse af aktionærerne i det ophørende selskab.
Da der i så fald ville  

 have været tale om gennemførelse af en kapitalnedsættelse i det fortsættende  

 selskab umiddelbart efterfulgt af en kapitalforhøjelse i det fortsættende  

 selskab med et højere beløb tegnet ved apportindskud, kunne dette have været  

 foretaget uden indrykning af proklama, jf. aktieselskabslovens § 46, stk. 1,  

 1. pkt., forudsat vurderingsmændenes udtalelse i henhold til lovens § 6 a-c  

 kunne bekræfte, at det fortsættende selskab blev tilført mindst samme  

 egenkapital, som var blevet frigjort ved den umiddelbart foregående  

 kapitalnedsættelse.
Erhvervs- og Selskabsstyrelsen har i en supplerende  

 udtalelse af 26. august 1992 erklæret sig enig heri, men har bemærket, at da  

 den anmeldte kapitalforhøjelse alene er sket ved fusion, har det nævnte  

 eksempel ikke relevans for det foreliggende tilfælde.
Klageren har endvidere i de supplerende indlæg anført, at proklamareglerne  

 i aktieselskabslovens § 46, stk. 1, alene angår varetagelse af hensynet til  

 kreditorerne i det selskab, hvor nedsættelsen gennemføres.
Reglen indeholder  

 ikke hjemmel til at påse, hvorvidt kreditorhensyn i andre selskaber er  

 varetaget.
Erhvervs- og Selskabsstyrelsen kan derfor ikke - som sket i  

 styrelsens udtalelse af 18. juni 1992 - begrunde registreringsnægtelsen af  

 den anmeldte kapitalnedsættelse med, at aktiekapitalerne i hvert af de to  

 fusionerede selskaber tilsammen er større end aktiekapitalen i det  

 fortsættende selskab.
Hertil har Erhvervs- og Selskabsstyrelsen i den nævnte  

 supplerende udtalelse af 26. august 1992 bemærket, at den anmeldte  

 kapitalnedsættelse ikke er modsvaret af en reel kapitalforhøjelse ved kontant  

 betaling, ved apportindskud eller konvertering af gæld.
De to selskabers  

 formuemasse er ikke forøget ved fusionen, men blot videreført i et af  

 selskaberne.
Derved ligner fusionskapitalforhøjelsen fondsemission, der er  

 nævnt i bemærkningerne til 1982-lovforslaget, hvorfor der skal indrykkes  

 proklama.
 I den supplerende udtalelse af 26. august 1992 og i et yderligere indlæg  

 af 30. september 1992 har Erhvervs- og Selskabsstyrelsen i øvrigt i det  

 væsentlige uddybet sin udtalelse af 18. juni 1992, der er refereret ovenfor.  

 Herudover har styrelsen oplyst, at der fra klagerens side nu er indgivet  

 anmeldelse om endelig nedsættelse af aktiekapitalen i det fortsættende  

 selskab, og at anmeldelsen er blevet registreret den 12. august 1992.
 I skrivelse af 22. oktober 1992 har klagerens advokat meddelt, at han ikke  

 har yderligere at tilføje til det allerede anførte.
 Ankenævnet udtaler:
Det tiltrædes, at fusionen er gennemført på en sådan måde, at der ikke  

 samtidig med kapitalnedsættelsen ved tegning er sket en forhøjelse af  

 aktiekapitalen med et beløb svarende til nedsættelsen, jf.  

 aktieselskabslovens § 46, stk. 1. Når endvidere henses til bemærkningerne til  

 § 46, dels i lovforslag nr.
L 171 fremsat den 31. januar 1973, dels i  

 lovforslag nr.
L 119 vedrørende lov om ændring af aktieselskabsloven fremsat  

 den 19. februar 1982, tiltrædes det, at der ikke er hjemmel i  

 aktieselskabsloven til at undlade at indrykke proklama i et tilfælde som det  

 foreliggende.
Derfor stadfæstes Erhvervs- og Selskabsstyrelsens afgørelse af  

 8. april 1992.
