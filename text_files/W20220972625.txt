Ankestyrelsens principmeddelelse 20-22 om hjælpemiddel - kompressionsstrømper - afgrænsning - behandlingsredskab Principmeddelelsen fastslår Ansøgning om kompressionsstrømper som et hjælpemiddel skal behandles efter betingelserne for bevilling af hjælpemidler i servicelovens § 112.
Vejledningen om støtte til hjælpemidler og forbrugsgoder indeholder nogle vejledende indikationer for, hvornår der eventuelt vil kunne være grundlag for bevilling af kompressionsstrømper som et hjælpemiddel.
Myndighederne kan ikke afslå bevilling af kompressionsstrømper alene med den begrundelse, at indikationen for at skulle bruge kompressionsstrømper ikke er omtalt i vejledningen.
Efter servicelovens § 112 kan der ydes støtte til hjælpemidler, som har til formål at afhjælpe de varige følger af en nedsat funktionsevne.
Et hjælpemiddel skal medvirke til, at borgeren får mulighed for at føre en så normal og selvstændig tilværelse som muligt og i størst mulig grad gøre den pågældende uafhængig af andres bistand i dagligdagen.
Der kan ydes støtte til hjælpemidler, bl.a. når hjælpemidlet i væsentlig grad afhjælper en nedsat funktionsevne.
 Produkter som har til formål at forbedre, vedligeholde eller forhindre forringelse af det aktuelle funktionsniveau, er ikke hjælpemidler i servicelovens forstand.
Kompressionsstrømper kan både være et hjælpemiddel og have karakter af behandlingsredskab, som ikke kan bevilges efter reglerne om hjælpemidler.
Om kompressionsstrømper skal anses for et hjælpemiddel afhænger af en konkret og individuel vurdering af sagens oplysninger, herunder blandt andet, hvad det primære formål med kompressionsstrømper er for den enkelte.
De konkrete sager I sag nr. 1 vurderede Ankestyrelsen, at kompressionsstrømper ikke var et hjælpemiddel for borger.
Borger ansøgte om kompressionsstrømper på grund af rosen og væske i begge ben.
Det fremgik af de lægelige oplysninger, at kompressionsstrømperne var af forebyggende karakter, og at behandlingen var varig.
 Ankestyrelsen stadfæstede derfor kommunens afgørelse, men med en ændret begrundelse.
I sag nr. 2 vurderede Ankestyrelsen, at kompressionsstrømper ikke var et hjælpemiddel for borger.
Borger ansøgte om kompressionsstrømper til forebyggelse af blodpropper.
Ankestyrelsen vurderede, at der ikke var tale om et hjælpemiddel i servicelovens forstand, da kompressionsstrømperne havde til formål at forbedre, vedligeholde eller forhindre forringelse af det aktuelle funktionsniveau.
 Ankestyrelsens stadfæstede således kommunens afgørelse, men med en ændret begrundelse.
Baggrund for at behandle sagerne principielt Ankestyrelsen har behandlet sagerne principielt.
Det har vi gjort for at ændre den praksis, som senest har været offentliggjort i principmeddelelse O-158-96. Baggrunden for praksisændringen er, at der ikke er hjemmel til en praksis, hvorefter det er afgørende for bevilling af kompressionsstrømper, at borger lider af en svær, varig kredsløbslidelse.
Ankestyrelsen kan selv identificere de sager, som styrelsen skal genoptage.
Ankestyrelsen sender orienteringsbrev til kommunerne om praksisændringen.
Reglerne Love og bekendtgørelser Lov om social service (serviceloven) senest bekendtgjort i lovbekendtgørelse 1548 af 1. juli 2021 med senere ændringer  § 112, stk. 1, nr. 1, om hjælpemidler.
Praksis Gældende:
 Følgende principmeddelelser er brugt ved afgørelsen og gælder stadig:
  4-15 om ståstøttestativ, hjælpemidler og behandlingsredskaber.
  77-15 om epilepsialarm, hjælpemidler og behandlingsredskaber.
Vejledninger Vi har også anvendt Vejledning om støtte til hjælpemidler og forbrugsgoder nr. 10324 af 14. december 2017,  Pkt. 99 om kompressionsstrømper De konkrete afgørelser Sag nr. 1, j.nr. 21-34684 Du har klaget over X Kommunes afgørelse om afslag på kompressionsstrømper som hjælpemiddel.
X Kommune afgjorde sagen den 6. juli 2021.
 Ankestyrelsen har nu afgjort din sag.
 Resultatet er:
  Du har ikke ret til kompressionsstrømper som et hjælpemiddel.
 Det betyder, at vi stadfæster kommunens afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at kompressionsstrømper ikke er et hjælpemiddel for dig.
Du opfylder derfor ikke betingelserne for bevilling af kompressionsstrømper som hjælpemiddel.
Hvad er afgørende for resultatet Vi lægger vægt på, at det fremgår af de lægelige oplysninger, at du har rosen og væske i begge ben, og at kompressionsstrømper vil virke forebyggende.
Behandlingen vil være varig.
Formålet med et hjælpemiddel er at afhjælpe de varige følger af en nedsat funktionsevne.
Der kan derfor ikke bevilliges hjælpemidler med henblik på at forbedre, vedligeholde eller hindre forringelse af det aktuelle funktionsniveau.
Vi henviser til Ankestyrelsens principmeddelelse 77-15.
Kompressionsstrømper kan være både et hjælpemiddel og et behandlings-/træningsredskab.
Afgørelsen heraf beror på, hvilke behov brugen af kompressionsstrømper skal afhjælpe, og en konkret vurdering af lidelsens karakter og omfang.
Vi lægger dermed afgørende vægt på, at kompressionsstrømper for dig har til formål at forebygge rosen og væske i benene.
Kompressionsstrømper er derfor ikke et hjælpemiddel for dig.
Vi vejleder om, at hvis du ønsker det, har du mulighed for at kontakte sundhedsvæsenet om muligheden for at få bevilget kompressionsstrømper som et behandlingsredskab.
Det kan eksempelvis være egen læge eller det hospital, hvor du er tilknyttet.
Det er sundhedssektoren, der skal vurdere, om der er mulighed herfor.
 Oplysningerne vi lægger vægt på fremgår særligt af statusattest fra din læge af den 14. juli 2021 og speciallægeepikrise fra dermatolog af den 11. maj 2021.
Om reglerne Der kan ydes støtte til hjælpemidler til personer med varigt nedsat fysisk eller psykisk funktionsevne, når hjælpemidlet i væsentlig grad kan afhjælpe de varige følger af den nedsatte funktionsevne eller i væsentlig grad kan lette den daglige tilværelse.
Formålet med et hjælpemiddel er at afhjælpe de varige følger af en nedsat funktionsevne.
Der kan derfor ikke bevilliges hjælpemidler med henblik på at forbedre, vedligeholde eller hindre forringelse af det aktuelle funktionsniveau.
Udgifter til behandlingsredskaber afholdes af sygehusvæsenet.
Om et givet apparatur eller redskab er et behandlingsredskab eller et hjælpemiddel afhænger af den sammenhæng, apparaturet eller redskabet indgår i, dvs. om det opfylder kriterierne for at kunne kategoriseres som et behandlingsredskab eller et hjælpemiddel.
Vi henviser til cirkulære om afgrænsning af behandlingsredskaber (afgrænsningscirkulæret).
Sag nr. 2, j.nr. 21-40541 Du har klaget over X Kommunes afgørelse om afslag på kompressionsstrømper som hjælpemiddel.
X Kommune afgjorde sagen den 27. august 2021.
 Ankestyrelsen har nu afgjort din sag.
 Resultatet er:
 Du har ikke ret til kompressionsstrømper som et hjælpemiddel Det betyder, at vi stadfæster kommunens afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at kompressionsstrømper ikke er et hjælpemiddel for dig.
Du opfylder derfor ikke betingelserne for bevilling af kompressionsstrømper som hjælpemiddel.
Hvad er afgørende for resultatet Vi lægger vægt på, at det fremgår af de lægelige oplysninger, at du har haft blodpropper i de dybe vener i højre ben (dyb vene trombose), og at du er på livslang blodfortyndende medicin.
Lægen henviser dig derfor til at anvende kompressionsstrømper.
 Vi lægger også vægt på, at det fremgår af din ansøgning om hjælpemidler, at du skal anvende kompressionsstrømpe i minimum 24 måneder og være i livslang medicinsk behandling, fordi du har haft to blodpropper inden for det seneste år.
Formålet med et hjælpemiddel er at afhjælpe de varige følger af en nedsat funktionsevne.
Der kan derfor ikke bevilliges hjælpemidler med henblik på at forbedre, vedligeholde eller hindre forringelse af det aktuelle funktionsniveau.
Vi henviser til Ankestyrelsens principmeddelelse 77-15.
Kompressionsstrømper kan være både et hjælpemiddel og et behandlings-/træningsredskab.
Afgørelsen heraf beror på, hvilke behov brugen af kompressionsstrømper skal afhjælpe, og en konkret vurdering af lidelsens karakter og omfang.
Vi lægger dermed afgørende vægt på, at du skal anvende kompressionsstrømper for at forebygge blodpropper.
Kompressionsstrømper er derfor ikke et hjælpemiddel for dig.
 Oplysningerne vi lægger vægt på fremgår særligt af din ansøgning om kompressionsstrømper, statusattest fra din læge af den 6. august 2021 og journalnotat fra Akutafdelingen af den 9. juni 2021.
Om reglerne Der kan ydes støtte til hjælpemidler til personer med varigt nedsat fysisk eller psykisk funktionsevne, når hjælpemidlet i væsentlig grad kan afhjælpe de varige følger af den nedsatte funktionsevne eller i væsentlig grad kan lette den daglige tilværelse.
Formålet med et hjælpemiddel er at afhjælpe de varige følger af en nedsat funktionsevne.
Der kan derfor ikke bevilliges hjælpemidler med henblik på at forbedre, vedligeholde eller hindre forringelse af det aktuelle funktionsniveau.
Udgifter til behandlingsredskaber afholdes af sygehusvæsenet.
Om et givet apparatur eller redskab er et behandlingsredskab eller et hjælpemiddel afhænger af den sammenhæng, apparaturet eller redskabet indgår i, dvs. om det opfylder kriterierne for at kunne kategoriseres som et behandlingsredskab eller et hjælpemiddel.
Vi henviser til cirkulære om afgrænsning af behandlingsredskaber.
