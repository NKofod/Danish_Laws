Nr BTL 141 Betænkning over Forslag til lov om ændring af lov om levnedsmidler m.m.  

 (Uddannelse i levnedsmiddelhygiejne m.m.)   

 Nr L 141 1995-96, 1. samling Afgivet af Sundhedsudvalget Afgivet: 19960418 Udvalget har behandlet lovforslaget i nogle møder og har herunder stillet  

 spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige og mundtlige henvendelser fra:
Danmarks Restaurant- og Cafeteriaforening, Dansk Arbejdsgiverforening og Restaurations- og Bryggeriarbejder Forbundet.
 Der er af sundhedsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med det af sundhedsministeren  

 stillede ændringsforslag.
 Flertallet har taget til efterretning, at sundhedsministeren i sin  

 besvarelse af spørgsmål 19 har foreslået, at 3-måneders-grænsen afskaffes og  

 erstattes af et krav om, at nyansatte skal gennemgå eller være tilmeldt det  

 obligatoriske hygiejnekursus inden for de 3 første ansættelsesmåneder.
 En sådan ordning vil betyde, at nyansatte løsarbejdere skal på kursus  

 samtidig med, at det ikke forhindrer ledige i at få job alene af den grund,  

 at de ikke har gennemgået hygiejnekurset på forhånd.
 Ifølge oplysninger fra Sundhedsministeriet viser beregninger, at det  

 årlige antal kursusberettigede udgør ca. 3.500. I disse beregninger er der  

 ikke skelnet mellem ufaglærte løsarbejdere og anden ufaglært arbejdskraft med  

 en mere fast tilknytning til en virksomhed.
 En afskaffelse af 3-måneders-grænsen vil derfor ikke forrykke væsentligt  

 på det årlige antal kursusberettigede og vil derfor heller ikke betyde en  

 kapacitetsmæssig merbelastning i AMU-systemet.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet finder, at lovforslaget på trods af positive elementer  

 angående forenkling og smidiggørelse af det eksisterende autorisationssystem  

 for levnedsmiddelvirksomheder vil medføre for mange negative konsekvenser.  

 Dette gælder indførelsen af den obligatoriske uddannelse i  

 levnedsmiddelhygiejne, der vil formindske den i forvejen lave mobilitet på  

 arbejdsmarkedet.
Hertil kommer problemerne med at få kontrolleret, hvorvidt  

 ansatte i de mange små virksomheder inden for branchen har taget  

 levnedsmiddelhygiejneuddannelsen.
En så betydelig kontrolindsats, der kræves  

 fra offentlig side for at kontrollere dette, står ikke mål med hensigterne i  

 lovforslaget og vil medføre øget bureaukrati og øgede offentlige udgifter.
Mindretallet finder endvidere, at udgifterne i forbindelse med en  

 gennemførelse af lovforslaget vil blive meget højere end forudsat.
Dette  

 gælder udgifterne for stat og kommuner til AMU-kurserne, udgifter til  

 udbetaling af økonomisk godtgørelse til kursusdeltagerne samt de  

 næringsdrivendes udgifter til certificering.
Mindretallet hæfter sig samtidig ved de dårlige erfaringer, der er gjort  

 inden for uddannelsesverdenen med hensyn til tvungne uddannelser på grund af  

 kursisternes manglende motivation.
Endelig vil lovforslaget ikke løse de  

 eventuelle problemer med levnedsmiddelhygiejne hos de mange korttidsansatte i  

 branchen, der må antages at være dem, der primært mangler den fornødne  

 uddannelse og viden.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for det af sundhedsministeren stillede ændringsforslag.
 ÆndringsforslagAf sundhedsministeren, tiltrådt af et flertal  

 (S, SF, RV, CD og FP):
 Til § 2 1) I stk. 2 indsættes efter ordet  

 »ikrafttrædelsesdato«: »og for indehavere af virksomheder, der  

 etableres efter denne ikrafttrædelsesdato«.
Bemærkninger Til nr. 1 Selvstændige har med den seneste ændring af loven om  

 arbejdsmarkedsuddannelser fået mulighed for at få kompensation for tabt  

 arbejdsfortjeneste ved deltagelse i en arbejdsmarkedsuddannelse.
 Kravet om obligatorisk uddannelse skal derfor også gælde for ufaglærte  

 selvstændige, der beskæftiger sig med forarbejdning og tilberedning af  

 madvarer i en sådan grad, at det erfaringsmæssigt kan forårsage  

 sundhedsmæssige problemer.
 I øvrigt henvises til bemærkningerne til lovforslagets § 1, nr. 2.
Tove Lindbo Larsen (S) nfmd.
Lone Møller (S) Hanne Andersen (S) Holger  

 Graversen (S) Jytte Wittrock (S) Jørn Jespersen (SF) Vibeke Peschardt (RV)  

 Kjeld Rahbæk Møller (SF) Addi Andersen (CD) Jørgen Winther (V) Mariann  

 Fischer Boel (V) Ester Larsen (V) fmd.
Kim Mouritsen (V) Henriette  

 Kjær (KF) Agnete Laustsen (KF) Stefan G.
Rasmussen (KF) Jan Køpke Christensen  

 (FP) Enhedslisten og Dansk Folkeparti havde ikke medlemmer i udvalget.
