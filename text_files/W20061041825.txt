Klage over ufuldstændig aktindsigt fra speciallæge i psykiatri Patientklagenævnet oplyste, at retten til aktindsigt omfatter hele journalen.
Omfattet af retten til aktindsigt er således også bilag og materiale såsom lægeerklæringer, henvisninger, medicinliste mv.
Nævnet fandt herefter grundlag for at kritisere speciallægen for hans håndtering af patientens anmodning om aktindsigt, da han i første omgang alene fremsendte kopi af journalkontinuationerne.
Det var endvidere nævnets opfattelse, at speciallægen burde have givet patienten aktindsigt i udskrivningsbrevet fra sygehuset.
Den omstændighed, at patienten tillige havde mulighed for at få aktindsigt i udskrivningsbrevet ved henvendelse til sygehuset kunne ikke medføre, at speciallægen var berettiget til at afstå fra selv at effektuere aktindsigten.
Nævnet fandt i øvrigt, at der ikke var afgørende behandlingsmæssige hensyn, som kunne begrunde, at speciallægen ikke gav patienten fuld aktindsigt i sin journal.
Nævnet bemærkede i den forbindelse, at patienter med en psykisk lidelse som absolut hovedregel har krav på at få journalaktindsigt på lige fod med patienter med en somatisk sygdom.
