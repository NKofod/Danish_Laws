Skriftlig fremsættelse (8. februar  

 2001) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til lov om finansiel virksomhed.
(Lovforslag nr.
L 165).
Den øgede integration af de  

 finansielle markeder, herunder dannelsen af flere finansielle koncerner,  

 bevirker, at der er behov for at gennemføre en ny lovstruktur for de  

 finansielle love.
Derudover har der vist sig behov for en række  

 forenklinger og moderniseringer af den gældende lovgivning for  

 finansielle virksomheder.
Med lovforslaget samles de tilsynsmæssige  

 bestemmelser og andre lovgivningsområder, der i dag i vidt omfang er  

 ens i de finansielle love.
Som eksempel kan nævnes reglerne om  

 koncerner, ledelse, ejerforhold, samt Finanstilsynets  

 tilsynsvirksomhed.
Lovforslaget er med til at sikre en ensartet behandling af  

 ens finansielle produkter, således at det afgørende ikke er,  

 hvilken finansiel virksomhed, som udbyder det, men hvilket produkt, der  

 udbydes.
Lovforslaget er også med til at sikre øget  

 gennemsigtighed, ligesom reguleringen af finansielle koncerner samles.  

 Derudover medfører lovforslaget en regelforenkling og modernisering af  

 tilsynet med finansielle virksomheder, herunder afskaffelse af godt 40  

 paragraffer.
 Med lovforslaget sker der derudover justeringer af  

 reglerne om beskyttelse af kundeoplysninger i finansielle virksomheder med  

 baggrund i økonomiministerens redegørelse til Folketingets  

 Erhvervsudvalg af 3. november 2000 om "Beskyttelse af kundeoplysninger i  

 finansielle virksomheder". De foreslåede regler om finansielle  

 virksomheders tavshedspligt og videregivelse af kundeoplysninger skal ses i  

 lyset af redegørelsen og i sammenhæng med de nye regler i lov om  

 behandling af personoplysninger.
Endvidere indeholder lovforslaget nye regnskabsregler for  

 de finansielle virksomheder, der bygger på de samme principper som i  

 forslaget til ny årsregnskabslov.
Dette er med til at sikre  

 gennemsigtighed og sammenlignelighed i regnskabsaflæggelsen.  

 Regnskabsmæssigt foreslås det, at anvendelsen af  

 dagsværdier bliver hovedreglen.
Med lovforslaget får Finanstilsynet mulighed for ud  

 over at træffe konkrete afgørelser også forebyggende at  

 fastsætte nærmere regler/"best practice" om redelig  

 forretningsskik og god praksis for finansielle virksomheder, hvilket vil  

 bidrage til bedre kundeforhold.
Samtidig lægges der med lovforslaget op  

 til et styrket samarbejde mellem Finanstilsynet, Forbrugerombudsmanden og  

 Konkurrencestyrelsen.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
