Bekendtgørelse om ændring af bekendtgørelse om spildevandstilladelser m.v. efter miljøbeskyttelseslovens kapitel 3 og 41) (Funktionskrav til bundfældningstanke) § 1 I bekendtgørelse nr. 1448 af 11. december 2007 om spildevandstilladelser m.v. efter miljøbeskyttelseslovens kapitel 3 og 4, som ændret ved bekendtgørelse nr. 332 af 25. marts 2010 og nr. 1111 af 17. september 2010, foretages følgende ændringer:
 1. I indledningen ændres »§ 7, stk. 1, nr. 1-3« til: »§ 7, stk. 1, nr. 1-3 og 5«.
 2. Efter § 24 indsættes:
»Kapitel 10 a Funktionskrav til bundfældningstanke § 24 a.
Hvor der i en spildevandstilladelse eller ved meddelelse af påbud, jf. lovens §§ 19 og 20 samt §§ 28 og 30, stilles krav om etablering af bundfældningstank skal kommunen stille følgende vilkår:
 1) Bundfældningstanken skal kunne tilbageholde bundfældeligt stof og flydestof.
 2) Bundfældningstanken skal være udført således, at tømning af alle kamre kan foregå fra terræn.
 3) Bundfældningstanken skal være CE-mærket, jf. bekendtgørelse om markedsføring, salg og markedskontrol af byggevarer, og udført i overensstemmelse med alle kravene i DS/EN 12566-1 »Små spildevandsanlæg op til 50 PE - præfabrikerede septiktanke« med følgende tilføjelser:
a) Det tilladelige udslip ved hydraulisk prøvning, jf.
DS/EN 12566-1 Annex B, må maksimum være 5 g.
 b) Opføringsrøret skal have en indvendig dimension på minimum 500 mm på tanke op til 6 m3 og en indvendig dimension på minimum 780 mm på tanke større end 6 m3, eller tanken skal uanset størrelse forsynes med 2 opføringsrør med en indvendig dimension på minimum 500 mm.
 c) Udløbet skal være forsynet med t-stykke eller dykplade, hvis højde skal være minimum 200 mm over vandoverfladen.
 d) Bundfældningstanke skal kunne klare belastningen fra en jorddækning på 1,5 meter over udløbet og samtidig et grundvandsspejl i terræn.
 e) Højdetabet gennem tanken skal være 50-100 mm.
 f) Højden af skillevægge skal være minimum 200 mm over vandoverfladen.
 Stk. 2. Funktionskravene skal være dokumenteret på et notificeret laboratorium.
Stk. 3. Stk. 1 og 2 gælder ikke for bundfældningstanke, som er en integreret del af et minirenseanlæg.« § 2 Bekendtgørelsen træder i kraft den 1. januar 2011.
§ 3 Bestemmelserne om funktionskrav i denne bekendtgørelse finder kun anvendelse for tilladelser og påbud, der er meddelt efter den 1. januar 2011.
Miljøministeriet, den 15. december 2010 Karen Ellemann / Helle Pilsgaard 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved 98/48/EF.
