Fremsat den 29. marts 2022 af erhvervsministeren (Simon Kollerup) Forslag til Lov om restriktioner på transaktioner med kontanter og værdipapirer i danske kroner til Rusland og Belarus Kapitel 1 Forbud mod transaktioner med kontanter i danske kroner § 1. Det er forbudt at sælge, levere, overføre eller eksportere pengesedler eller mønter i danske kroner til Rusland eller russiske statsborgere eller fysiske personer, der er bosiddende i Rusland, eller juridiske personer, enheder eller organer etableret i Rusland, herunder Ruslands regering og centralbank, eller til brug i Rusland.
 Stk. 2. Det er forbudt at deltage i aktiviteter, der har til formål direkte eller indirekte at omgå forbuddet i stk. 1.
 Stk. 3. Stk. 1 finder ikke anvendelse på salg, levering, overførsel eller eksport til statsborgere i en medlemsstat i Den Europæiske Union eller fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Stk. 4. Stk. 1 finder ikke anvendelse for salg, levering, overførsel eller eksport af pengesedler eller mønter i danske kroner, der er nødvendig til:
1) privat brug for fysiske personer, der rejser til eller fra Rusland, eller medlemmer af deres nærmeste familie, der rejser sammen med dem, eller 2) officielle formål for en diplomatisk eller konsulær repræsentation eller international organisation i Rusland, der nyder immunitet i overensstemmelse med folkeretten.
 Stk. 5. Stk. 1 har virkning indtil den 31. juli 2022, jf. dog § 5.
 § 2. Det er forbudt at sælge, levere, overføre eller eksportere pengesedler eller mønter i danske kroner til Belarus eller belarusiske statsborgere eller fysiske personer, der er bosiddende i Belarus, eller juridiske personer, enheder eller organer etableret i Belarus, herunder Belarus regering og centralbank, eller til brug i Belarus.
 Stk. 2. Det er forbudt at deltage i aktiviteter, der har til formål direkte eller indirekte at omgå forbuddet i stk. 1.
 Stk. 3. Stk. 1 finder ikke anvendelse på salg, levering, overførsel eller eksport til statsborgere i en medlemsstat i Den Europæiske Union eller fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Stk. 4. Stk. 1 finder ikke anvendelse for salg, levering, overførsel eller eksport af pengesedler eller mønter i danske kroner, der er nødvendig til:
1) privat brug for fysiske personer, der rejser til eller fra Belarus, eller medlemmer af deres nærmeste familie, der rejser sammen med dem, eller 2) officielle formål for en diplomatisk eller konsulær repræsentation eller international organisation i Belarus, der nyder immunitet i overensstemmelse med folkeretten.
 Stk. 5. Stk. 1 har virkning indtil den 28. februar 2023, jf. dog § 5.
Kapitel 2 Forbud mod salg af værdipapirer i danske kroner § 3. Det er forbudt at sælge omsættelige værdipapirer i danske kroner, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til russiske statsborgere eller fysiske personer, der er bosiddende i Rusland, eller juridiske personer, enheder eller organer, der er etableret i Rusland.
 Stk. 2. Det er forbudt at deltage i aktiviteter, der har til formål direkte eller indirekte at omgå forbuddet i stk. 1.
 Stk. 3. Stk. 1 finder ikke anvendelse på salg til statsborgere i en medlemsstat i Den Europæiske Union eller på fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Stk. 4. Stk. 1 har virkning indtil den 31. juli 2022, jf. dog § 5.
 § 4. Det er forbudt at sælge omsættelige værdipapirer i danske kroner, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til belarusiske statsborgere eller fysiske personer, der er bosiddende i Belarus, eller juridiske personer, enheder eller organer, der er etableret i Belarus.
 Stk. 2. Det er forbudt at deltage i aktiviteter, der har til formål direkte eller indirekte at omgå forbuddet i stk. 1.
 Stk. 3. Stk. 1 finder ikke anvendelse på salg til statsborgere i en medlemsstat i Den Europæiske Union eller på fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Stk. 4. Stk. 1 har virkning indtil den 28. februar 2023, jf. dog § 5.
 § 5. Erhvervsministeren kan fastsætte regler, der forkorter eller forlænger perioden nævnt i § 1, stk. 5, § 2, stk. 5, § 3, stk. 4 og § 4, stk. 4.
Kapitel 3 Straf § 6. Overtrædelse af § 1, stk. 1, § 2, stk. 1, § 3, stk. 1, eller § 4, stk. 1, straffes med bøde eller fængsel indtil 4 måneder, eller under særligt skærpende omstændigheder med fængsel indtil 4 år.
 Stk. 2. Forsætlig overtrædelse af § 1, stk. 2, § 2, stk. 2, § 3, stk. 2, eller § 4, stk. 2, straffes med bøde eller fængsel indtil 4 måneder eller under særligt skærpende omstændigheder med fængsel indtil 4 år.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 4 Ikrafttrædelsesbestemmelse § 7. Loven træder i kraft ved bekendtgørelsen i Lovtidende.
 Stk. 2. Lovforslaget kan stadfæstes straks efter dets vedtagelse.
 § 8. Loven ophæves den 1. april 2023.
Kapitel 5 Konsekvensændringer i hvidvaskloven § 9. I lov om forebyggende foranstaltninger mod hvidvask og finansiering af terrorisme, jf. lovbekendtgørelse nr. 316 af 11. marts 2022, foretages følgende ændringer:
 1. I § 47, stk. 1, 1. pkt., indsættes efter »pengeoverførsler, og«: »love og«.
 2. I § 57, stk. 1, 1. pkt., ændres »og forordninger udstedt af Europa-Parlamentet og Rådet« til: »samt love og forordninger«.
 3. I § 64, stk. 1, 1. pkt., ændres »samt Europa-Parlamentets og Rådets forordninger« til: »samt love og forordninger«.
 4. I § 65, stk. 1, 1. pkt., indsættes efter »i medfør heraf, og«: »love og«.
Kapitel 6 Territorialbestemmelse § 10. Loven gælder ikke for Færøerne og Grønland, men kan ved kongelig anordning sættes helt eller delvis i kraft for Færøerne og Grønland med de ændringer, som de henholdsvis færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning De russiske væbnede styrkers militære invasion af Ukraine den 24. februar 2022 har medført en helt ekstraordinær situation i Danmark og i hele Europa.
Den russiske uprovokerede og uberettigede militære aggression mod Ukraine samt Belarus involvering i denne aggression mod Ukraine er handlinger, der strider mod folkeretten og FN-pagtens principper og underminerer europæisk og global sikkerhed og stabilitet.
Det bør have store konsekvenser for Rusland og Belarus.
Som modsvar på disse aggressioner har Det Europæiske Råd indført en lang række restriktive foranstaltninger.
Fra dansk side er der fuld og hel opbakning til Det Europæiske Råds restriktive foranstaltninger, som har væsentlige konsekvenser og alvorlige omkostninger for Rusland og Belarus.
De restriktive foranstaltninger fra Rådets side berører bl.a. finanssektoren.
Der er bl.a. indført forbud mod at sælge, levere, overføre eller eksportere pengesedler i euro og forbud mod at sælge visse omsættelige værdipapirer i euro til russiske og belarusiske statsborgere eller fysiske personer, der er bosiddende i Rusland eller Belarus, eller juridiske personer, enheder eller organer, der er etableret i Rusland eller Belarus.
Herunder også regeringerne og centralbankerne i Rusland og Belarus.
Foranstaltningerne vedrørende transaktioner med pengesedler i euro omfatter ikke øvrige valutaer i de europæiske lande, der står uden for det monetære samarbejde, herunder bl.a. den danske og svenske krone.
Danmark støtter uden forbehold gennemførelsen af de europæiske restriktioner.
Derfor er det også væsentligt at sikre, at de vedtagne forbud mod transaktioner med pengesedler i euro og visse værdipapirer i euro til Rusland og Belarus ikke søges omgået ved at gøre brug af kontanter og værdipapirer i danske kroner.
 Med dette lovforslag indføres der i Danmark lignende restriktioner for pengesedler, mønter og værdipapirer i danske kroner, som gælder for pengesedler og værdipapirer i euro, hvilket skal sikre, at de fælles sanktioner vedtaget af EU ikke søges omgået ved at gøre brug af pengesedler, mønter og værdipapirer i danske kroner.
2. Lovforslagets baggrund Det Europæiske Råd kan i henhold til art. 215 i TEUF vedtage afgørelser, der er rettet mod at afbryde eller indskrænke de økonomiske og finansielle forbindelser med tredjelande, hvis afgørelsen vedtages på baggrund af afsnit V, kapitel 2 i TEUF, der indeholder bestemmelser om den fælles udenrigs- og sikkerhedspolitik.
 Det Europæiske Råd kan efterfølgende vedtage rådsforordninger med kvalificeret flertal efter fælles forslag af Unionens højtstående repræsentant for udenrigsanliggender og sikkerhedspolitik og Kommissionen.
3. Lovforslagets hovedpunkter 3.1 Forbud mod transaktioner med pengesedler og mønter i danske kroner 3.1.1 Gældende ret Rådets afgørelse (FUSP) 2022/346 af 1. marts 2022 om ændring af afgørelse 2014/512/FUSP om restriktive foranstaltninger på baggrund af Ruslands handlinger, der destabiliserer situationen i Ukraine, indsætter art. 1f, der indebærer et forbud mod transaktioner med eurosedler til Rusland.
Afgørelsen er givet virkning ved art. 5i i Rådets forordning (EU) 2022/345 af 1. marts 2022 om ændring af forordning (EU) nr. 833/2014 om restriktive foranstaltninger på baggrund af Ruslands handlinger, der destabiliserer situationen i Ukraine.
Rådets afgørelse (FUSP) 2022/399 af 9. marts 2022 om ændring af afgørelse 2012/642/FUSP om restriktive foranstaltninger på baggrund af situationen i Hviderusland og Hvideruslands involvering i den russiske aggression mod Ukraine indsætter art. 2x, der indebærer et forbud mod transaktioner med eurosedler til Belarus.
Afgørelsen er givet virkning ved Rådets forordning (EU) 2022/398 af 9. marts 2022 om ændring af forordning (EF) nr. 765/2006 om restriktive foranstaltninger på baggrund af situationen i Belarus og Belarus' involvering i den russiske aggression mod Ukraine.
Rådets forordning (EU) nr. 833/2014 og Rådets forordning (EF) nr. 765/2006 med efterfølgende ændringer fastsætter en lang række sanktioner mod Rusland og Belarus.
Forordningerne er direkte gældende i Danmark.
Det betyder, at bl.a. danske virksomheder er forpligtet til at efterleve forordningernes forbud om salg af kontanter i euro, ligesom øvrige handlepligter skal efterleves, f.eks. ved at indefryse pengemidler og økonomiske ressourcer, eller afstå fra at yde service til personer og virksomheder opført på sanktionslister.
Det følger af straffelovens § 110 c, stk. 3, at den, der overtræder bestemmelser indeholdt i eller udstedt i medfør af forordninger, som er vedtaget med hjemmel i artikel 60, 301 eller 308 i traktaten om oprettelse af Det Europæiske Fællesskab eller artikel 215 eller 352 i traktaten om Den Europæiske Unions Funktionsmåde, og som tager sigte på helt eller delvis at afbryde eller indskrænke de finansielle eller økonomiske forbindelser med et eller flere lande uden for Den Europæiske Union eller på tilsvarende sanktioner over for enkeltpersoner, grupper af personer eller juridiske personer straffes med  bøde eller fængsel indtil 4 måneder eller under særligt skærpende omstændigheder fængsel indtil 4 år.
Uagtsomme overtrædelser straffes med bøde eller fængsel indtil 2 år, jf. straffelovens § 110 c, stk. 4.
 Overtrædelser af forordning (EF) nr. 765/2006 og forordning (EU) nr. 833/2014 med efterfølgende ændringer er fastsat med hjemmel i TEUF art. 215 og straffes dermed efter straffelovens § 110 c.
 Der gælder ikke i dag et forbud mod salg, levering, overførsel og eksport af pengesedler eller mønter i danske kroner.
 Toldloven indeholder dog generelt regler om kontrol og toldbehandling, jf. toldlovens kapitel 4. I toldlovens kapitel 4 er blandt andet fastsat regler for tilsyn og kontrol med personer, herunder kontrol af likvide midler, der føres ind i EU eller det danske toldområde fra eller til øvrige dele af EUs toldområde jf. toldlovens §§ 10, 23, 24 og 25. Der gælder desuden specifikke regler om kontrol med likvide midler i medfør af Europa-Parlamentets og Rådets forordning (EU) 2018/1672 af 23. oktober 2018 om kontrol med likvide midler, der føres ind i eller ud af Unionen (pengeforordningen), som er direkte anvendelige i Danmark.
 Efter toldlovens § 10 a, stk. 1, foretager Skatteforvaltningen blandt andet kontrol af, at der ikke ved indførsel i, udførsel fra eller transit gennem det danske toldområde sker overtrædelse af forbud mod indførsel, udførsel eller transit, der er fastsat af sikkerhedsmæssige, sundhedsmæssige, veterinære, plantepatologiske, valutamæssige eller andre grunde (både på indre og ydre grænser). Skatteforvaltningen foretager herunder kontrol med likvide midler.
 De nævnte regelsæt fastsætter de overordnede rammer for Skatteforvaltningens kontrol og eftersyn, rejsendes pligt til at angive visse ejendele samt en oplysningspligt, der blandt andet gælder, hvis personer medbringer likvide midler, der svarer til værdien af 10.000 euro eller derover, jf. toldlovens § 10 c og pengeforordningens art. 3.
For så vidt angår uledsagede likvide midler med en værdi svarende til eller over 10.000 euro gælder der ikke en tilsvarende forpligtelse til at angive disse midler.
Uledsagede likvide midler er f.eks. kontanter, der indgår i en forsendelse uden en bærer, jf. toldlovens § 10 b, stk. 1. Ved sådanne tilfælde kan Skatteforvaltningen dog kræve, at afsenderen eller modtageren af kontanterne foretager en indberetning til Skatteforvaltningen indenfor 30 dage, jf. toldlovens § 10 d og pengeforordningens art. 4.
3.1.2. Erhvervsministeriets overvejelser Valutahandel er afgørende for, at den internationale økonomi er velfungerende.
Valutahandel sker bl.a. som følge af handel med varer og tjenesteydelser på tværs af lande med forskellige valutaer, ligesom der også sker valutahandel, når der foretages direkte investeringer i udenlandske virksomheder, og når virksomheder tager lån på de internationale kapitalmarkeder.
Mange valutahandler er desuden affødt af finansielle og ikke-finansielle virksomheders behov for at styre valutakurseksponeringer på tilgodehavender og gæld samt indtægter og udgifter i fremmed valuta.
Den danske krone kan indgå i internationale valutahandler.
Den danske fastkurspolitik indebærer, at den danske krones kurs tæt følger kursen på euro.
Dermed kan den danske krone til dels erstatte euroen i visse valutahandler, og kan dermed fungere som en slags erstatningsvaluta for euroen.
Som svar på Ruslands invasion af Ukraine og Belarus involvering i den russiske invasion, er det afgørende, at de indførte restriktioner er effektive og ikke kan omgås.
Erhvervsministeriet finder det derfor nødvendigt og afgørende at sikre gennemførslen af tilsvarende restriktioner for salg m.v. af pengesedler eller mønter i danske kroner.
 Erhvervsministeriet finder endvidere, at overtrædelse af forbuddet bør straffes på samme vis som overtrædelser af forordninger om finansielle eller økonomiske sanktioner i henhold til straffelovens § 110 c.
Det er Skatteministeriets vurdering, at reglerne i toldlovens kapitel 4 og pengeforordningen, som administreres af Skatteforvaltningen, vil kunne anvendes i relation til kontrol og administration af forbuddet mod eksport af pengesedler og mønter i danske kroner.
Det bemærkes i øvrigt, at Skatteforvaltningen efter gældende regler ikke har kontrolforanstaltninger eller beføjelser i forhold til kontrol og administration af sanktionerne vedrørende forbuddene mod salg, levering eller overførsel af pengesedler og mønter i danske kroner.
3.1.3. Den foreslåede ordning Det foreslås, at det skal være forbudt at sælge, levere, overføre eller eksportere pengesedler eller mønter i danske kroner til Rusland eller Belarus, eller til russiske eller belarusiske statsborgere eller fysiske personer, der er bosiddende i Rusland eller Belarus, eller juridiske personer, enheder eller organer, der er etableret i Rusland eller Belarus, herunder også regeringerne og centralbankerne i Rusland og Belarus.
 Disse forbud svarer til forbuddene for salg af pengesedler i euro indeholdt i art. 5i i forordning (EU) 2022/345 af 1. marts 2022 og art. 1za i forordning (EU) 2022/398 af 9. marts 2022.
 Det foreslåede vil medføre, at hverken fysiske eller juridiske personer må sælge, levere, overføre eller eksportere pengesedler eller mønter i danske kroner til de omfattede fysiske eller juridiske personer, enheder eller organer, der er etableret i Rusland eller Belarus, herunder Rusland eller Belarus regeringer og centralbanker, eller til brug i Rusland eller Belarus.
 Det foreslåede forbud vil ikke indebære yderligere handlepligter for de fysiske eller juridiske personer, som afstår fra at sælge, levere, overføre eller eksportere pengesedler eller mønter.
 En virksomhed eller person, der afstår fra at sælge pengesedler eller mønter i danske kroner til f.eks. en virksomhed etableret i Rusland, vil ikke blive forpligtet til at underrette myndighederne herom.
Forslaget indeholder ligeledes ikke en forpligtelse til at underrette Erhvervsstyrelsen, som bl.a. er tilfældet hvis der foretages indefrysning i medfør af EU forordninger indeholdende finansielle sanktioner.
Forslaget indeholder heller ikke en forpligtelse til at underrette Hvidvasksekretariatet.
Personer og virksomheder, der er underretningspligtige efter hvidvaskloven, skal dog underrette Hvidvasksekretariatet i National enhed for Særlig Kriminalitet (NSK) i tilfælde, hvor der er mistanke om mulig hvidvask eller finansiering af terrorisme.
Underretning af Hvidvasksekretariatet sker på baggrund af hvidvasklovens § 26.
 Det foreslås, at det forbydes, at deltage i aktiviteter, hvis formål er direkte eller indirekte at omgå forbuddet.
 Det foreslåede vil bl.a. medføre, at det er forbudt, at agere som stedfortræder for de fysiske eller juridiske personer, enheder eller organer omfattet af forbuddet.
Det foreslås, at forbuddet ikke finder anvendelse på salg, levering, overførsel eller eksport til statsborgere i en medlemsstat i Den Europæiske Union eller fysiske personer, der har en midlertidig eller permanent opholdstilladelse i en medlemsstat i Den Europæiske Union.
Ligeledes foreslås det, at undtage salg, levering, overførsel eller eksport, der er nødvendig til personligt brug for fysiske personer, der rejser til eller fra Rusland eller Belarus, eller medlemmer af deres nærmeste familie, der rejser sammen med dem, eller officielle formål for en diplomatisk eller konsulær repræsentation eller international organisation i Rusland eller Belarus, der nyder immunitet i overensstemmelse med folkeretten.
Det foreslåede vil bl.a. medføre, at salg til russiske eller belarusiske statsborgere, der har midlertidig eller permanent opholdstilladelse i Danmark eller en anden medlemsstat i Den Europæiske Union, ikke er omfattet af forbuddet.
Det er således ikke forbudt at sælge, overføre eller eksportere pengesedler eller mønter i danske kroner til russiske eller belarusiske statsborgere, så længe de har lovligt ophold i Danmark eller en medlemsstat i Den Europæiske Union.
 Det foreslås, at overtrædelse af forbuddet kan straffes med bøde eller fængsel indtil 4 måneder eller under særligt skærpende omstændigheder med fængsel indtil 4 år.
 Der henvises til bemærkningerne til lovforslagets §§ 2, 3 og 6.
3.2. Forbud mod salg af omsættelige værdipapirer i danske kroner 3.2.1. Gældende ret Rådets afgørelse (FUSP) 2022/327 af 25. februar 2022 om ændring af afgørelse 2014/512/FUSP om restriktive foranstaltninger på baggrund af Ruslands handlinger, der destabiliserer situationen i Ukraine, art. 1, nr. 2, indsætter bl.a. art. 1d.
Art. 1d, der fastsætter et forbud mod salget af visse omsættelige værdipapirer i euro.
Afgørelsen er givet virkning ved Rådets forordning (EU) 2022/328 af 25. februar 2022, art. 1, nr. 9, der fastsætter forbuddet ved at gennemføre ændringer til forordning (EU) nr. 833/2014 om restriktive foranstaltninger på baggrund af Ruslands handlinger, der destabiliserer situationen i Ukraine.
Rådets afgørelse (FUSP) 2022/399 af 9. marts 2022 om ændring af afgørelse 2012/642/FUSP om restriktive foranstaltninger på baggrund af situationen i Hviderusland og Hvideruslands involvering i den russiske aggression mod Ukraine indeholder i art. 1, nr. 3, et forbud mod salg af omsættelige værdipapirer i euro.
Afgørelsen er givet virkning ved Rådets forordning (EU) 2022/398 af 9. marts 2022, der gennemfører ændringer til forordning (EU) nr. 765/2006 om restriktive foranstaltninger på baggrund af situationen i Belarus og Belarus involvering i den russiske aggression mod Ukraine.
 Der gælder ikke et lignende forbud for salg af omsættelige værdipapirer i danske kroner.
Der er desuden fastsat en række restriktioner på handel med omsættelige værdipapirer udstedt af russiske våbenproducenter, statsejede virksomheder, og virksomheder der agerer på vegne af de virksomheder, og virksomheder der er indirekte kontrolleret af de virksomheder.
Restriktionerne er bl.a. fastsat ved Rådets forordning (EU) 2022/328 af 25. februar 2022, art. 1, nr. 8, der nyaffatter art. 5 i forordning (EU) nr. 833/2014 af 31. juli 2014.
Derudover er der fastsat et forbud for europæiske værdipapircentraler mod at levere tjenester omfattet af bilaget til forordning (EU) nr. 909/2014 for så vidt angår omsættelige værdipapirer, der er udstedt efter den 12. april 2022, til russiske statsborgere eller fysiske personer, der er bosiddende i Rusland, eller juridiske personer, enheder eller organer, der er etableret i Rusland.
Bilaget til forordning (EU) nr. 909/2014 indeholder bl.a. registreringsydelser, centrale forvaltningsydelser og afviklingsydelser.
Forbuddet medfører, at de omfattede vil være afskåret fra handel med omsættelige værdipapirer, der er udstedt efter den 12. april 2022, på de markeder, som er tilknyttet de europæiske værdipapircentraler.
Omsættelige værdipapir er defineret i art. 1, nr. 1, i forordning (EU) 2022/328 af 25. februar 2022, og i art. 1, nr. 1, i forordning (EU) 2022/398 af 9. marts.
Definitionen følger, med få undtagelser, definition på omsættelige værdipapirer i lov om kapitalmarkeder § 4, nr. 1, jf. lovbekendtgørelse nr. 2014 af 1. november 2021.
Rådets forordning (EU) nr. 833/2014 og Rådets forordning (EF) nr. 765/2006 med efterfølgende ændringer fastsætter en lang række sanktioner mod Rusland og Belarus.
Forordningerne er direkte gældende i Danmark.
Det betyder, at bl.a. danske virksomheder er forpligtet til at efterleve forordningernes forbud om salg af omsættelige værdipapirer i euro, ligesom øvrige handlepligter skal efterleves, f.eks. ved at indefryse pengemidler og økonomiske ressourcer, eller afstå fra at yde service til personer og virksomheder opført på sanktionslister.
Det følger af straffelovens § 110 c, stk. 3, at den, der overtræder bestemmelser indeholdt i eller udstedt i medfør af forordninger, som er vedtaget med hjemmel i artikel 60, 301 eller 308 i traktaten om oprettelse af Det Europæiske Fællesskab eller artikel 215 eller 352 i traktaten om Den Europæiske Unions Funktionsmåde, og som tager sigte på helt eller delvis at afbryde eller indskrænke de finansielle eller økonomiske forbindelser med et eller flere lande uden for Den Europæiske Union eller på tilsvarende sanktioner over for enkeltpersoner, grupper af personer eller juridiske personer straffes med  bøde eller fængsel indtil 4 måneder eller under særligt skærpende omstændigheder fængsel indtil 4 år.
Uagtsomme overtrædelser straffes med bøde eller fængsel indtil 2 år, jf. straffelovens § 110 c, stk. 4.
 Overtrædelser af forordning (EF) nr. 765/2006 og forordning (EU) nr. 833/2014 med efterfølgende ændringer er fastsat med hjemmel i TEUF art. 215 og straffes dermed efter § 110 c.
3.2.2. Erhvervsministeriets overvejelser De forbud, der er sat i kraft ved forordning (EU) 2022/328 af 25. februar 2022 og forordning (EU) 2022/398 af 9. marts 2022, forbyder ikke salg af omsættelige værdipapirer i danske kroner.
Dette efterlader en risiko for, at fysiske eller juridiske personer fra Rusland eller Belarus vil forsøge at udnytte handel med værdipapirer i danske kroner til at omgå sanktionerne i forordningerne.
 Erhvervsministeriet finder det nødvendigt og afgørende, at der bliver fastsat et tilsvarende forbud mod salg af omsættelige værdipapirer i danske kroner, udstedt efter den 12. april 2022, for at besværliggøre omgåelse af forordningerne ved spekulation i den danske krone.
 Erhvervsministeriet finder endvidere, at overtrædelse af forbuddet bør straffes på samme vis som overtrædelser af forordninger om finansielle eller økonomiske sanktioner i henhold til straffelovens § 110 c.
3.2.3. Den foreslåede ordning Det foreslås, at det skal være forbudt at sælge omsættelige værdipapirer i danske kroner, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til russiske statsborgere eller fysiske personer, der er bosiddende i Rusland, eller juridiske personer, enheder eller organer, der er etableret i Rusland.
 Det foreslås, at samme forbud skal gælde for salg til belarusiske statsborgere eller fysiske personer, der er bosiddende Belarus, eller juridiske personer, enheder eller organer, der er etableret i Belarus, for omsættelige værdipapir, der er udstedt efter den 12. april 2022.
 Disse forbud svarer til forbuddene for salg af omsættelige værdipapirer indeholdt i forordning (EU) 2022/328 af 25. februar 2022 og forordning (EU) 2022/398 af 9. marts 2022.
 Det foreslåede vil medføre, at hverken fysiske eller juridiske personer må sælge de pågældende omsættelige værdipapirer i danske kroner til de omfattede fysiske og juridiske personer.
 En virksomhed eller person, der afstår fra at sælge omsættelige værdipapirer i danske kroner til f.eks. en virksomhed etableret i Rusland, vil ikke blive forpligtet til at underrette myndighederne herom.
Forslaget indeholder ligeledes ikke en forpligtelse til at underrette Erhvervsstyrelsen, som bl.a. er tilfældet hvis der foretages indefrysning i medfør af EU forordninger indeholdende finansielle sanktioner.
Forslaget indeholder heller ikke en forpligtelse til at underrette Hvidvasksekretariatet.
Personer og virksomheder, der er underretningspligtige efter hvidvaskloven, skal dog underrette Hvidvasksekretariatet i National enhed for Særlig Kriminalitet (NSK) i tilfælde, hvor der er mistanke om mulig hvidvask eller finansiering af terrorisme.
Underretning af Hvidvasksekretariatet sker på baggrund af hvidvasklovens § 26.
 Det foreslås, at det skal være forbudt at deltage i aktiviteter, hvis formål er direkte eller indirekte at omgå forbuddet.
 Det foreslås, at forbuddet ikke finder anvendelse på salg til statsborgere i en medlemsstat i Den Europæiske Union eller fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Det foreslåede vil bl.a. medføre, at salg til russiske eller belarusiske statsborgere, der har midlertidig eller permanent opholdstilladelse i Danmark eller en anden EU-medlemsstat, ikke er forbudt.
 Det foreslås, at overtrædelse af forbuddet kan straffes med bøde eller fængsel indtil 4 måneder eller under særligt skærpende omstændigheder med fængsel indtil 4 år.
 Der henvises til de specielle bemærkninger til lovforslagets §§ 3, 4 og 6.
3.3. Lovforslagets tidsmæssige udstrækning 3.3.1. Gældende ret Indtil den 31. juli 2022 er der fra EUs side fastsat restriktioner på salg af pengesedler og visse omsættelige værdipapirer i euro til russiske statsborgere eller fysiske personer, der er bosiddende i Rusland, eller juridiske personer, enheder eller organer, der er etableret i Rusland, jf. art. 1, nr. 10, i Det Europæiske Råds afgørelse (FUSP) 2022/327 af 25. februar 2022 om ændring af afgørelse 2014/512/FUSP om restriktive foranstaltninger på baggrund af Ruslands handlinger, der destabiliserer situationen i Ukraine.
 Indtil den 28. februar 2023 finder samme restriktioner anvendelse for salg af pengesedler og visse omsættelige værdipapirer i euro til belarusiske statsborgere eller fysiske personer, der er bosiddende i Belarus, eller juridiske personer, enheder eller organer, der er etableret i Belarus, anvendelse, jf. art. 1, nr. 1, i Det Europæiske Råds afgørelse (FUSP) 2022/307 af 24. februar 2022 om ændring af afgørelse 2012/642/FUSP om restriktive foranstaltninger på baggrund af situationen i Hviderusland.
Afgørelserne er givet virkning ved forordning (EU) 2022/328 af 25. februar 2022, forordning (EU) 2022/345 af 1. marts 2022 og forordning (EU) 2022/394 af 9. marts 2022. Til forskel fra de bagvedlæggende afgørelser indeholder forordningerne ikke en tidsmæssig begrænsning.
Det er derfor uklart, hvor længe forordningerne har virkning.
3.3.2. Erhvervsministeriets overvejelser Restriktionerne er en reaktion på Ruslands invasion af Ukraine og Belarus involvering i denne.
Restriktionerne er indgribende og bør alene opretholdes så længe, at der er årsag til at fastholde restriktionerne.
På den baggrund findes det hensigtsmæssigt at fastsætte en solnedgangsklausul for loven.
 Derudover findes det hensigtsmæssigt, at forbuddene som udgangspunkt alene skal finde anvendelse i den periode, som Det Europæiske Råd har tilkendegivet at de tilsvarende forbud i euro vil finde anvendelse på tidspunktet for lovforslagets fremsættelse.
 Det findes således hensigtsmæssigt at fastsætte, at forbuddene alene har virkning i samme periode, som er forudsat i afgørelserne fra Det Europæiske Råd, da forordningernes tidsmæssige udstrækning er uklar.
Endvidere findes det nødvendigt, at give erhvervsministeren beføjelse til at forlænge eller forkorte forbuddene indtil loven ophører.
Denne beføjelse vil alene skulle anvendes, hvis Det Europæiske Råd vælger at forlænge eller forkorte forbuddene.
3.3.2. Den foreslåede ordning Det foreslås, at § 1, stk. 1, og § 3, stk. 1, skal have virkning indtil den 31. juli 2022.
 Det foreslåede svarer til den tidsmæssige begrænsning, der er fastsat for sanktionerne mod Rusland ved afgørelse (FUSP) 2022/327 af 25. februar 2022, art. 1, nr. 10.
 Det foreslås, at § 2, stk. 1, og § 4, stk. 1, skal have virkning indtil den 28. februar 2023.
 Det foreslåede svarer til den tidsmæssige begrænsning, der er fastsat for sanktionerne mod Belarus ved afgørelse (FUSP) 2022/307 af 24. februar 2022, art. 1, nr. 1.
 Det foreslås, at erhvervsministeren kan fastsætte regler om at forkorte eller forlænge perioden nævnt i § 1, stk. 5, § 2, stk. 5, § 3, stk. 4, og § 4, stk. 4.
Det foreslåede vil medføre, at erhvervsministeren kan udstede en bekendtgørelse og derved fastsætte, at virkningsperioden for forbuddene i §§ 1-4, forkortes eller forlænges.
Det foreslåede skal sikre, at erhvervsministeren kan ændre perioden for forbuddenes virkning, så forbuddene ikke løber længere eller kortere end forbuddene på EU-niveau.
 Det foreslås, at loven som helhed ophæves den 1. april 2023.
Det foreslåede vil medføre, at restriktionerne, der gennemføres med lovforslaget, automatisk ophæves, medmindre Folketinget forinden beslutter at forlænge reglernes gyldighedsperiode.
Det forudsættes i den forbindelse, at der forud for en eventuel videreførelse af loven tages højde for, hvorvidt perioden for de restriktioner, som er pålagt Rusland og Belarus af Det Europæiske Råd, ligeledes er forlænget.
4. Økonomiske konsekvenser og implementeringskonsekvenser for det offentlige Lovforslaget forventes at have begrænsede økonomiske konsekvenser for det offentlige, da der alene forventes at være få sager om overtrædelse af de restriktioner, der er indeholdt i lovforslaget, og som derfor vil skulle behandles af politiet, anklagemyndigheden og domstolene.
Det kan dog på det foreliggende grundlag ikke afvises, at der potentielt kan være tale om sager af høj kompleksitet, som vil kunne medføre et betydeligt ressourcetræk i straffesagskæden.
 Det forventes imidlertid, at merudgifterne som følge af lovforslaget kan håndteres inden for Justitsministeriets eksisterende økonomiske ramme.
Lovforslaget vurderes at medføre administrative opgaver for Skatteforvaltningen.
Der foreligger aktuelt ikke et tilstrækkeligt grundlag for at vurdere omfanget heraf.
Det forventes umiddelbart, at udgifterne som følge af lovforslaget kan håndteres inden for Skatteministeriets økonomiske rammer.
Lovforslaget vurderes at medføre administrative opgaver for Finanstilsynet, Erhvervsstyrelsen, Spillemyndigheden og Advokatrådet, idet deres tilsynsområde foreslås udvidet.
Der foreligger aktuelt ikke et tilstrækkeligt grundlag for at vurdere omfanget heraf.
Det forventes imidlertid, at merudgifter som følge af lovforslaget kan håndteres inden for Finanstilsynets, Erhvervsstyrelsens, Spillemyndighedens og Advokatrådets eksisterende økonomiske rammer.
Lovforslaget vurderes at efterleve seks ud af syv af principperne for digitaliseringsklar lovgivning, da lovforslaget ikke forhindrer automatisk sagsbehandling, tryg og sikker datahåndtering, anvendelse af offentlig infrastruktur eller forebyggelsen af snyd og fejl.
Lovforslagets definition af omsættelige værdipapirer, redegjort for i bemærkningerne til lovforslagets §§ 3 og 4, adskiller sig dog, på få områder, fra samme begreb i lov om kapitalmarkeder § 1, nr. 1, litra c, hvorfor begrebet ikke bliver genbrugt i sin helhed, og derfor umiddelbart vurderes ikke at overholde princippet om genbrug af data og begreber på tværs af lovgivningen.
 5. Økonomiske og administrative konsekvenser for erhvervslivet mv.
 Lovforslaget medfører økonomiske konsekvenser for erhvervslivet, da det ikke vil være muligt at sælge pengesedler eller mønter og visse omsættelige værdipapirer i danske kroner til fysiske eller juridiske personer omfattet af forbuddet i § 1, stk. 1, § 2, stk. 1, § 3, stk. 1, og § 4, stk. 1. Det er ikke muligt at kvantificere de økonomiske konsekvenser.
6. Administrative konsekvenser for borgerne Lovforslaget medfører ikke administrative konsekvenser for borgerne.
7. Klimamæssige konsekvenser Lovforslaget medfører ikke klimamæssige konsekvenser.
8. Miljø- og naturmæssige konsekvenser Lovforslaget medfører ikke miljø- og naturmæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer mv.
Et udkast til lovforslag vil i perioden fra den 29. marts 2022 til den 30. marts 2022 være sendt i høring hos nedenstående myndigheder og organisationer m.v.
Den korte høringsperiode skal ses i lyset af den ekstraordinære situation, og ønsket om hurtigst muligt at sikre, at forbuddet i de fælles sanktioner vedtaget af EU ikke søges omgået ved salg af pengesedler eller mønter og værdipapirer i danske kroner, hvilket også danner baggrunden for fremsættelsen af lovforslaget.
 Aalborg Universitet, Aarhus BSS, Advokatsamfundet, Akademisk Arkitektforening, Akademikerne Andelskassen, Arbejderbevægelsens Erhvervsråd, Arbejdsmarkedets Erhvervssikring (AES), Arbejdsmarkedets Tillægspension (ATP), CBS, CEPOS, Computershare, DAFINA, Danish Venture Capital and Private Equity Association (DVCA), Danmarks Nationalbank, Danmarks Skibskredit A/S, Dansk Aktionærforening, Dansk Arbejdsgiverforening, Dansk Byggeri, Dansk Ejendomsmæglerforening, Dansk Energi, Dansk Erhverv, Dansk Forening for International Motorkøretøjsforsikring (DFIM), Dansk Industri, Dansk Iværksætter Forening, Dansk Investor Relations Forening  DIRF, Dansk Kredit Råd, Dansk Management Råd, Dansk Metal, Dansk Standard, Danske Advokater, Danske Forsikringsfunktionærers Landsforening, Danske Maritime, Danske Rederier, Danske Regioner, Den Danske Aktuarforening, Den Danske Dommerforening, Den Danske Finansanalytikerforening, Den Danske Fondsmæglerforening, Det nationale netværk af virksomhedsledere, Det Økonomiske Råds sekretariat (DØRS), Drivkraft Danmark, Ejendomsforeningen, Experian, Fagbevægelsens Hovedorganisation, FDFA  Foreningen af Danske Forsikringsmæglere og Forsikringsagenturer, FDIH  Foreningen for Distance- og Internethandel, FinansDanmark, Finans og Leasing, Finansforbundet, Finanshuset i Fredensborg A/S, Finansiel Stabilitet, Finanssektorens Arbejdsgiverforening, First North, Forbrugerrådet Tænk, Forbrugsforeningen, Foreningen af Forretningsførere for Udenlandske Forsikringsselskaber, Foreningen af Interne Revisorer v/ Kim Stormly Hansen, Foreningen Danske Revisorer, Foreningen for platformsøkonomi, FOREX, Forsikring & Pension, Forsikringsforbundet, Forsikringsmæglerforeningen, v/ Direktør Flemming Kosakewitsch, FSR  danske revisorer, Garantiformuen, Garban-Intercapital Scandinavia, HK, Horesta Arbejdsgiverorganisation, Håndværksrådet, Indsamlingsorganisationernes Brancheorganisation (ISOBRO), Intertrust (Denmark), ISACA Denmark Chapter, IT-branchen, KommuneKredit, Kommunernes Landsforening, Komiteen for god selskabsledelse, Kromann Reumert, Kuratorforeningen, Københavns Universitet, Landbrug & Fødevarer, Landsdækkende Banker, Landsforeningen af forsvarsadvokater, Landsforeningen for Bæredygtigt Landbrug, Ledernes Hovedorganisation, Liberale Erhvervs Råd, Lokale Pengeinstitutter, Lønmodtagernes Dyrtidsfond (LD), Mybanker, NASDAQ Copenhagen A/S, Nets A/S, Nokas Kontantservice P/S, Nordic Blockchain Association, Oxfam IBIS, Parcelhusejernes Landsforening, Postnord Juridiske afdeling, Revisornævnet, Roskilde Universitetscenter, Skibs- og Bådebyggeriets Arbejdsgiverforening, Syddansk Universitet, Telekommunikationsindustrien i Danmark, Udbetaling Danmark, VP Securities A/S, Western Union, Thomson Reuters Nordic, Transparency International Danmark, Ørsted, Den Europæiske Centralbank, Færøernes Hjemmestyre via Rigsombudsmanden på Færøerne og Grønlands Selvstyre via Rigsombudsmanden i Grønland.
11. Sammenfattende skema Bemærkninger til lovforslagets enkelte bestemmelser Til § 1 Der er i forordning (EU) 2022/345 af 1. marts 2022 foretaget en række ændringer i Rådets forordning (EU) nr. 833/2014 af 31. juli 2014 om restriktive foranstaltninger på baggrund af Ruslands handlinger, der destabiliserer situationen i Ukraine.
 Ændringerne til forordning (EU) nr. 833/2014 har til formål at fastsætte en række sanktioner mod Rusland som følge af Ruslands invasion af Ukraine.
 I forordning (EU) 2022/345 af 1. marts 2022, art. 1, nr. 3, er der fastsat et forbud mod at sælge, levere, overføre eller eksportere pengesedler i euro til Rusland eller til fysiske eller juridiske personer, enheder eller organer i Rusland, herunder Ruslands regering og centralbank, eller til brug for Rusland.
 Forordningen giver bl.a. virkning til Rådets afgørelse (FUSP) 2022/346 af 1. marts 2022 om ændring af afgørelse 2014/512/FUSP om restriktive foranstaltninger på baggrund af Ruslands handlinger, der destabiliserer situationen i Ukraine.
 Der gælder i dag ingen restriktioner for at sælge, levere, overføre eller eksportere pengesedler eller mønter i danske kroner til Rusland.
 Den foreslåede bestemmelse i § 1, stk. 1, indfører et forbud mod at sælge, levere, overføre eller eksportere pengesedler eller mønter i danske kroner til Rusland eller russiske statsborgere eller fysiske personer, der er bosiddende i Rusland, eller juridiske personer, enheder eller organer etableret i Rusland, herunder Ruslands regering og centralbank, eller til brug i Rusland.
 Den foreslåede bestemmelse svarer til art. 1, nr. 3, i forordning (EU) 2022/345 af 1. marts 2022, der tilføjer art. 5i til forordning (EU) nr. 833/2014, idet den foreslåede bestemmelse dog omfatter både pengesedler og mønter.
 Den foreslåede bestemmelse indebærer, at det er forbudt at sælge, levere, overføre eller eksportere pengesedler eller mønter i danske kroner til Rusland eller russiske statsborgere eller fysiske personer, der er bosiddende i Rusland, eller juridiske personer, enheder eller organer etableret i Rusland, herunder Ruslands regering og centralbank, eller til brug i Rusland.
 Overtrædelse af lovforslagets § 1, stk. 1, foreslås strafbelagt ved lovforslagets § 6, stk. 1. Der henvises til bemærkningerne til den foreslåede § 6.
 Det foreslås i § 1, stk. 2, at det forbydes at deltage i aktiviteter, hvis formål direkte eller indirekte er at omgå stk. 1.
 Bestemmelsen svarer til art. 12 i forordning (EU) nr. 833/2014, der blev nyaffattet ved art 1, nr. 4, i forordning (EU) 2022/334 af 28. februar 2022.
 Den foreslåede bestemmelse er subsidiær til den foreslåede stk. 1 og omfatter dispositioner, der ikke er omfattet af stk. 1, men hvis formål er, at Rusland eller russiske statsborgere eller fysiske personer, der er bosiddende i Rusland, eller juridiske personer, enheder eller organer etableret i Rusland, herunder Ruslands regering og centralbank, kommer i besiddelse af pengesedler eller mønter i danske kroner.
 Overtrædelse af lovforslagets § 1, stk. 2, foreslås strafbelagt ved lovforslagets § 6, stk. 2. Der henvises til bemærkningerne til den foreslåede § 6.
 Det foreslås i § 1, stk. 3, at stk. 1 ikke finder anvendelse på salg, levering, overførsel eller eksport til statsborgere i en medlemsstat i Den Europæiske Union eller fysiske personer, der har en midlertidig eller permanent opholdstilladelse i en medlemsstat i Den Europæiske Union.
Rådets forordning (EU) nr. 833/2014 med senere ændringer indeholder ikke en lignende bestemmelse.
Den foreslåede bestemmelse skønnes dog nødvendig for at sikre, at personer med dobbeltstatsborgerskab i f.eks.
Rusland og Danmark kan fortsætte med at få udleveret kontanter.
Den foreslåede bestemmelse svarer til den undtagelse, der gælder for restriktionerne forsalg af omsættelige værdipapirer til hhv. russere og belarusere.
Der henvises i den sammenhæng til de specielle bemærkninger til lovforslagets § 3, stk. 3, og § 4, stk. 3.
Den foreslåede bestemmelse i § 1, stk. 3, medfører, at det ikke er forbudt at overføre, sælge, levere eller eksportere pengesedler eller mønter til personer der har midlertidig eller permanent opholdstilladelse eller statsborgerskab i f.eks.
Danmark eller en anden medlemsstat i Den Europæiske Union, og fysiske personer, der er bosiddende i Rusland, og som har statsborgerskab i en medlemsstat i Den Europæiske Union.
 Med § 1, stk. 4, foreslås det, at stk. 1 ikke finder anvendelse for salg, levering, overførsel eller eksport af pengesedler eller mønter i danske kroner, der er nødvendig til:
1) privat brug for fysiske personer, der rejser til eller fra Rusland, eller medlemmer af deres nærmeste familie, der rejser sammen med dem, eller 2) officielle formål for en diplomatisk eller konsulær repræsentation eller international organisation i Rusland, der nyder immunitet i overensstemmelse med folkeretten.
 Bestemmelsen svarer til art. 1, nr. 3, i forordning (EU) 2022/345 af 1. marts 2022, der tilføjer art. 5i til forordning (EU) nr. 833/2014.
 Den foreslåede bestemmelse i § 1, stk. 4, fastsætter en undtagelse til forbuddet i § 1, stk. 1, når salget, leveringen, overførslen eller eksporten af pengesedler eller mønter i danske kroner er nødvendig efter stk. 4, nr. 1 og 2.
 Undtagelsen i stk. 4, nr. 1, omfatter f.eks. salg af pengesedler eller mønter i danske kroner til en russisk statsborger, der ikke er omfattet af undtagelsen i stk. 3, når den russiske statsborger skal bruge pengesedlerne eller mønterne i forbindelse med rejse til eller fra Rusland, jf. det foreslåede stk. 4, nr. 1.
 Undtagelsen i stk. 4, nr. 2, omfatter f.eks. levering af pengesedler eller mønter til internationale organisationer i Rusland, der nyder immunitet i overensstemmelse med folkeretten.
 Det foreslås i § 1, stk. 5, at stk. 1 har virkning indtil den 31. juli 2022, jf. dog § 5.
 Det foreslåede svarer til den tidsmæssige begrænsning, der på tidspunktet for lovforslaget fremsættelse, fremgår af afgørelse (FUSP) 2022/327 af 25. februar 2022, art. 1, nr. 10.
 Der henvises til de specielle bemærkninger til lovforslagets § 5, om erhvervsministerens mulighed for at forkorte eller forlænge perioden for forbuddenes virkning.
 Der henvises i øvrigt til pkt. 3.1. i lovforslagets almindelige bemærkninger.
Til § 2 Der er i forordning (EU) 2022/398 af 9. marts 2022 foretaget en række ændringer af Rådets forordning (EF) nr. 765/2006 af 18. maj 2006 om indførelse af restriktive foranstaltninger over for præsident Lukasjenko og visse embedsmænd i Belarus.
 Ændringerne til forordning (EU) nr. 833/2014 har til formål at fastsætte en række sanktioner mod Belarus som følge af Belarus involvering i den russiske aggression mod Ukraine.
 I forordning (EU) 2022/398 af 9. marts 2022, art. 1, nr. 4, er der fastsat et forbud mod at sælge, levere, overføre eller eksportere pengesedler i euro til belarus eller til fysiske eller juridiske personer, enheder eller organer i Belarus, herunder Belarus regering og centralbank, eller til brug i Belarus.
 Forordningen giver bl.a. virkning til Rådets afgørelse (FUSP) 2022/399 af 9. marts 2022 om ændring af afgørelse 2012/642/FUSP om restriktive foranstaltninger på baggrund af situationen i Hviderusland og Hvideruslands involvering i den russiske aggression mod Ukraine.
 Der gælder i dag ingen restriktioner for at sælge, levere, overføre eller eksportere pengesedler eller mønter i danske kroner til Belarus.
 Den foreslåede bestemmelse i § 2, stk. 1, indfører et forbud mod at sælge, levere, overføre eller eksportere pengesedler eller mønter i danske kroner til Belarus eller belarusiske statsborgere eller fysiske personer, der er bosiddende i Belarus, eller juridiske personer, enheder eller organer etableret i Belarus, herunder Belarus regering og centralbank, eller til brug i Belarus.
 Den foreslåede bestemmelse i § 2, stk. 1, skal ses i sammenhæng med art. 1, nr. 4, i forordning (EU) 2022/398 af 9. marts 2022, art. 1za til forordning (EF) nr. 765/2006, idet den foreslåede bestemmelse dog omfatter både pengesedler og mønter.
 Den foreslåede bestemmelse indebærer, at det er forbudt at sælge, levere, overføre eller eksportere pengesedler eller mønter i danske kroner til Belarus eller belarusiske statsborgere eller fysiske personer, der er bosiddende i Belarus, eller juridiske personer, enheder eller organer etableret i Belarus, herunder Belarus regering og centralbank, eller til brug i Belarus.
 Overtrædelse af lovforslagets § 2, stk. 1, foreslås strafbelagt ved lovforslagets § 6, stk. 1. Der henvises til bemærkningerne til den foreslåede § 6.
 Det foreslås i § 2, stk. 2, at det forbydes at deltage i aktiviteter, hvis formål er direkte eller indirekte at omgå stk. 1.
 Bestemmelsen svarer til art. 1m i forordning (EF) nr. 765/2006, der blev indsat ved art. 1, nr. 3, i forordning (EU) 2022/398 af 9. marts 2022.
 Den foreslåede bestemmelse er subsidiær til den foreslåede stk. 1 og omfatter dispositioner, der ikke er omfattet af stk. 1, men hvis formål er, at Belarus eller belarusiske statsborgere eller fysiske personer, der er bosiddende i Belarus, eller juridiske personer, enheder eller organer etableret i Belarus, herunder Belarus regering og centralbank, kommer i besiddelse af pengesedler eller mønter i danske kroner.
 Overtrædelse af lovforslagets § 2, stk. 2, foreslås strafbelagt ved lovforslagets § 6, stk. 1. Der henvises til bemærkningerne til den foreslåede § 6.
 Det foreslås i § 2, stk. 3, at stk. 1 ikke finder anvendelse på salg, levering, overførsel eller eksport til statsborgere i en medlemsstat i Den Europæiske Union eller fysiske personer, der har en midlertidig eller permanent opholdstilladelse i en medlemsstat i Den Europæiske Union.
Rådets forordning (EF) nr. 765/2006 med senere ændringer indeholder ikke en lignende bestemmelse.
Den foreslåede bestemmelse skønnes dog nødvendig for at sikre, at bl.a. personer med dobbeltstatsborgerskab i f.eks.
Belarus og Danmark kan fortsætte med at få udleveret kontanter.
Den foreslåede bestemmelse svarer til den undtagelse, der gælder for restriktionerne for salg af omsættelige værdipapirer til hhv. belarusere og russere.
Der henvises i den sammenhæng til de specielle bemærkninger til lovforslagets § 3, stk. 3, og § 4, stk. 3.
Den foreslåede bestemmelse i § 2, stk. 3, medfører, at det ikke er forbudt at overføre, sælge, levere eller eksportere pengesedler eller mønter til fysiske personer, der har midlertidig eller permanent opholdstilladelse eller statsborgerskab i f.eks.
Danmark eller en anden medlemsstat i Den Europæiske Union, og fysiske personer, der er bosiddende i Belarus, og som har statsborgerskab i en medlemsstat i Den Europæiske Union.
 Med § 2, stk. 4, foreslås det, at stk. 1 ikke finder anvendelse for salg, levering, overførsel eller eksport af pengesedler eller mønter i danske kroner, der er nødvendig til:
1) privat brug for fysiske personer, der rejser til eller fra Belarus, eller medlemmer af deres nærmeste familie, der rejser sammen med dem, eller 2) officielle formål for en diplomatisk eller konsulær repræsentation eller international organisation i Belarus, der nyder immunitet i overensstemmelse med folkeretten.
 Bestemmelsen svarer til art. 1, nr. 4, i forordning (EU) 2022/398 af 9. marts 2022, der tilføjer art. 1za til forordning (EF) nr. 765/2006.
 Den foreslåede bestemmelse i § 2, stk. 4, fastsætter en undtagelse til forbuddet i § 2, stk. 1, når salget, leveringen, overførslen eller eksporten af pengesedler eller mønter i danske kroner er nødvendig efter stk. 4, nr. 1 og 2.
 Undtagelsen i stk. 4, nr. 1, omfatter f.eks. salg af pengesedler eller mønter i danske kroner til en belarusisk statsborger, der ikke er omfattet af undtagelsen i stk. 3, når den belarusiske statsborger skal bruge kontanterne i forbindelse med rejse til eller fra Belarus, jf. det foreslåede stk. 4, nr. 1.
 Undtagelsen i stk. 4, nr. 2, omfatter f.eks.  levering af pengesedler eller mønter til internationale organisationer i Belarus, der nyder immunitet i overensstemmelse med folkeretten.
 Det foreslås i § 2, stk. 5, at stk. 1 har virkning indtil den 28. februar 2023, jf. dog § 5.
 Det foreslåede svarer til den tidsmæssige begrænsning, der på tidspunktet for lovforslagets fremsættelse, fremgår af afgørelse (FUSP) 2022/399 af 9. marts 2022, art. 1, nr. 3.
 Der henvises til de specielle bemærkninger til lovforslagets § 5, om erhvervsministerens mulighed for at forkorte eller forlænge perioden for forbuddenes virkning.
 Der henvises i øvrigt til pkt. 3.1. i lovforslagets almindelige bemærkninger.
Til § 3 Der er i forordning (EU) 2022/328 af 25. februar 2022, forordning (EU) 2022/334 af 28. februar 2022, forordning (EU) 2022/345 af 1. marts 2022, forordning (EU) 2022/350 af 1. marts 2022, og forordning (EU) 2022/394 af 9. marts 2022 foretaget en række ændringer i forordning (EU) nr. 833/2014 af 31. juli 2014 om restriktive foranstaltninger på baggrund af Ruslands handlinger, der destabiliserer situationen i Ukraine.
 Ændringerne til forordning (EU) nr. 833/2014 har til formål at fastsætte en række sanktioner mod Rusland, som følge af Ruslands invasion af Ukraine.
 I forordning (EU) 2022/328 af 25. februar 2022, art. 1, nr. 9, er der fastsat et forbud mod salg af omsættelige værdipapirer i euro, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til russiske statsborgere eller fysiske personer, der er bosiddende i Rusland, eller juridiske personer, enheder eller organer, der er etableret i Rusland.
 Det bemærkes, at det af den danske sprogversion af forordning (EU) 2022/328 af 25. februar 2022, fremgår, at forbuddet omfatter salg af omsættelige værdipapirer i euro udstedt efter den 26. februar 2022. Bl.a. den engelske, tyske, spanske og franske sprogversion fastsætter dog, at forbuddet alene skal gælde for omsættelige værdipapirer udstedt efter den 12. april 2022, hvilket svarer til et lignende forbud over for Belarus i forordning (EU) 2022/398 af 9. marts 2022.
Forordning (EU) 2022/328 af 25. februar 2022 giver virkning til bl.a.
Rådets afgørelse (FUSP) 2022/327 af 25. februar 2022 om ændring af afgørelse 2014/512/FUSP om restriktive foranstaltninger på baggrund af Ruslands handlinger, der destabiliserer situationen i Ukraine.
 I art. 1, nr. 1, i forordning (EU) 2022/328 af 25. februar 2022, er der fastsat en ændring af definitionen på omsættelige værdipapirer i art. 1, litra f, i-iii, i forordning (EU) nr. 833/2014 af 31. juli 2014.
 Det følger af litra f, at omsættelige værdipapirer omfatter værdipapirer nævnt i i-iii, som kan omsættes på kapitalmarkedet, med undtagelse af betalingsinstrumenter.
 Det følger af litra f, i, at aktier i selskaber og andre værdipapirer, der kan sidestilles med aktier i selskaber, partnerskaber og andre foretagender, samt depotbeviser vedrørende aktier, er omsættelige værdipapirer.
 Det følger af litra f, ii, at obligationer eller andre gældsinstrumenter, herunder depotbeviser vedrørende sådanne værdipapirer, er omsættelige værdipapirer.
 Det følger af litra f, iii, at alle andre værdipapirer, hvormed værdipapirerne i litra f, i og ii, kan erhverves eller sælges, eller som afregnes kontant med et beløb, hvis størrelse fastsættes med værdipapirer, er omsættelige værdipapirer.
 I forordningen (EU) 2022/394 af 9. marts 2022 er det tydeliggjort, at også kryptoaktiver, som kan omsættes på kapitalmarkeder, med undtagelse af betalingsinstrumenter, er omfattet af begrebet omsættelige værdipapirer i henhold til forordningen.
Omsættelige værdipapirer er ligeledes defineret i § 4, nr. 1, i lov om kapitalmarkeder, jf. lovbekendtgørelse nr. 2014 af 1. november 2021. § 4, nr. 1, litra a og b, i lov om kapitalmarkeder, svarer ordlydsmæssigt til forordningens art. 1, nr. 9, i og ii.
Det fremgår dog af § 4, nr. 1, litra c, i lov om kapitalmarkeder, at alle andre værdipapirer, hvormed værdipapirer nævnt under litra a eller b kan erhverves eller sælges, eller som afregnes kontant med et beløb, hvis størrelse fastsættes med værdipapirer, valutaer, renter eller afkast, råvareindeks og andre indeks og mål som reference er omsættelige værdipapirer.
Dette er til forskel fra den definition, der er fastsat i forordning (EU) 2022/328 af 25. februar 2022, der alene omfatter alle andre værdipapirer, hvormed de litra a eller b nævnte værdipapirer kan erhverves eller sælges, eller som afregnes kontant med et beløb, hvis størrelse fastsættes med værdipapirer.
 Den foreslåede bestemmelse i § 3, stk. 1, indfører et forbud mod at sælge omsættelige værdipapirer i danske kroner, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til russiske statsborgere eller fysiske personer, der er bosiddende i Rusland, eller juridiske personer, enheder eller organer, der er etableret i Rusland.
 Det foreslåede svarer til art. 1, nr. 9, i forordning (EU) 2022/328 af 25. februar 2022.
En juridisk person er etableret i Rusland, hvis virksomheden er hjemmehørende i Rusland.
En virksomhed er hjemmehørende i Rusland, når ledelsen har sæde i Rusland eller virksomheden er indregistreret i Rusland.
Omsættelige værdipapirer er defineret i forordning (EU) 2022/328 af 25. februar 2022, art. 1, litra f, i-iii, hvis indhold er gengivet ovenfor.
Med de undtagelser, der er nævnt ovenfor, er definitionen den samme som definitionen i lov om kapitalmarkeder § 4, nr. 1, litra a-c.
Der henvises derfor til bemærkningerne til § 4, nr. 1, i lov om kapitalmarkeder, jf.
Folketingstidende 2016-17, A, L 155, som fremsat, side 93-94, for yderligere oplysninger om, hvilke værdipapirer der er omfattet af det foreslåede forbud i § 3, stk. 1.
 Formålet med den foreslåede § 3, stk. 1, er at sikre, at sanktionerne for salg af omsættelige værdipapirer i euro indeholdt i forordning (EU) 2022/328 af 25. februar 2022 ikke bliver omgået ved, at salg i stedet foretages med omsættelige værdipapirer i danske kroner.
 Overtrædelse af lovforslagets § 3, stk. 1, foreslås strafbelagt ved lovforslagets § 6, stk. 1. Der henvises til bemærkningerne til den foreslåede § 6.
 Det foreslås i § 3, stk. 2, at det forbydes at deltage i aktiviteter, hvis direkte eller indirekte formål er at omgå stk. 1.
 Den foreslåede bestemmelse er subsidiær til den foreslåede stk. 1 og omfatter dispositioner, der ikke er omfattet af stk. 1, men hvis formål er, at Rusland eller russiske statsborgere eller fysiske personer, der er bosiddende i Rusland, eller juridiske personer, enheder eller organer i Rusland, herunder Ruslands regering og centralbank, kommer i besiddelse af omsættelige værdipapirer i danske kroner.
 Overtrædelse af lovforslagets § 3, stk. 2, foreslås strafbelagt ved lovforslagets § 6, stk. 2. Der henvises til bemærkningerne til den foreslåede § 6.
 Det foreslåede skal ses i sammenhæng med art. 1, nr. 4, i forordning (EU) 2022/334 af 28. februar 2022, der tilføjer art. 12 til forordning (EU) nr. 833/2014. Art. 12 fastsætter, at det er forbudt bevidst og forsætligt at deltage i aktiviteter, hvis formål eller følge er en omgåelse af forbuddene i forordningen, herunder ved at agere som stedfortræder for de fysiske eller juridiske personer, enheder eller organer, der er omhandlet i en række artikler, eller ved at handle til deres fordel ved at anvende undtagelserne i bl.a. art. 5f, stk. 2.
 Det foreslås i § 3, stk. 3, at stk. 1 ikke finder anvendelse på salg til statsborgere i en medlemsstat i Den Europæiske Union eller på fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Den foreslåede bestemmelse i § 3, stk. 3, skal ses i sammenhæng med art. 1, nr. 9, i forordning (EU) 2022/328, der bl.a. indsætter art. 5f i forordning (EU) nr. 833/2014. Art. 5f, stk. 2, fastsætter, at stk. 1 ikke finder anvendelse på statsborgere i en medlemsstat eller fysiske personer, der har en midlertidig eller permanent opholdstilladelse i en medlemsstat.
Den foreslåede bestemmelse i § 3, stk. 3, medfører, at det ikke er forbudt at sælge omsættelige værdipapirer i danske kroner, udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til russiske statsborgere, der har midlertidig eller permanent opholdstilladelse eller statsborgerskab i f.eks.
Danmark eller en anden medlemsstat i Den Europæiske Union, og fysiske personer, der er bosiddende i Rusland, og som har statsborgerskab i en medlemsstat i Den Europæiske Union.
 Det foreslås i § 3, stk. 4, at stk. 1 har virkning indtil den 31. juli 2022, jf. dog § 5.
 Den foreslåede tidsmæssige begrænsning af forbuddene svarer til den tidsmæssige begrænsning, der, på tidspunktet for lovforslagets fremsættelse, fremgår af afgørelse (FUSP) 2022/327 af 25. februar 2022, art. 1, nr. 10.
 Der henvises til de specielle bemærkninger til lovforslagets § 5, om erhvervsministerens mulighed for at fastsætte regler, der forkorter eller forlænger perioden for forbuddenes virkning.
 Der henvises i øvrigt til pkt. 3.2. i lovforslagets almindelige bemærkninger.
Til § 4 Der er i forordning (EU) 2022/355 af 2. marts 2022 og forordning (EU) 2022/398 af 9. marts 2022 foretaget en række ændringer af forordning (EU) nr. 765/2006 om restriktive foranstaltninger på baggrund af situationen i Belarus og Belarus involvering i den russiske aggression mod Ukraine.
 Ændringerne til forordning (EU) nr. 765/2006 har til formål at fastsætte en række sanktioner mod Belarus som følge af Belarus involvering i Ruslands invasion af Ukraine.
 I forordning (EU) 2022/398 af 9. marts 2022, art. 1, nr. 4, er der fastsat et forbud mod salg af omsættelige værdipapirer i euro, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til belarusiske statsborgere eller fysiske personer, der er bosiddende i Belarus, eller juridiske personer, enheder eller organer, der er etableret i Belarus.
Forordningen giver virkning til bl.a.
Rådets afgørelse (FUSP) 2022/399 af 9. marts 2022 om ændring af afgørelse 2012/642/FUSP om restriktive foranstaltninger på baggrund af situationen i Hviderusland og Hvideruslands involvering i den russiske aggression mod Ukraine.
 Forordning (EU) 2022/398 af 9. marts 2022 indeholder en definition på værdipapirer i art. 1, nr. 9, i-iii.
 Det følger af art. 1, nr. 9, at værdipapirer omfatter værdipapirer nævnt i i-iii, herunder i form af kryptoaktiver, som kan omsættes på kapitalmarkedet, med undtagelse af betalingsinstrumenter.
 Det følger af art. 1, nr. 9, i, at aktier i selskaber og andre værdipapirer, der kan sidestilles med aktier i selskaber, partnerskaber og andre foretagender, samt depotbeviser vedrørende aktier, er omsættelige værdipapirer.
 Det følger af art. 1, nr. 9, ii, at obligationer eller andre gældsinstrumenter, herunder depotbeviser vedrørende sådanne værdipapirer, er omsættelige værdipapirer.
 Det følger af art. 1, nr. 9, iii, at alle andre værdipapirer, hvormed værdipapirerne i litra f, i og ii, kan erhverves eller sælges, eller som afregnes kontant med et beløb, hvis størrelse fastsættes med værdipapirer, er omsættelige værdipapirer.
Omsættelige værdipapirer er ligeledes defineret i § 4, nr. 1, i lov om kapitalmarkeder, jf. lovbekendtgørelse nr. 2014 af 1. november 2021. § 4, nr. 1, litra a og b, i lov om kapitalmarkeder, svarer ordlydsmæssigt til forordningens art. 1, nr. 9, i og ii.
Det fremgår af § 4, nr. 1, litra c, i lov om kapitalmarkeder, at omsættelige værdipapirer, der kan handles på kapitalmarkeder bl.a. skal forstås som, alle andre værdipapirer, hvormed værdipapirer nævnt under litra a eller b kan erhverves eller sælges, eller som afregnes kontant med et beløb, hvis størrelse fastsættes med værdipapirer, valutaer, renter eller afkast, råvareindeks og andre indeks og mål som reference er omsættelige værdipapirer.
Denne definition adskiller sig fra den definition, der er fastsat i forordning (EU) 2022/398 af 9. marts 2022, der alene omfatter alle andre værdipapirer, hvormed de litra a eller b nævnte værdipapirer kan erhverves eller sælges, eller som afregnes kontant med et beløb, hvis størrelse fastsættes med værdipapirer.
 Det foreslås i § 4, stk. 1, at det forbydes at sælge omsættelige værdipapirer i danske kroner, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til belarusiske statsborgere eller fysiske personer, der er bosiddende i Belarus, eller juridiske personer, enheder eller organer, der er etableret i Belarus.
 Det foreslåede svarer til art. 1, nr. 4, i forordning (EU) 2022/398 af 9. marts 2022.
Omsættelige værdipapirer er defineret i forordning (EU) nr. 833/2014 af 31. juli 2014, art. 1, nr. 9, i-iii, hvis indhold er gengivet ovenfor.
Med de undtagelser nævnt ovenfor er definitionen den samme, som definitionen i lov om kapitalmarkeder § 4, nr. 1, litra a-c.
Der henvises derfor til bemærkningerne til § 4, nr. 1, i lov om kapitalmarkeder, jf.
Folketingstidende 2016-17, A, L 155, som fremsat, side 93-94, for yderligere oplysninger om, hvilke værdipapirer der er omfattet af det foreslåede forbud i § 4, stk. 1.
En juridisk person er etableret i Belarus, hvis virksomheden er hjemmehørende i Belarus.
En virksomhed er hjemmehørende i Belarus, når ledelsen har sæde i Belarus eller virksomheden er indregistreret i Belarus.
 Overtrædelse af lovforslagets § 4, stk. 1, foreslås strafbelagt ved lovforslagets § 6, stk. 1. Der henvises til bemærkningerne til den foreslåede § 6.
 Det foreslås i § 4, stk. 2, at det forbydes at deltage i aktiviteter, hvis direkte eller indirekte formål er at omgå stk. 1.
 Den foreslåede bestemmelse er subsidiær til den foreslåede stk. 1 og omfatter dispositioner, der ikke er omfattet af stk. 1, men hvis formål er direkte eller indirekte, at Belarus eller belarusiske statsborgere eller fysiske personer, der er bosiddende i Belarus, eller juridiske personer, enheder eller organer i Belarus, herunder Belarus regering og centralbank, kommer i besiddelse af omsættelige værdipapirer i danske kroner.
 Overtrædelse af lovforslagets § 4, stk. 2, foreslås strafbelagt ved lovforslagets § 6, stk. 2. Der henvises til bemærkningerne til den foreslåede § 6.
 Den foreslåede bestemmelse i § 4, stk. 2, skal ses i sammenhæng med art. 1, nr. 3, i forordning (EU) 2022/398 af 9. marts 2022, der nyaffatter art. 1m i forordning (EU) nr. 833/2014. Art. 1m fastsætter, at det er forbudt bevidst og forsætligt at deltage i aktiviteter, der har til formål eller følge direkte eller indirekte at omgå de forbud, der er fastsat i forordningen.
 Det foreslås i § 4, stk. 3, at stk. 1 ikke finder anvendelse på salg til statsborgere i en medlemsstat i Den Europæiske Union eller på fysiske personer, der har en midlertidig eller permanent opholdstilladelse i en medlemsstat i Den Europæiske Union.
 Den foreslåede bestemmelse i § 4, stk. 3, skal ses i sammenhæng med art. 1, nr. 4, i forordning (EU) 2022/398, der bl.a. indsætter art. 1y i forordning (EU) 765/2006. Art. 1y, stk. 2, fastsætter, at stk. 1 ikke finder anvendelse på statsborgere i en medlemsstat eller på fysiske personer, der har en midlertidig eller permanent opholdstilladelse i en medlemsstat.
Den foreslåede bestemmelse i § 4, stk. 3, medfører, at det ikke er forbudt at sælge omsættelige værdipapirer i danske kroner, udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til belarusiske statsborgere, der har midlertidig eller permanent opholdstilladelse eller statsborgerskab i f.eks.
Danmark eller en anden medlemsstat i Den Europæiske Union, og fysiske personer, der er bosiddende i Belarus, og som har statsborgerskab i en medlemsstat i Den Europæiske Union.
 Det foreslås i § 4, stk. 4, at stk. 1 har virkning indtil den 28. februar 2023, jf. dog § 5.
 Den foreslåede tidsmæssige begrænsning af forbuddene svarer til den tidsmæssige begrænsning, der, på tidspunktet for lovforslaget fremsættelse, fremgår af afgørelse (FUSP) 2022/399 af 9. marts 2022, art. 1, nr. 3.
 Der henvises til de specielle bemærkninger til lovforslagets § 5, om erhvervsministerens mulighed for at fastsætte regler, der forkorter eller forlænger perioden for forbuddenes virkning.
 Der henvises i øvrigt til pkt. 3.2 i lovforslagets almindelige bemærkninger.
Til § 5 Det foreslås i § 5, at erhvervsministeren kan fastsætte regler om at forkorte eller forlænge perioden nævnt i § 1, stk. 5, § 2, stk. 5, § 3, stk. 4, og § 4, stk. 4.
 Det foreslåede giver erhvervsministeren mulighed for at udstede bekendtgørelser, der forkorter eller forlænger de foreslåede forbud i §§ 1-4. Denne mulighed vil alene kunne anvendes med henblik på at sikre parallelitet mellem gyldighedsperioden for de foreslåede forbud i §§ 1-4 og de tilsvarende forbud på EU-niveau, som er indeholdt i forordning (EF) nr. 765/2006 og forordning (EU) nr. 833/2014. Dette vil være relevant, hvis Det Europæiske Råd skulle forlænge eller forkorte sanktionerne mod Rusland eller Belarus.
Til § 6 Der findes ikke regler om sanktioner for overtrædelse af forbud mod salg m.v. af pengesedler eller mønter og omsættelige værdipapirer i danske kroner.
Det følger af straffelovens § 110 c, stk. 3, at den, der overtræder bestemmelser indeholdt i eller udstedt i medfør af forordninger, som er vedtaget med hjemmel i artikel 60, 301 eller 308 i traktaten om oprettelse af Det Europæiske Fællesskab eller artikel 215 eller 352 i traktaten om Den Europæiske Unions Funktionsmåde, og som tager sigte på helt eller delvis at afbryde eller indskrænke de finansielle eller økonomiske forbindelser med et eller flere lande uden for Den Europæiske Union eller på tilsvarende sanktioner over for enkeltpersoner, grupper af personer eller juridiske personer straffes med bøde eller fængsel indtil 4 måneder eller under særligt skærpende omstændigheder fængsel indtil 4 år.
Uagtsomme overtrædelser straffes med bøde eller fængsel indtil 2 år, jf. straffelovens § 110 c, stk. 4.
 Overtrædelser af forordning (EF) nr. 765/2006 og forordning (EU) nr. 833/2014 med efterfølgende ændringer straffes efter straffelovens § 110 c, stk. 3 og 4.
 Det foreslås med § 6 at strafbelægge overtrædelser af en række bestemmelser i loven.
Hensigten med bestemmelsen er at sidestille overtrædelser af disse bestemmelser med overtrædelser, der sanktioneres efter straffelovens § 110 c, herunder i relation til strafudmåling.
Straffelovens § 110 c, stk. 4, fastsætter straf på op til 2 år ved uagtsomme overtrædelser omfattet af bestemmelsens stk. 3. Overtrædelser af nærværende forslag forudsættes sanktioneret på samme vis.
Det betyder, at uagtsomme overtrædelser § 1, stk. 1, § 2, stk. 1, § 3, stk. 1, eller § 4, stk. 1, kan straffes med bøde eller fængsel indtil 2 år.
 Det bemærkes, at straf for overtrædelse af de foreslåede bestemmelser forudsætter, at den pågældende fysiske eller juridiske person er undergivet dansk straffemyndighed efter de almindelige regler i straffelovens §§ 6-12.
 Det vil ved straffastsættelsen efter den foreslåede § 6 generelt skulle indgå som en skærpende omstændighed, hvis de strafbare dispositioner er sket med henblik på at understøtte den russiske invasion af Ukraine og Belarus deltagelse heri.
 Med § 6, stk. 1, foreslås det at overtrædelse at § 1, stk. 1, § 2, stk. 1, § 3, stk. 1, eller § 4, stk. 1, straffes med bøde eller fængsel indtil 4 måneder eller under særligt skærpende omstændigheder med fængsel indtil 4 år.
 Tilregnelseskravet for overtrædelser af disse bestemmelser er uagtsomhed.
 De foreslåede bestemmelser i § 1, stk. 1, og § 2, stk. 1, fastsætter forbud mod at sælge, levere, overføre eller eksportere pengesedler eller mønter i danske kroner til Rusland eller Belarus, eller russiske eller belarusiske statsborgere eller fysiske personer, der er bosiddende i Rusland eller Belarus, eller juridiske personer, enheder eller organer etableret i Rusland eller Belarus, herunder Ruslands og Belarus regeringer og centralbanker, eller til brug i Rusland eller Belarus.
 Den strafbare handling består således i at sælge, levere, overføre eller eksportere pengesedler eller mønter i danske kroner til en person eller enhed, der er omfattet af forbuddene i § 1, stk. 1, eller § 2, stk. 1.
 Det vil også være strafbart, evt. som medvirken eller forsøg, jf. straffelovens §§ 21 og 23, at købe pengesedler eller mønter i danske kroner på vegne af en person omfattet af det foreslåede forbud i stk. 1, eller at medvirke til salg, levering, overførsel eller eksport af pengesedler eller mønter i danske kroner til en, der er omfattet af forbuddet i den foreslåede § 1, stk. 1, og § 2, stk. 1.
 De foreslåede bestemmelser i § 3, stk. 1, og § 4, stk. 1, fastsætter forbud mod salg af omsættelige værdipapirer i danske kroner, der er udstedt efter den 12. april 2022, eller andele i institutter for kollektiv investering, der leverer eksponering mod sådanne værdipapirer, til russiske eller belarusiske statsborgere eller fysiske personer, der er bosiddende i Rusland eller Belarus, eller juridiske personer, enheder eller organer, der er etableret i Rusland eller Belarus.
 Den strafbare handling kan f.eks. bestå i at sælge et omsætteligt værdipapir i danske kroner til en russisk eller belarusisk statsborger eller en fysisk person, der er bosiddende i Rusland eller Belarus, eller til en juridisk person, enhed eller et organ, der er etableret i Rusland eller Belarus.
 Det vil også være strafbart, evt. som medvirken eller forsøg, jf. straffelovens §§ 21 og 23, at købe omsættelige værdipapirer i danske kroner eller andele i institutter for kollektiv investering, der leverer eksponering mod sådanne værdipapirer på vegne af en person omfattet af de foreslåede forbud i § 3, stk. 1, og § 4, stk. 1, eller at medvirke til salg af omsættelige værdipapirer i danske kroner eller andele i institutter for kollektiv investering, der leverer eksponering mod sådanne værdipapirer til en, der er omfattet af forbuddet i den foreslåede § 3, stk. 1, og § 4, stk. 1.
 Med § 6, stk. 2, foreslås det, at forsætlige overtrædelser af de foreslåede § 1, stk. 2, § 2, stk. 2, § 3, stk. 2, og § 4, stk. 2, straffes med bøde eller fængsel indtil 4 måneder eller under særligt skærpende omstændigheder fængsel indtil 4 år.
 De omfattede bestemmelser omhandler omgåelse af forbuddene, der fremgår af stk. 1 i de foreslåede §§ 1-4. Omgåelsesbestemmelserne i stk. 2 i de foreslåede §§ 1-4 er subsidiære til forbudsbestemmelserne i stk. 1 i de foreslåede §§ 1-4.
 Omgåelse efter § 1, stk. 2, og § 2, stk. 2, omfatter dispositioner, der ikke er omfattet af § 1, stk. 1, og § 2, stk. 1, men hvis formål er at omgå forbuddene i § 1, stk. 1, og § 2, stk. 1, så de personer og enheder m.v., der er omfattet af stk. 1, kommer i besiddelse af pengesedler eller mønter i danske kroner.
 Omgåelse efter § 3, stk. 2, og § 4, stk. 2, omfatter dispositioner, der ikke er omfattet af § 3, stk. 1, og § 4, stk. 1, men hvis formål er at omgå forbuddene i § 3, stk. 1, og § 4, stk. 1, så de personer og enheder m.v., der er omfattet af stk. 1, kommer i besiddelse af omsættelige værdipapirer i danske kroner.
 Det forudsættes på den baggrund, at § 6, stk. 2, vil være subsidiær til den foreslåede § 6, stk. 1. Straf efter den foreslåede § 6, stk. 2, vil således alene være aktuelt, hvor den pågældende ikke kan straffes efter § 6, stk. 1, herunder for forsøg, jf. straffelovens § 21, eller medvirken, jf. straffelovens § 23.
 Den strafbare handling ved overtrædelse af § 1, stk. 2 og § 2, stk. 2, kan også bestå i f.eks. at kanalisere pengesedler eller mønter i danske kroner til selskaber, der er hjemmehørende uden for Danmark med henblik på igennem disse selskaber at omgå det foreslåede forbud i stk. 1, hvor dette konkret ikke er omfattet af stk. 1.
 De foreslåede bestemmelser i § 3, stk. 2, eller § 4, stk. 2, fastsætter, at det er forbudt at deltage i aktiviteter, hvis formål direkte eller indirekte er omgåelse af stk. 1.
 Den strafbare handling ved overtrædelse af § 3, stk. 2, eller § 4, stk. 2, kan bestå i f.eks. at kanalisere omsættelige værdipapirer til selskaber, der er hjemmehørende uden for Danmark med henblik på igennem de selskaber at omgå forbuddene i § 3, stk. 1, eller § 4, stk. 1, hvor transaktionen konkret ikke måtte være omfattet af disse bestemmelser.
 Det fremgår af den foreslåede bestemmelse i § 6, stk. 3, at der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Det følger af § 27, stk. 1, 1. pkt., i straffeloven, at strafansvar for en juridisk person forudsætter, at der inden for dens virksomhed er begået en overtrædelse, der kan tilregnes en eller flere til den juridiske person knyttede personer eller den juridiske person som sådan.
De strafbelagte bestemmelser i lovforslaget omhandler forbud for bl.a. juridiske personer.
De mulige ansvarssubjekter ved overtrædelse af bestemmelserne kan være den juridiske person og/eller en eller flere personer med tilknytning til den juridiske person  oftest ledelsen.
Der vil kunne rejses tiltale mod den juridiske person alene eller mod både den juridiske person og en eller flere personer med tilknytning til den juridiske person.
Ved valg af ansvarssubjekt i tilfælde, hvor der er grundlag for at pålægge juridiske personer strafansvar, er det udgangspunktet, at tiltalen rejses mod den juridiske person.
Der kan i en række tilfælde være anledning til  ud over tiltalen mod den juridiske person  tillige at rejse tiltale mod en eller flere fysiske personer, såfremt den eller de pågældende har handlet forsætligt eller udvist grov uagtsomhed.
Der bør som udgangspunkt ikke rejses tiltale mod underordnede ansatte.
Der henvises til bemærkningerne til straffelovens § 26, jf.
Folketingstidende 1995-1996, tillæg A, side 4055.
Til § 7 Det foreslås i § 7, stk. 1, at loven træder i kraft ved bekendtgørelsen i Lovtidende.
 Det foreslås i § 7, stk. 2, at lovforslaget kan stadfæstes straks efter dets vedtagelse.
Når et lovforslag er endeligt vedtaget i Folketinget, skal det stadfæstes, jf. grundlovens § 22. Dette skal finde sted inden 30 dage regnet fra vedtagelsen.
I modsat fald bortfalder forslaget.
Omvendt kan stadfæstelse normalt ikke ske inden for de første tre søgnedage (herunder lørdage) efter lovforslagets vedtagelse.
Det skyldes, at et mindretal i Folketinget inden for denne frist som udgangspunkt kan begære folkeafstemning om lovforslaget.
Foreligger der et særdeles påtrængende tilfælde, og indeholder lovforslaget en særlig bestemmelse herom, kan forslaget dog imidlertid stadfæstes straks efter vedtagelsen, jf. grundlovens § 42, stk. 7.
Den foreslåede bestemmelse skal ses i lyset af den ekstraordinære situation i Ukraine, hvilket har medført sanktioner mod Rusland og Belarus på EU-plan.
Bestemmelsen om straksstadfæstelse i lovforslaget er begrundet i behovet for hurtigst muligt at hindre muligheden for at omgå forbuddet mod transaktioner med pengesedler og værdipapirer i euro på EU-plan ved i stedet at benytte den danske krone, der som følge af fastkurspolitikken kan fungere som en erstatningsvaluta for euroen.
Der vurderes derfor at foreligge et sådant særdeles påtrængende tilfælde, som kan begrunde stadfæstelse straks efter lovforslagets vedtagelse efter grundlovens § 42, stk. 7.
 Af samme grund foreslås det, at loven skal træde i kraft ved bekendtgørelsen i Lovtidende.
Til § 8 Den foreslåede bestemmelse i § 8 fastsætter, at loven ophæves den 1. april 2023.
Den foreslåede bestemmelse i § 8 indebærer, at restriktionerne, der gennemføres med lovforslaget, automatisk ophæves, medmindre Folketinget forinden beslutter at forlænge de ændrede reglers gyldighedsperiode.
Det forudsættes i den forbindelse, at der forud for en eventuel videreførelse af loven tages højde for, hvorvidt perioden for de restriktioner, som er pålagt Rusland og Belarus af Det Europæiske Råd, ligeledes er forlænget.
 De restriktioner, der gælder for salg af pengesedler og omsættelige værdipapirer i euro til russiske og belarusiske statsborgere eller fysiske personer, der er bosiddende i Rusland og Belarus, eller juridiske personer, enheder eller organer, der er etableret i Rusland og Belarus, er fastsat ved hhv. forordning (EU) 2022/328 af 25. februar 2022 og forordning (EU) 2022/394 af 9. marts 2022.
 Henset til at restriktionerne er en reaktion på Ruslands invasion af Ukraine og Belarus involvering i den russiske invasion, forudsættes det, at restriktionerne alene skal fastholdes i en afgrænset periode.
 Det foreslåede skal ses i sammenhæng med lovforslagets § 1, stk. 5, og § 3, stk. 4, der fastsætter, at forbuddene imod Rusland har virkning indtil den 31. juli 2022, og § 2, stk. 5, og § 4, stk. 4, der fastsætter, at forbuddene imod Belarus har virkning indtil den 28. februar 2023.
 Det foreslåede skal endvidere ses i sammenhæng med lovforslagets § 5, hvorefter erhvervsministeren vil have mulighed for at fastsætte regler, der forlænger eller forkorter perioden for forbuddene nævnt i § 1, stk. 5, § 2, stk. 5, § 3, stk. 4 og § 4, stk. 4.
 Der henvises i øvrigt til pkt. 3.3. i lovforslagets almindelige bemærkninger.
Til § 9 Til nr. 1 (§ 47, stk. 1, 1. pkt. i hvidvaskloven) Det følger af § 47, stk. 1, 1. pkt., at Finanstilsynet påser, at virksomheder og personer omfattet af § 1, stk. 1, nr. 1-12, 18 og 22-26, og filialer, distributører og agenter her i landet af sådanne udenlandske virksomheder og personer, overholder loven, regler udstedt i medfør heraf, Europa-Parlamentets og Rådets forordning 2015/847/EU af 20. maj 2015 om oplysninger, der skal medsendes ved pengeoverførsler, og forordninger indeholdende regler om finansielle sanktioner mod lande, personer, grupper, juridiske enheder eller organer.
Det følger af § 49, stk. 1, at virksomheder og personer nævnt i § 1, stk. 1, nr. 1-12, 18 og 22-26, samt leverandører og underleverandører til disse skal give Finanstilsynet de oplysninger, der er nødvendige for tilsynets virksomhed.
Oplysninger, der er af væsentlig betydning for Finanstilsynets tilsyn, skal gives af egen drift og hurtigst muligt.
 Det følger af § 49, stk. 2, at virksomheder og personer, der har afgivet oplysninger efter stk. 1, hurtigst muligt skal berigtige oplysningerne, hvis de efterfølgende konstaterer, at oplysningerne ikke var korrekte ved afgivelsen eller senere er blevet misvisende.
 Det følger af § 78, at bl.a. overtrædelse af § 49, stk. 1 og 2, kan straffes med bøde, medmindre højere straf er forskyldt efter straffelovens regler.
 Det foreslås i § 47, stk. 1, 1. pkt., at indsætte »love og« efter »pengeoverførsler, og«.
 Det foreslåede vil medføre, at Finanstilsynet kan påse overholdelsen af love, der indeholder regler om finansielle sanktioner mod lande, personer, grupper, juridiske enheder eller organer, ligesom det i dag er tilfældet for forordninger på samme område, for virksomheder og personer som nævnt i § 1, stk. 1, nr. 1-12, 18 og 22-26. Dette betyder eksempelvis, at Finanstilsynet kan påse overholdelse af lov om restriktioner på transaktioner med kontanter og værdipapirer i danske kroner til Rusland og Belarus.
Det foreslåede vil medføre en udvidelse af Finanstilsynets tilsynskompetencer, men vil derudover ikke ændre de beføjelser, som Finanstilsynet kan anvende i udøvelse af tilsynet.
Det foreslåede medfører ikke, at flere virksomheder og personer vil være underlagt Finanstilsynets tilsyn.
Det medfører heller ikke en ændring i Finanstilsynets tilsynspraksis i henhold til hvidvaskloven.
 Finanstilsynets tilsyn med de omfattede virksomheder og personers overholdelse af love, der indeholder regler om finansielle sanktioner mod lande, personer, grupper, juridiske enheder eller organer, vil bl.a. kunne udøves ved, at Finanstilsynet kræver de oplysninger af de omfattede virksomheder og personer, der er nødvendige for Finanstilsynets tilsyn, i henhold til § 49, stk. 1. En virksomhed eller person vil ligeledes være forpligtet til at berigtige afgivne oplysninger i henhold § 49, stk. 2. Overtrædelse af § 49, stk. 1 og 2, er strafbelagt, jf. § 78, stk. 1, 2. pkt.
Til nr. 2 (§ 57, stk. 1, 1. pkt., i hvidvaskloven) Det følger af § 57, stk. 1, 1. pkt., at Erhvervsstyrelsen påser, at virksomheder og personer omfattet af § 1, stk. 1, nr. 14-17 og 21, og filialer, distributører og agenter her i landet af sådanne udenlandske virksomheder og personer overholder denne lov, regler udstedt i medfør heraf og forordninger udstedt af Europa-Parlamentet og Rådet indeholdende regler om finansielle sanktioner mod lande, personer, grupper, juridiske enheder eller organer.
 Det følger af § 59, stk. 1, at virksomheder og personer som nævnt i § 1, stk. 1, nr. 14-17 og 21, skal give Erhvervsstyrelsen de oplysninger, der er nødvendige for styrelsens virksomhed.
 Det følger af § 78, at bl.a. overtrædelse af § 59, stk. 1, kan straffes med bøde, medmindre højere straf er forskyldt efter straffelovens regler.
 Det foreslås i § 57, stk. 1, 1. pkt., at ændre »og forordninger udstedt af Europa-Parlamentet og Rådet« til: »samt love og forordninger«.
 Det foreslåede vil medføre, at Erhvervsstyrelsen kan påse overholdelsen af love, der indeholder regler om finansielle sanktioner mod lande, personer, grupper, juridiske enheder eller organer, ligesom det i dag er tilfældet for forordninger på samme område, for virksomheder og personer som nævnt i § 1, stk. 1, nr. 14-17 og 21. Dette betyder eksempelvis, at Erhvervsstyrelsen kan påse overholdelse af lov om restriktioner på transaktioner med kontanter og værdipapirer i danske kroner til Rusland og Belarus.
Det foreslåede vil medføre en udvidelse i Erhvervsstyrelsens tilsynskompetencer, men vil derudover ikke ændre de beføjelser, som Erhvervsstyrelsen kan anvende i udøvelse af tilsynet.
Det foreslåede medfører ikke, at flere virksomheder eller personer vil være underlagt Erhvervsstyrelsens tilsyn.
Det vil heller ikke medføre en ændring i Erhvervsstyrelsens tilsynspraksis i henhold til hvidvaskloven.
 Erhvervsstyrelsens tilsyn med de omfattede virksomheder og personers overholdelse af love, der indeholder regler om finansielle sanktioner mod lande, personer, grupper, juridiske enheder eller organer, vil bl.a. kunne udøves ved, at Erhvervsstyrelsen kræver de oplysninger af de omfattede virksomheder og personer, der er nødvendige for styrelsens virksomhed, i henhold til § 59, stk. 1. Overtrædelse af § 59, stk. 1, er strafbelagt, jf. § 78, stk. 1, 2. pkt.
Til nr. 3 (§ 64, stk. 1, 1. pkt., i hvidvaskloven) Det følger af § 64, stk. 1, 1. pkt., at Advokatrådet påser, at advokater omfattet af § 1, stk. 1, nr. 13, og advokater, der er etableret i en anden EU-medlemsstat, i et EØS-land eller i Schweiz, og som udøver advokatvirksomhed her i landet, overholder loven og de regler, der er udstedt i medfør heraf, samt Europa-Parlamentets og Rådets forordninger indeholdende regler om finansielle sanktioner mod lande, personer, grupper, juridiske enheder eller organer.
 Det foreslås i § 64, stk. 1, 1. pkt., at ændre »samt Europa-Parlamentets og Rådets forordninger« til: »samt love og forordninger«.
Det foreslåede vil medføre, at Advokatrådet kan påse overholdelsen af love, der indeholder regler om finansielle sanktioner mod lande, personer, grupper, juridiske enheder eller organer, ligesom det i dag er tilfældet for forordninger på samme område, for advokater omfattet af § 1, stk. 1, nr. 13, og advokater, der er etableret i en anden EU-medlemsstat, i et EØS-land eller i Schweiz, og som udøver advokatvirksomhed her i landet.
Dette betyder eksempelvis, at Advokatrådet kan påse overholdelse af lov om restriktioner på transaktioner med kontanter og værdipapirer i danske kroner til Rusland og Belarus.
Det foreslåede vil medføre en udvidelse i Advokatrådets tilsynskompetencer, men vil derudover ikke ændre de beføjelser, som Advokatrådet kan anvende i udøvelse af tilsynet.
Det foreslåede medfører ikke, at flere virksomheder eller personer vil være underlagt Advokatrådets tilsyn.
Det vil heller ikke medføre en ændring i Erhvervsstyrelsens tilsynspraksis i henhold til hvidvaskloven.
Til nr. 4 (§ 65, stk. 1, 1. pkt., i hvidvaskloven) Det følger af § 65, stk. 1, 1. pkt., at Spillemyndigheden påser, at udbydere af spil omfattet af § 1, stk. 1, nr. 19, og filialer, distributører og agenter her i landet af sådanne udenlandske virksomheder og personer overholder loven, de regler, der er udstedt i medfør heraf, og forordninger indeholdende regler om finansielle sanktioner mod lande, personer, grupper, juridiske enheder eller organer.
 Det følger af § 65, stk. 2, at udbydere af spil skal give Spillemyndigheden de oplysninger, der er nødvendige for myndighedens virksomhed.
 Det følger af § 78, at bl.a. overtrædelse af § 65, stk. 2, kan straffes med bøde, medmindre højere straf er forskyldt efter straffelovens regler.
 Det foreslås i § 65, stk. 1, 1. pkt., at indsætte »love og« efter »i medfør heraf, og«.
 Det foreslåede vil medføre, at Spillemyndigheden kan påse overholdelsen af love, der indeholder regler om finansielle sanktioner mod lande, personer, grupper, juridiske enheder eller organer, ligesom det i dag er tilfældet for forordninger på samme område, for så vidt angår udbydere af spil omfattet af § 1, stk. 1, nr. 19. Dette betyder eksempelvis, at Spillemyndigheden kan påse overholdelse af lov om restriktioner på transaktioner med kontanter og værdipapirer i danske kroner til Rusland og Belarus.
Det foreslåede vil medføre en udvidelse af Spillemyndighedens tilsynskompetencer, men vil derudover ikke ændre de beføjelser, som Spillemyndigheden kan anvende i udøvelse af tilsynet.
Det foreslåede medfører ikke, at flere virksomheder eller personer vil være under Spillemyndighedens tilsyn.
Det medfører heller ikke en ændring i Spillemyndighedens tilsynspraksis i henhold til hvidvaskloven.
 Spillemyndighedens tilsyn med udbydere af spil omfattet af § 1, stk. 1, nr. 19, overholdelse af love, der indeholder regler om finansielle sanktioner mod lande, personer, grupper, juridiske enheder eller organer, vil bl.a. kunne udøves ved, at Spillemyndigheden kræver de oplysninger af udbydere af spil, der er nødvendige for Spillemyndighedens virksomhed, i henhold til § 65, stk. 2. Overtrædelse af § 65, stk. 2, er strafbelagt, jf. § 78, stk. 1, 2. pkt.
Til § 10 Det foreslås i § 10, at loven ikke gælder for Færøerne og Grønland, men at loven ved kongelig anordning helt eller delvis kan sættes i kraft for Færøerne og Grønland med de ændringer, som de henholdsvis færøske og grønlandske forhold tilsiger.
