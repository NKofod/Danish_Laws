Skriftlig fremsættelse (10. november  

 2000) Socialministeren (Henrik Dam Kristensen) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 social service (Fleksibel hjemmehjælp og kommunal  

 genoptræning) (Lovforslag nr.
L 109) Lovforslaget er et led i aftalen mellem regeringen,  

 Socialistisk Folkeparti og Enhedslisten om finansloven for 2001. Der stilles  

 forslag om dels at skabe hjemmel til en mere fleksibel tilrettelæggelse  

 og udførelse af den praktiske hjælp i hjemmet, og dels at  

 fastsætte regler for fysisk genoptræning i kommunalt regi.
Den del af lovforslaget, der vedrører mere  

 fleksibilitet i hjemmehjælpen, medfører, at kommunen forpligtes  

 til at give den enkelte bruger af praktisk hjælp mulighed for i  

 særlige tilfælde selv at tilrettelægge, hvilke opgaver der  

 skal udføres.
Formålet er at give brugerne mulighed for i  

 større omfang at kunne få individualiseret hjælpen  

 svarende til et helt aktuelt behov, uden at kommunen skal foretage en  

 (re)visitation (og træffe en ny afgørelse) hver gang.
Med forslaget får modtageren af praktisk hjælp  

 mulighed for i særlige tilfælde at bytte eller erstatte de  

 visiterede ydelser til andre ydelser omfattet af den pågældende  

 kommunes politisk fastsatte serviceniveau for praktisk hjælp.
Derudover  

 får kommunerne med lovforslaget hjemmel til i særlige  

 tilfælde at kunne tilbyde modtageren at bytte til ydelser, der ligger  

 udover det fastsatte serviceniveau for praktisk hjælp.
 Efter aftale med forligsparterne skønnes forslaget  

 om fleksibel hjemmehjælp at være udgiftsneutralt.
Lovforslagets anden del har til formål at  

 tilvejebringe hjemmel til, at kommunen får ansvaret for  

 genoptræningsindsatsen for personer, hvis genoptræningsbehov er  

 opstået udenfor sygehusregi.
Forslaget skal ses i sammenhæng med  

 det forslag, som sundhedsministeren har fremsat den 1. november 2000 om  

 genoptræningsplaner, hvorefter den enkelte patient ved udskrivning fra  

 sygehus får udarbejdet en plan for den videre genoptræning.  

 Ansvaret for tilrettelæggelse af den enkelte patients  

 genoptræningsforløb i tilknytning til sygehusophold placeres her  

 entydigt på sygehusene og dermed i amtsligt regi.
Med nærværende forslag får kommunerne  

 ansvaret for den genoptræningsindsats, som ældre får brug  

 for på grund af fysisk funktionsnedsættelse, som følge af  

 fx faldulykker, influenza og lignende.
Det afgørende er, at behovet  

 for genoptræning ikke sker i tilknytning til et sygehusophold, da det i  

 så fald vil være en sygehusopgave at tilrettelægge  

 genoptræningsforløbet.
Med regeringens lovforslag på  

 genoptræningsområdet tydeliggøres det, hvilken myndighed  

 der har ansvaret for genoptræningsindsatsen.
Med hensyn til forslagets del om kommunal  

 genoptræning er der af forligsparterne afsat en ramme på 87 mio.  

 kr.
Heraf går 3 mio. kr. til administration og 84 mio. kr. til  

 kommunale genoptræningstilbud.
 De økonomiske og administrative konsekvenser skal  

 forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
