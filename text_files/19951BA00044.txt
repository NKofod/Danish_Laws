Nr BSF 44 Forslag til folketingsbeslutning om helårsbeboelse i sommerhuse Fremsat af Ole Donner (DF) Kristian Thulesen Dahl (DF) Pia Kjærsgaard (DF)  

 Poul Nødgaard (DF) den 15. november 1995 Folketinget opfordrer regeringen til i folketingsåret 1995-96 at fremsætte lovforslag, der sikrer, at sommerhusejere kan få lov til at bo i deres sommerhuse hele året rundt.
Bemærkninger til forslaget Beslutningsforslaget fremsættes som en direkte konsekvens af flere  

 kommuners ønske om at overføre sommerhusområderne til byzone og på den måde  

 tillade helårsbeboelse i sommerhusene.
 Folketinget kan efter Dansk Folkepartis opfattelse lige så godt tage tyren  

 ved hornene en gang for alle og give sommerhusejerne lov til at bo i  

 sommerhusene hele året rundt.
Reglerne vedrørende helårsbeboelse er i dag så stramme, at de minder om  

 forholdene i totalitære regimer.
Ingen anstændige borgere er forpligtet til  

 at følge regler, der er så umoralske og totalitære.
Derfor er det fuldt ud  

 acceptabelt, at borgerne i øjeblikket bevidst og systematiseret ignorerer  

 lovbestemmelserne.
 Det kan komme til alvorlige konfrontationer mellem landets  

 sommerhusbeboere og de kommunale og statslige myndigheder, hvis planloven  

 ikke ændres, så folk, der i årevis har boet i deres sommerhuse, kan fortsætte  

 dermed.
 Kommunal overvågning af beboerne gennem kontrol af ekstraordinært stort  

 vand- og elforbrug, razziaer og kontrol med, om sommerhusbeboerne har  

 tilmeldt børn til skolerne, er rene politistatsmetoder, som vi kan komme ud  

 over, hvis vi tillader fri sommerhusbeboelse.
Det er meget uheldigt, at loven i dag er indrettet, så myndighederne kan  

 gribe ind, blot fordi en sommerhusejer ønsker at bo i sin egen ejendom eller  

 overlader til andre at bo der.
I et moderne samfund med moderne mennesker bør  

 der ikke være den slags begrænsninger på den enkeltes handlefrihed.
Og hvor  

 skal de tusindvis af mennesker bo henne, hvis kommunerne gør alvor af deres  

 udsmidningsplaner, og hvor mange hjemløse vil en generel udsmidningsplan  

 betyde? Tiden må være inde til at fritage dette område for lovgivning.
