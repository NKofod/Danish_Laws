 Et socialudvalg anset for klageberettiget i en sag om, hvorvidt  

 udgifter til hjælpemidler, der var ydet skadelidte med henblik på at lette  

 den daglige tilværelse i hjemmet, kunne kræves refunderet af  

 forsikringsselskabet efter arbejdsskadeforsikringslovens § 25, stk.
 2. Der fandtes ikke at være tale om hjælpemidler i  

 arbejdsskadeforsikringslovens forstand.
 REDEGØRELSE FOR SAGEN:
 En rengøringsassistent pådrog sig ved en arbejdsskade brud på begge albuer  

 og venstre kindben.
 Sikringsstyrelsen havde i anledning af ulykkestilfældet tilkendt  

 skadelidte erstatning efter en mengrad på 15% og et erhvervsevnetab på 35%.  

 Skadelidte havde endvidere fået tilkendt mellemste invalidepension.
Socialudvalget havde i juni 1982 efter lægelig indstilling bevilget  

 skadelidte følgende hjælpemidler: opvaskemaskine, tørretumbler, elektrisk  

 røremaskine, Damixa-armatur og »elefantfod« til vinduespudsning.  

 Udgiften hertil var opgjort til 10.520,85 kr.
Socialudvalget anmodede  

 herefter det forsikringsselskab, hvori der var tegnet lovpligtig  

 arbejdsskadeforikring, om refusion af de afholdte udgifter efter  

 arbejdsskadeforsikringslovens § 25.
 AFGØRELSEN, DER KLAGES OVER:
 Sikringsstyrelsen fandt, at forsikringsselskabet ikke havde pligt til at  

 refundere udgifterne til de nævnte hjælpemidler i henhold til  

 arbejdsskadeforsikringslovens § 25, da der ikke var tale om hjælpemidler i  

 lovens forstand.
 KLAGEN TIL ANKESTYRELSEN:
 Sagen blev anket af det sociale udvalg, der anførte, at skadelidtes behov  

 for de omhandlede hjælpemidler skyldtes arbejdsskaden, hvorfor udgifterne  

 måtte kunne refunderes efter den ovennævnte lovbestemmelse.
 LOVGRUNDLAG:
 I arbejdsskadeforsikringslovens § 25, stk. 2, bestemmes at skønner  

 sikringsstyrelsen under sagens behandling, at anskaffelse af proteser,  

 briller o.lign. hjælpemidler samt sygevogne er nødvendig for at sikre  

 sygebehandlingens eller genoptræningens resultater, for at formindske  

 arbejdsskadens følger eller for nøjere at kunne bestemme omfanget af  

 erhvervsevnetabet og graden af varigt men, skal forsikringsselskabet betale  

 udgifterne hertil.
 Efter arbejdsskadeforsikringslovens § 54, stk. 1, kan sikringsstyrelsens  

 afgørelse indbringes for ankestyrelsen.
I pkt. 5 i socialministeriets cirkulære af 7. juni 1973 om den sociale  

 ankestyrelse, er anført, at afgørelsen kan påklages af den, hvem afgørelsen  

 vedrører (eller hans repræsentant) og iøvrigt af enhver, der har en retlig  

 interesse i sagen.
Den adgang til at påklage en afgørelse, som de offentlige  

 myndigheder hidtil har haft, består uændret.
 ANKESTYRELSENS AFGØRELSE:
 Socialudvalget fandtes at måtte anses for klageberettiget.
 De omhandlede hjælpemidler fandtes ikke at være hjælpemidler i  

 arbejdsskadeforsikringslovens forstand.
 Ankestyrelsen tiltrådte således, at det ikke påhvilede  

 forsikringsselskabet at yde refusion af de af socialudvalget afholdte  

 udgifter.
