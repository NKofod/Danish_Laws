 Et byrådsmedlem, der var gårdejer, havde i december måned udbragt ca.
40.000 liter flydende husdyrgødning på en ca. 10 HA stor mark,  

 beliggende midt i et større mark- og skovområde.
Den pågældende ansås for  

 valgbar.
(Fra Valgbarhedsnævnet til et byråd, j.nr. 522/1996) I brev af 30. maj 1996 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at byrådsmedlem NN ved  

 dom afsagt af retten i Y-by den 9. maj 1996 er idømt en bøde på kr. 4.000,-  

 for overtrædelse af § 26, stk. 1, i bekendtgørelse nr. 1159 af 19. december  

 1994 om erhvervsmæssigt dyrehold, husdyrgødning, ensilage m.v.
 Det fremgår af sagen, at den pågældende, der er gårdejer, den 19. december  

 1995 har udbragt ca. 40.000 liter flydende husdyrgødning på en ca. 10 HA stor  

 mark, beliggende midt i et større mark- og skovområde uden nærliggende  

 vandløb eller vandhuller.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
