 På en virksomhed foregik arbejdsnedlæggelser i tiden 19/4 1989 til  

 15/5 1989 ligesom der forekom overarbejdsvægringer i samme periode.
 Forholdene blev behandlet på et fællesmøde den 6/5 1989, hvor  

 arbejdstagersiden erkendte, at der forelå overenskomstbrud.
 Arbejdsretten antog, at en arbejdsnedlæggelse den 5/5 1989 havde  

 systematisk sammenhæng med de tidligere arbejdsnedlæggelser, men at dette  

 ikke gjaldt for en arbejdsnedlæggelse den 8/5 1989. Det antoges endvidere, at  

 overarbejdsvægringerne var led i en systematisk aktion.
 Bod for overarbejdsvægring fastsat til 50 kr. for hver gang en  

 arbejder havde deltaget heri.
 Under denne sag har Dansk Arbejdsgiverforening for Jernets  

 Arbejdsgiverforening (nu Industriens Arbejdsgivere) for Århus Flydedok A/S,  

 Århus (tidligere Dannebrog Værft A/S, Århus) indklaget Landsorganisationen i  

 Danmark for Specialarbejderforbundet i Danmark, Dansk Metalarbejderforbund,  

 Blik- og Rørarbejderforbundet i Danmark, Snedker- og Tømrerforbundet i  

 Danmark, Træindustriforbundet i Danmark og Dansk El-Forbund for et antal  

 medlemmer af disse forbund for Arbejdsretten med påstand om, at de indklagede  

 arbejdstagere til Dansk Arbejdsgiverforening betaler en efter rettens skøn  

 fastsat bod for hver time, de pågældende har deltaget i arbejdsnedlæggelser  

 og overarbejdsvægringer i perioden fra den 14. april til og med den 16. maj  

 1989.
De indklagede har taget bekræftende til genmæle over for bodspåstanden  

 vedrørende arbejdsnedlæggelserne, dog at der påstås frifindelse for så vidt  

 angår en for medlemmer af Specialarbejderforbundet i Danmark den 5. maj 1989  

 noteret 5 kvarters længere arbejdsnedlæggelse end for de øvrige medarbejdere,  

 og at det samme gælder for så vidt angår de for medlemmer af Dansk  

 Metalarbejderforbund, Blik- og Rørarbejderforbundet i Danmark og  

 Specialarbejderforbundet i Danmark den 8. maj 1989 noterede  

 arbejdsnedlæggelser af et kvarters varighed.
Over for bodspåstanden  

 vedrørende de påstået overenskomststridige overarbejdsvægringer har de  

 indklagede principalt påstået frifindelse og har subsidiært nedlagt påstand  

 om, at der alene idømmes de pågældende arbejdstagere en mild bod.
Af sagen fremgår, af de indklagede medlemmer af de 6 forbund på grund af  

 lønmæssige uoverensstemmelser i forbindelse med midtvejsforhandlingerne i  

 1989 fra den 14. april 1989 etablerede flere overenskomststridige kollektive  

 arbejdsnedlæggelser.
Disse og en påstået overenskomststridig kollektiv  

 overarbejdsvægring den 6. maj 1989 blev behandlet ved et fællesmøde denne  

 dag.
I referatet fra mødet hedder det bl.a.:
 »Ved et fællesmøde d.d behandledes en klage over, at et antal  

 medlemmer af ar etableret følgende overenskomststridige, kollektive  

 arbejdsnedlæggelser:
 14.04.1989 fra kl. 12.00 til kl. 12.45.
03.05.1989 fra kl. 12.00 til 05.05.1989 kl. 07.15 05.05.1989 fra kl. 12.00.
 Der var ligeledes etableret en overenskomststridig kollektiv  

 overarbejdsvægring den 06.05.1989 for så vidt angår medlemmer af  

 Specialarbejderforbundet i Danmark, Dansk Metalarbejderforbund, Blik- og  

 Rørarbejderforbundet i Danmark, Snedker- og Tømrerforbundet i Danmark og  

 Træindustriforbundet i Danmark.
 Fra arbejdstagerside tog man forbehold over for de ovenfor anførte  

 oplysninger for så vidt angår tidspunkter, forbundstilhørsforhold samt  

 antallet af deltagere i aktionerne.
 På tidspunktet for fællesmødets afholdelse var arbejdsnedlæggelsen og  

 overarbejdsvægringen fortsat løbende.
 Sagen forhandledes.
 Fra arbejderside erkendte man, at arbejdsnedlæggelserne og  

 overarbejdsvægringen er overenskomststridige, og man gav tilsagn om at  

 pålægge arbejderne at genoptage arbejdet mandag den 8. maj 1989 ved normal  

 arbejdstids begyndelse samt at arbejde over i henhold til overenskomstens  

 bestemmelser herom.
Fra arbejdsgiverside var man af den opfattelse, at arbejdsnedlæggelserne  

 og overarbejdsvægringen kan betragtes som led i en systematisk aktion,  

 hvilket blev bestridt fra arbejdstagerside.« Efter en ny arbejdsnedlæggelse den 9. maj 1989 blev sagen ved klageskrift  

 af 10. maj 1989 indbragt for Arbejdsretten.
I klageskriftets sagsfremstilling  

 hedder det bl.a.:
»Arbejdet blev genoptaget den 8. maj 1989 ved normal arbejdstids  

 begyndelse, men igen nedlagt den 9. maj 1989 kl. 12.00. Der er den 9. maj  

 1989 ligeledes på ny etableret en overenskomststridig kollektiv  

 overarbejdsvægring af medlemmer af samtlige af de af klagen omfattede  

 forbund.« Sagen blev som hastesag behandlet ved et forberedende retsmøde i  

 Arbejdsretten den 11. maj 1989. I retsbogsudskriften fra dette møde hedder  

 det bl.a.:
 »Der er mellem parterne enighed om, at medlemmerne af Dansk  

 El-Forbund ikke deltager i overarbejdsvægringen.
 Indklagede erkender, med det forbehold, der er taget på fællesmødet, at  

 arbejdsstandsningen og overarbejdsvægringen er overenskomststridig, og  

 organisationerne vil pålægge arbejderne straks at normalisere arbejdet.
Retsformanden opfordrer indtrængende de strejkende arbejdere til at følge  

 organisationernes pålæg.« Som det fremgår af de nedlagte påstande, er der med et par undtagelser  

 taget bekræftende til genmæle over for bodspåstanden vedrørende  

 arbejdsnedlæggelserne.
Om disse undtagelser skal foreløbig gøres følgende  

 bemærkninger:
For så vidt angår de medlemmer af Specialarbejderforbundet i Danmark, som  

 den 5. maj 1989 er noteret for gennemsnitlig 5 kvarters længere  

 arbejdsnedlæggelse end de øvrige medarbejdere, har de indklagede gjort  

 gældende, at de pågældende medlemmer denne dag holdt et fagligt møde  

 vedrørende virksomhedens anvendelse af underleverandører, og at denne  

 arbejdsnedlæggelse derfor var uden systematisk sammenhæng med de øvrige  

 arbejdsnedlæggelser.
Som dokumentation herfor har de indklagede fremlagt  

 følgende skriftlige udtalelse, dateret den 5. maj 1989 og modtaget af  

 virksomheden samme dag:
 »Arbejdsmændenes Klub udtaler:
 Vi tager på det kraftigste afstand fra værftets ledelses brud på  

 Hovedaftalens informationspligt vedrørende anvendelse af underleverandører.
 Vi mener at det er sikkerhedsmæssigt uforsvarligt i det hele taget at lade  

 folk arbejde ombord på skibet, når der ikke er kranførere, samaritter,  

 sikkerhedsfolk o.lign. i tilfælde af ulykker.
 Vi mener at det er en uhensigtsmæssig optrapning af situationen som ikke  

 harmonerer med vores fælles interesse i at få skibet færdig til tiden.
 Vi opfordrer hermed ledelsen til reelt at sætte sig til forhandlingsbordet  

 så vi kan få løst den igangværende lønforhandling.
dirigenten« For så vidt angår de medlemmer af Blik- og Rørarbejderforbundet i Danmark,  

 Dansk Metalarbejderforbund og Specialarbejderforbundet i Danmark, som er  

 noteret for arbejdsnedlæggelser af et kvarters varighed den 8. maj 1989, har  

 de indklagede dels bestridt, at medlemmer af Specialarbejderforbundet i  

 Danmark deltog i nogen arbejdsnedlæggelse den pågældende dag, dels gjort  

 gældende, at den arbejdsnedlæggelse, som denne dag fandt sted blandt  

 medlemmer af Blik- og Rørarbejderforbundet i Danmark og Dansk  

 Metalarbejderforbund, var uden systematisk sammenhæng med de øvrige  

 arbejdsnedlæggelser, idet den var foranlediget af forhandlinger om disse  

 medlemmers krav på bonus for arbejdet på en af værftets nybygninger.
 Af de fremlagte navnelister fremgår, at de noterede arbejdsnedlæggelser  

 den 8. maj 1989 af et kvarters varighed alene vedrører 4 medlemmer af Blik-  

 og Rørarbejderforbundet, 38 medlemmer af Dansk Metalarbejderforbund og 4  

 medlemmer af Specialarbejderforbundet i Danmark ud af en samlet arbejdsstyrke  

 fra de 6 forbund på i alt 346, som i øvrigt er noteret for  

 arbejdsnedlæggelser i det omhandlede tidsrum.
 Til belysning af den del af sagen, som vedrører de påstået  

 overenskomststridige overarbejdsvægringer, har parterne fremlagt følgende  

 materiale:
De gældende bestemmelser om overarbejde indeholdes dels i parternes  

 overenskomst, dels i et portregulativ.
I overenskomstens § 12 om overarbejde  

 hedder det bl.a.:
»Stk.1 Organisationerne er enige om, at overarbejde så vidt muligt bør undgås,  

 men at der kan forekomme forhold, der nødvendiggør overarbejde af hensyn til  

 virksomhedens drift eller rettidig færdiggørelse af indgåede ordrer,  

 forpligtelser etc.
Stk. 2 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 39 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i 4 på hinanden  

 følgende uger.
 Den enkelte arbejder kan ikke systematisk nægte at påtage sig overarbejde.
 Tillidsmanden holdes orienteret om overarbejdets omfang......
Stk. 5. Varsel til overarbejde 1. Når en arbejder tilsiges til at udføre overarbejde, skal han have  

 meddelelse herom enten dagen forud for overarbejdets påbegyndelse eller samme  

 dag før spisepausen, for så vidt han normalt går hjem i denne.
2. Kan dette ikke opfyldes, og den pågældende arbejder ikke får lejlighed  

 til forinden overarbejdets påbegyndelse at gå hjem og spise, skal der, hvor  

 overarbejdet får en varighed ud over 1 time, som betaling for manglende  

 varsel ydes kr. 12,85.« Portregulativet indeholder bl.a. følgende bestemmelse:
»Ved evt. overarbejde, skiftehold og forskudt tid skal varskosedler  

 afleveres i portvagt, - med kopi til tillidsmand.« I tilslutning hertil er fremlagt eksemplarer af de af virksomheden  

 anvendte »varskosedler«.
Hver varskoseddel består af 4 enslydende  

 ark, der udfyldes ved gennemslag, og hvoraf det originale ark skal afleveres  

 til løn- og personalekontoret, medens gennemslagene skal afleveres til  

 henholdsvis portvagten, tillidsmanden og den pågældende mester.
Som dokumentation for stedfundne overarbejdsvægringer har klagerne  

 fremlagt dels de oprindeligt udarbejdede lister over arbejdstagere, som i den  

 pågældende periode skal have nægtet at udføre overarbejde, dels de  

 efterfølgende udarbejdede opgørelser herover.
Af disse fremgår, at man lørdag  

 den 6. maj 1989 varskoede 10 rørlæggere/kleinsmede og 8 snedker/tømrere til  

 overarbejde, men at disse alle nægtede, at det samme gjaldt 13  

 maskinarbejdere og 22 arbejdsmænd, som man varskoede til overarbejde enten  

 lørdag den 6. eller søndag den 7. maj, at 2 arbejdsmænd, som havde  

 tilkendegivet at ville møde lørdag den 6. maj og 3 arbejdsmænd, som havde  

 tilkendegivet at ville møde søndag den 7. maj, alle udeblev, at 9  

 snedker/tømrere, som var varskoet til overarbejde tirsdag den 9. maj, alle  

 nægtede at arbejde over, at det samme gjaldt 14 arbejdsmænd og 1 rigger, der  

 blev varskoet til overarbejde onsdag den 10. maj, samt 8 snedker/tømrere, der  

 blev varskoet til overarbejde torsdag den 11. maj.
Endelig viser opgørelsen,  

 at i alt 19 mand blev varskoet til overarbejde 2. pinsedag, mandag den 15.  

 maj 1989, men at også disse nægtede at udføre overarbejde.
De indklagede, der dels har bestridt, at overarbejde er nægtet udført i  

 det omfang, der fremgår af opgørelsen, dels har gjort gældende, at vægringen  

 i adskillige tilfælde har været berettiget af personlige grunde, har på deres  

 side fremlagt en række udfyldte varskosedler, der viser, at der i den  

 omhandlede periode er blevet udført overarbejde, hvilket klagerne da heller  

 ikke bestrider.
Det fremgår imidlertid af sedlerne, at disse vedrører  

 overarbejde af anden art (maling, isolering, brandvagt etc.) end det, hvortil  

 de indklagede arbejdstagere var varskoet.
 For Arbejdsretten er der afgivet forklaring af nedennævnte vidner.
Virksomhedens driftschef Hartvig Jensen har forklaret, at han i april-maj  

 1989 var værkstedschef i det daværende Dannebrog Værft A/S.
Man arbejdede på  

 det tidspunkt med 2 opgaver, som man begge havde påtaget sig for at  

 »overleve«.
Den ene opgave omfattede ombygning af et af  

 Mercandiarederiets skibe M/F »Heimdal« til indsættelse på  

 Storebælt.
Der var her aftalt en bestemt færdiggørelsesdato og fastsat  

 dagbøder for overskridelse af denne dato.
Den anden opgave omfattede  

 ombygning af en tysk minestryger M/S »Loreley«.
Under  

 midtvejsforhandlingerne, som fandt sted i denne periode, forsøgte man at få  

 aftalt et helt nyt lønsystem, således at det hidtidige bonussystem blev  

 begrænset, og en større del af indtjeningen lagt over på timelønnen.
Den  

 forlængede arbejdsnedlæggelse den 5. maj 1989 blandt arbejdsmændene havde  

 efter vidnets opfattelse samme baggrund som de øvrige arbejdsnedlæggelser,  

 nemlig de igangværende lønforhandlinger.
Det gjaldt også  

 arbejdsnedlæggelserne af et kvarters varighed den 8. maj 1989, som de  

 noterede 4 medlemmer af Specialarbejderforbundet i Danmark deltog i, idet de  

 var beskæftiget i rørafdelingen og nedlagde arbejdet sammen med rørfolkene.  

 Vidnet er bekendt med, at man under det faglige møde denne dag drøftede  

 bonusspørgsmålet vedrørende et bestemt skib.
Arbejdsnedlæggelsen må derfor  

 naturligt siges at have samme baggrund som de øvrige arbejdsnedlæggelser.  

 Under normale forhold varskoer man overarbejde på den måde, at vedkommende  

 mester henvender sig til folkene og aftaler med disse, hvem af dem der kan  

 arbejde over, hvorefter varskosedlerne udfyldes og fordeles til kontoret,  

 porten, tillidsmanden og mester selv.
Er situationen imidlertid unormal, som  

 tilfældet var i april-maj 1989, begynder vedkommende mester fra en ende af og  

 spørger hver enkelt, om han kan arbejde over.
Når svaret herefter systematisk  

 er et nej, udfyldes der ingen varskosedler, men laves en liste over de  

 medarbejdere, som har vægret sig ved at arbejde over.
Overarbejdsvægringerne  

 medførte for det ene skibs vedkommende en forsinkelse på 4 dage.
Tillidsrepræsentant (SID) Hans Rubin Max har forklaret, at han ikke selv  

 var til stede på arbejdspladsen den 5. maj 1989, fordi han afspadserede  

 overarbejde hele dagen.
Han har imidlertid fået at vide, at grunden til den  

 længere arbejdsnedlæggelse denne dag blandt SID's medlemmer var, at disse var  

 utilfreds med nogle malere, som de foregående dage havde sprøjtemalet uden  

 maske og med tilsidesættelse af andre sikkerhedsforanstaltninger.
Det havde  

 man drøftet igennem under mødet den pågældende dag og havde som afslutning  

 herpå lavet henvendelsen til virksomheden, hvori man gav udtryk for sin  

 utilfredshed med forholdene.
Vidnet må erkende, at de sidste linier i  

 henvendelsen burde have stået for sig selv og ikke sammen med det øvrige, for  

 det var ikke lønforhandlingerne, drøftelsen på mødet havde drejet sig om.  

 SID-folkene har ikke deltaget i nogen arbejdsnedlæggelse den 8. maj 1989. De  

 4 SID-medlemmer, som virksomheden har noteret herfor, arbejdede ganske vist i  

 rørafdelingen, men var afskåret fra at deltage i det klubmøde, som var  

 anledning til arbejdsnedlæggelsen blandt Blik- og Rørs og Dansk Metals  

 medlemmer, idet de ikke er medlemmer af klubben.
Det er vidnets opfattelse,  

 at den udarbejdede opgørelse over overarbejdsvægringerne ikke kan tages som  

 bevis for, at overarbejde systematisk er blevet nægtet udført, dels fordi man  

 kunne have spurgt også andre end de på listerne anførte og måske fået et  

 bekræftende svar fra dem, dels fordi det ikke fremgår af opgørelsen eller i  

 øvrigt er oplyst under sagen, at den enkeltes vægring ved at arbejde over  

 ikke var berettiget af personlige grunde.
Vidnet har ikke modtaget  

 varskosedler for de 5 SID- medlemmer, som havde givet tilsagn om at møde  

 henholdsvis lørdag den 6. og søndag den 7. maj 1989, men som udeblev.
 Foranlediget af denne forklaring har klagerne med rettens tilladelse under  

 domsforhandlingen fremlagt de til portvagten afleverede kopier af  

 varskosedlerne vedrørende disse 5 medarbejdere.
Tillidsrepræsentant (Metal) Torben Jørgensen har forklaret, at han og en  

 række kolleger på et tidspunkt, da de var næsten færdige med arbejdet på  

 minestrygeren, blev spurgt, om de kunne arbejde over 2. pinsedag den 15. maj  

 1989. Spørgsmålet blev stillet »med et smil på læben«, så det var  

 åbenbart blot stillet for at få et nej.
Vidnet svarede, at det kunne han  

 godt, men at han gerne ville vide, hvad han skulle lave, for de var jo i  

 realiteten færdige med arbejdet.
Der kunne i hvert fald slet ikke være så  

 mange mand i arbejde ombord, som man havde varskoet til overarbejde.
Tillidsrepræsentant (Blik og Rør) Jørgen Nielsen har forklaret, at  

 arbejdsnedlæggelsen den 8. maj 1989 skyldtes, at man skulle have afsluttet en  

 diskussion om et bonusspørgsmål vedrørende et tidligere udført arbejde på en  

 nybygning nr. 192. Arbejdsnedlæggelsen havde således intet at gøre med de  

 løbende lønforhandlinger.
SID-folkene deltog ikke i denne arbejdsnedlæggelse.  

 Vidnet bestrider, at han har nægtet at arbejde over.
Til støtte for påstanden har klagerne anført, at de indklagede med et par  

 undtagelser har taget bekræftende til genmæle over for bodspåstanden for så  

 vidt angår de overenskomststridige arbejdsnedlæggelser.
Af den skriftlige  

 udtalelse af 5. maj 1989 fremgår klart, at også SID-folkenes forlængede  

 arbejdsnedlæggelse denne dag som baggrund havde de lønforhandlinger, som  

 havde givet anledning til de øvrige arbejdsnedlæggelser, således at den  

 fornødne systematik er til stede.
Det samme gælder arbejdsnedlæggelserne den  

 8. maj 1989, som også de 4 SID-medlemmer efter bevisførelsen må antages at  

 have deltaget i, og som netop var foranlediget af forhandlinger om  

 bonussystemet, der indgik som en del af forhandlingerne om det nye lønsystem.  

 Hvad overarbejdsvægringerne angår, må det lægges til grund, at disse blev  

 iværksat systematisk med samme formål som arbejdsnedlæggelserne og således  

 var overenskomststridige.
Dette erkendte de indklagede da også både ved  

 fællesmødet den 6. maj og under retsmødet i Arbejdsretten den 11. maj 1989.  

 Den omstændighed, at der i samme periode er udført overarbejde af andre, er  

 uden betydning for afgørelsen af, om overarbejdsvægringerne var  

 overenskomststridige eller ej.
Det samme gælder indsigelsen om, at varskoet  

 overarbejde efter de ansattes mening var unødvendigt, idet afgørelsen heraf  

 tilkommer virksomhedens ledelse.
Der er intet grundlag for at bedømme  

 overarbejdsvægringerne mildt, idet man fra virksomhedens side har overholdt  

 de regler, der gælder for iværksættelse og varsling af overarbejde.
De indklagede har anført, at det efter bevisførelsen må lægges til grund,  

 at SID-folkenes forlængede arbejdsnedlæggelse den 5. maj 1989 skyldtes, at  

 man ønskede at drøfte også andre problemer end problemerne i relation til de  

 igangværende lønforhandlinger.
De ekstra 5 kvarter, som arbejdsnedlæggelsen  

 varede, havde således ingen systematisk sammenhæng med de øvrige  

 arbejdsnedlæggelser og kan derfor ikke være bodspådragende.
Det samme gælder  

 arbejdsnedlæggelsen den 8. maj 1989, som SID-folkene i øvrigt slet ikke  

 deltog i.
Efter bevisførelsen må det endvidere antages, at  

 overarbejdsvægringerne alene har været begrundet i personlige forhold, som  

 efter overenskomstens § 12 kan begrunde, at man er berettiget til at sige nej  

 til at arbejde over.
Man har i øvrigt blot spurgt nogle og ikke alle  

 tilstedeværende medarbejdere, om de ville arbejde over, og har ikke givet de  

 adspurgte lejlighed til at undersøge hjemme, om de kunne arbejde over på de  

 pågældende tidspunkter, inden de er blevet noteret for overarbejdsvægring.  

 Ved udmålingen af en eventuel bod for overarbejdsvægringerne må der i hvert  

 fald tages hensyn hertil og til, at der efter det foreliggende er varslet  

 overarbejde i videre omfang end nødvendigt.
 Arbejdsretten skal udtale:
Arbejdsnedlæggelsen den 5. maj 1989 varede gennemsnitligt 5 kvarter  

 længere for de medlemmer af Specialarbejderforbundet i Danmark, som deltog i  

 arbejdsnedlæggelsen, end for de øvrige strejkende medarbejdere, efter det  

 foreliggende fordi man under det faglige møde drøftede også andre problemer  

 end problemerne i relation til de igangværende lønforhandlinger.
Som  

 afslutning på mødet vedtog klubben imidlertid en udtalelse til virksomhedens  

 ledelse, hvori man til sidst opfordrede ledelsen »til reelt at sætte sig  

 til forhandlingsbordet, så vi kan få løst den igangværende  

 lønforhandling.« Under disse omstændigheder lægger retten til grund, at  

 også de lønmæssige uoverensstemmelser, som var årsag til såvel de tidligere  

 som de senere erkendt overenskomststridige arbejdsnedlæggelser, er blevet  

 drøftet under det forlængede møde, der således må anses som led i den  

 systematiske aktion, der var iværksat af de indklagede medlemmer af de 6  

 forbund.
Arbejdsnedlæggelsen den 8. maj 1989 varede kun et kvarter og omfattede kun  

 en beskeden del af de medarbejdere, som i øvrigt deltog i de  

 overenskomststridige arbejdsnedlæggelser i den omhandlede periode.
I  

 klageskriftet til Arbejdsretten er anført, at arbejdet »blev genoptaget  

 den 8. maj 1989 ved normal arbejdstids begyndelse, men igen nedlagt den 9.  

 maj 1989 kl. 12.00.« Under hensyn hertil og til de afgivne forklaringer  

 om baggrunden for det afholdte klubmøde lægger retten til grund, at  

 arbejdsnedlæggelsen den pågældende dag var uden systematisk sammenhæng med de  

 øvrige arbejdsnedlæggelser i den omhandlede periode og således ikke  

 bodspådragende.
Det er herefter ufornødent for retten at tage stilling til,  

 om de 4 medlemmer af Specialarbejderforbundet i Danmark med rette er noteret  

 for arbejdsnedlæggelse den pågældende dag.
 Med den anførte undtagelse vil de i arbejdsnedlæggelserne deltagende  

 arbejdere fra de 6 forbund herefter være at anse med sædvanlig timebod,  

 udmålt efter de takster for henholdsvis almindelig og skærpet bod, som var  

 gældende for arbejdsnedlæggelser, der fandt sted inden den 15. juni 1989.
Efter bevisførelsen, herunder den af driftschef Hartvig Jensen afgivne  

 forklaring, lægger retten til grund, at der i den omhandlede periode har  

 fundet overarbejdsvægringer sted i det omfang, som fremgår af den fremlagte  

 opgørelse.
Såvel under fællesmødet den 6. maj 1989 som under det forberedende  

 retsmøde i Arbejdsretten den 11. maj 1989 erkendte man fra arbejderside, at  

 overarbejdsvægringerne var overenskomststridige, men bestred, at de kunne  

 betragtes om led i en systematisk aktion.
Henset til omfanget af  

 overarbejdsvægringerne finder retten det imidlertid ubetænkeligt at lægge til  

 grund, at også disse var led i den lønaktion, som var iværksat i den  

 omhandlede periode gennem de erkendt overenskomststridige systematiske  

 arbejdsnedlæggelser.
Den herfor forskyldte bod findes for hver enkelt, der  

 har nægtet at udføre overarbejde, at kunne fastsættes til 50 kr. for hver  

 overarbejdsvægring.
 T h i k e n d e s f o r r e t :
 Til Dansk Arbejdsgiverforening skal de på sagens bilag 1 anførte medlemmer  

 af Specialarbejderforbundet i Danmark, Dansk Metalarbejderforbund, Blik- og  

 Rørarbejderforbundet i Danmark, Snedker- og Tømrerforbundet i Danmark,  

 Træindustriforbundet i Danmark og Dansk El-Forbund hver betale en bod, der  

 for ufaglærte fastsættes til 20 kr., for faglærte til 24 kr., for hver time,  

 hvori de har deltaget i arbejdsnedlæggelser i tiden fra den 14. april 1989  

 til og med den 11. maj 1989, dog at der ikke skal betales bod for  

 arbejdsnedlæggelsen den 8. maj 1989, og til 30 kr., henholdsvis 34 kr., for  

 hver time, hvori de har deltaget i arbejdsnedlæggelser i tiden fra den 12.  

 maj til og med den 16. maj 1989.
 Til Dansk Arbejdsgiverforening skal de pågældende medlemmer endvidere hver  

 især betale en bod på 50 kr. for hver gang, de har deltaget i  

 overenskomststridige overarbejdsvægringer i det omhandlede tidsrum.
 I sagsomkostninger skal de indklagede betale 2.000 kr. til Arbejdsretten.
