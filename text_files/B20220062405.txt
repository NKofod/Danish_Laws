Bekendtgørelse om film- og tv-produktionsuddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Billedmediernes Faglige Udvalg fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Film- og tv-produktionsuddannelsen har som erhvervsuddannelse som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Selvstændig, innovativ og kreativ udførelse af alle arbejdsprocesser, der forekommer inden for uddannelsen, under iagttagelse af gældende miljø- og sikkerhedsbestemmelser.
 2) Selvstændig og effektiv planlægning og varetagelse af almindeligt forekommende arbejdsopgaver inden for uddannelsen på grundlag af teknisk faglige, kreative, innovative almene og personlige kompetencer.
 3) Identifikation af tekniske og andre fejl samt videreformidling af disse.
 4) Beherskelse af planlægningsredskaber og videreformidling af et planlagt audiovisuelt forløb til medarbejdere og udenforstående.
 5) Sikring af optimal teknisk kvalitet i relation til det påtænkte anvendelsesformål.
 6) Kreativ opgaveløsning, planlægning, strukturering af arbejdsprocesser og løsning af uforudsete problemer.
 7) Analyse og forståelse af audiovisuelle udtryk i deres historiske og kulturelle kontekst.
 Stk. 2. Eleven eller lærlingen skal nå de uddannelsesmål, som er fastsat for det trin eller speciale, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, film- og tv-assistent, niveau 4 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med specialet film- og tv-produktionstekniker (trin 2), niveau 5 i den danske kvalifikationsramme for livslang læring.
Varighed § 2. Uddannelsen varer fra 3 år til 5 år og 6 måneder, jf. dog stk. 3. Uddannelsens varighed er inklusive grundforløbets 1. og 2. del, der hver er på 20 skoleuger, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
Stk. 2. For lærlinge, der gennemfører uddannelsen som erhvervsuddannelse for unge, varer uddannelsens hovedforløb på trin 1, film- og tv-assistent, 2 år, hvoraf skoleundervisningen udgør 25 skoleuger fordelt på mindst to skoleperioder.
For uddannelsens speciale (trin 2) varer hovedforløbet yderligere 2 år og 6 måneder, hvoraf skoleundervisningen udgør 25 skoleuger fordelt på mindst tre skoleperioder.
Stk. 3. For lærlinge, der gennemfører uddannelsen som erhvervsuddannelse for voksne (euv-forløb), varer hovedforløbet på trin 1, film- og tv-assistent, 1 år og 11 måneder, hvoraf skoleundervisningen udgør 20 skoleuger.
For uddannelsens speciale (trin 2) varer hovedforløbet yderligere 2 år og 6 måneder, hvoraf skoleundervisningen udgør 25 skoleuger.
 Stk. 4. For forløb efter § 66 y, stk. 1, nr. 2, i lov om erhvervsuddannelser (euv2-forløb) opdeles den i stk. 3 nævnte skoleundervisning på trin 1 i mindst to skoleperioder og på specialet (trin 2) i mindst to skoleperioder.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-5.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan anvende it til faglig informationssøgning og kommunikation.
 2) Eleven eller lærlingen kan udføre arbejdsopgaver inden for film- og tv-produktion under hensyntagen til arbejdsrelevant ergonomi samt sikkerheds- og miljømæssige krav.
 3) Eleven eller lærlingen kan, på baggrund af kendskab til film og tv-branchen og sin egen rolle i organisationen, selvstændigt planlægge, koordinere og udføre enkle arbejdsprocesser.
 4) Eleven eller lærlingen kan tage initiativ til samarbejde med andre om løsning af opgaver inden for branchen.
 5) Eleven eller lærlingen kan selvstændigt udføre digital billedbehandling og anvende forskellige filformater.
 6) Eleven eller lærlingen kan forklare og anvende eksisterende faglig dokumentation i en praktisk arbejdsproces, i forbindelse med film- og tv-produktion.
 7) Eleven eller lærlingen kan i sit arbejde demonstrere forståelse for æstetiske, sansemæssige og kompositoriske grundregler for visuel kommunikation.
 8) Eleven eller lærlingen kan redegøre for branchens produkter, koncepter og ideer og deres anvendelsesområder.
 9) Eleven eller lærlingen kan orientere sig i almindelig jura i forhold til rettigheder over billeder, lyd og optagelser.
 Stk. 3. Eleven eller lærlingen skal have følgende kompetencer med præstationsstandarden rutineret niveau:
 1) Eleven eller lærlingen kan selvstændigt vælge og anvende materialer og udstyr til enkle opgaver inden for kameraarbejde, belysning, lyd og redigering i forbindelse med film- og tv-produktion.
 2) Eleven eller lærlingen kan selvstændigt foretage valg af teknikker og hensigtsmæssige arbejdsmetoder til fremstilling af film- og tv-produktionstekniske produkter.
 3) Eleven eller lærlingen kan selvstændigt udvikle og skabe visuel kommunikation samt udføre billedbehandling.
 Stk. 4. Eleven eller lærlingen skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på E-niveau, bestået.
 Stk. 5. Eleven eller lærlingen skal have opnået følgende certifikater eller lignende:
 1) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan udføre alle arbejdsprocesser, der forekommer inden for det område, uddannelsen retter sig mod, selvstændigt, innovativt og kreativt.
 2) Lærlingen kan identificere tekniske og andre fejl og kommunikere disse videre.
 3) Lærlingen kan assistere ved arbejdsfunktioner vedrørende kamera-uplining, belysningsopgaver, gripfunktioner og produktionskoordinering.
 4) Lærlingen kan beherske planlægningsredskaber og kommunikere et planlagt audiovisuelt forløb til medarbejdere og udenforstående.
 5) Lærlingen kan sikre optimal teknisk kvalitet i relation til det påtænkte anvendelsesformål.
 6) Lærlingen kan arbejde selvstændigt og i teams.
 7) Lærlingen kan vise kreativitet og være innovativ i opgaveløsningen.
 8) Lærlingen kan analysere og forstå audiovisuelle udtryk i deres historiske og kulturelle kontekst.
 9) Lærlingen kan planlægge og strukturere arbejdsprocesser herunder løse uforudsete problemer.
 10) Lærlingen kan koble relevant teori til tilrettelæggelse, udførelse og evaluering af konkrete arbejdsopgaver fra oplæringsvirksomheden.
 11) Lærlingen kan selvstændigt og kreativt gennemføre planlægning, tilrettelæggelse, optagelse, bearbejdning og afvikling af produktioner samt medvirke ved udarbejdelsen af databaserede, integrerede medieprodukter.
 Stk. 2. Kompetencemålene nr. 1-10, jf. stk. 1, gælder for alle lærlinge på hovedforløbet.
 Stk. 3. Kompetencemål nr. 11, jf. stk. 1, gælder for specialet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve på trin 1 afholdes som en del af sidste skoleperiode.
Prøven afholdes af skolen i samråd med det faglige udvalg.
Prøven udgør en svendeprøve.
Prøven skal afdække lærlingens opnåede kompetencer inden for uddannelsen.
Prøven bedømmes efter 7-trinsskalaen.
Prøven skal kun aflægges af elever, som afslutter uddannelsen med trin 1.
Stk. 2. Prøven består af en individuel skriftlig prøve og en mundtlig prøve, der tager udgangspunkt i en case inden for det uddannelsesspecifikke fag, lærlingen har valgt.
Den skriftlige prøve udarbejdes inden for en varighed af 3 timer og skal omfatte emnerne kameraarbejde, klipning, lys og lyd.
Den mundtlige prøve varer 30 minutter, inklusive votering.
Lærlingen har en forberedelsestid på 45 minutter til den mundtlige prøve.
Spørgsmålene tildeles ved lodtrækning.
Censorerne er tilstede under den mundtlige prøve.
Stk. 3. Prøven bedømmes af en eksaminator og to censorer (skuemestre). De to censorer udpeges af det faglige udvalg.
Den endelige karakter for hver af prøverne fremkommer som et gennemsnit af de tre bedømmeres karakterer.
Den endelige karakter for trinprøven som helhed fremkommer som et gennemsnit af de tre gennemsnitskarakterer.
Prøven er bestået, når lærlingen mindst har opnået karakteren 02 for både den skriftlige prøve og den mundtlige prøve.
 Stk. 4. Prøvens grundelementer er følgende:
 1) Mål og krav for prøven er, at lærlingen skal vise opnåelse af kompetencer indenfor uddannelsens kerneområder for trin 1, som er følgende:
 a) Lyssætning.
 b) Lydoptagelse og -bearbejdning.
 c) Kameraarbejde.
 d) Redigering.
 2) Eksaminationsgrundlaget er den skriftlige prøve og caseopgaven.
 3) Bedømmelsesgrundlaget er den skriftlige prøve og lærlingens mundtlige præstation ved eksaminationen i caseopgaven.
4) Bedømmelseskriterierne for prøven danner baggrund for en helhedsvurdering af målopfyldelsen.
De generelle bedømmelseskriterier for prøven er følgende:
 a) Lærlingens faglige viden om udstyr og redigering anvendt i film- og tv-produktion.
 b) Lærlingens evne til at inddrage praksiserfaringer i caseopgaven.
 c) Lærlingens evne til at kommunikere og argumentere for faglige valg og overvejelser i caseopgaven.
 Stk. 5. For at der kan udstedes skolebevis, skal eleven have bestået alle fag i hovedforløbet.
 Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
§ 7. Uddannelsens afsluttende prøve på trin 2 afholdes som en del af sidste skoleperiode.
Prøves afholdes af skolen i samråd med det faglige udvalg.
Prøven udgør en svendeprøve.
Prøven skal afdække lærlingens opnåede kompetencer inden for uddannelsen.
Prøven bedømmes efter 7-trinsskalaen.
 Stk. 2. Prøven består af en skriftlig opgave, en mundtlig prøve og en praktisk opgave, som har følgende indhold og varighed mv.:
1) Den skriftlige opgave skal løses inden for en varighed af 4 timer og skal omfatte emnerne kameraarbejde, belysning, lydarbejde, redigering, efterbehandling af billed- og lydoptagelse, produktionstilrettelæggelse og audiovisuelle udtryk.
Opgaven skal løses individuelt.
2) Den mundtlige prøve tager udgangspunkt i lærlingens portfolio, der udgøres af lærlingens indsamlede arbejder gennem hele uddannelsesforløbet, og har en varighed på maksimalt 45 minutter inklusive votering.
Censorerne er tilstede under prøven.
3) Den praktiske opgave består af en fri fagopgave i form af en produktion, der skal have en varighed af mindst 3 minutter og højst 15 minutter.
Den praktiske opgave skal løses inden for en varighed af 15 fortløbende arbejdsdage.
Den praktiske opgave kan løses individuelt eller i grupper.
Lærlingen bliver eksamineret mundtligt i opgaven.
Eksaminationen kan gennemføres som individuel prøve eller som gruppeprøve.
Eksaminationen har en varighed af 45 minutter pr. lærling.
Ved gruppeprøve har eksaminationen en varighed på op til 45 minutter pr. lærling.
Ved gruppeprøve bedømmes gruppedeltagerne individuelt.
Nærmere retningslinjer for prøven er fastsat i det faglige udvalgs skuemestervejledning.
Stk. 3. Prøven bedømmes af en eksaminator og to censorer (skuemestre). De to censorer er udpeges af det faglige udvalg.
Ved bedømmelsen giver eksaminator og de to censorer i forening én karakter for hver af de tre dele, henholdsvis den skriftlige prøve, portfoliopræsentationen og den praktiske opgave.
Den endelige karakter fremkommer som et gennemsnit af de tre karakterer.
Prøven er bestået, når lærlingen mindst har opnået karakteren 02 for henholdsvis den skriftlige prøve, produktionen og præsentationen af portfolioen.
 Stk. 4. Prøvens grundelementer er følgende:
 1) Mål og krav for prøven er, at lærlingen skal vise opnåelse af kompetencer indenfor uddannelsens kerneområder for trin 2, som er følgende:
 a) Lyssætning.
 b) Lyd.
 c) Kameraarbejde.
 d) Redigering.
 e) Programtilrettelæggelse.
 2) Eksaminationsgrundlaget er den skriftlige prøve, lærlingens portfolio og lærlingens produktion i den praktiske opgave.
 3) Bedømmelsesgrundlaget er den skriftlige prøve, produktionen og præsentationen af denne samt lærlingens mundtlige præstation over portfolio.
4) Bedømmelseskriterierne for prøven danner baggrund for en helhedsvurdering af målopfyldelsen.
De generelle bedømmelseskriterier for prøven er følgende:
 a) Lærlingens evne til at inddrage praksiserfaringer.
 b) Lærlingens evne til at kommunikere og argumentere for faglige valg af teknikker og arbejdsmetoder.
 c) Lærlingens evne til at skabe illusioner i forbindelse med produktioner.
 d) Lærlingens evne inden for lyssætning.
 e) Lærlingens evne inden for lydproduktion.
 f) Lærlingens redegørelse for stilmæssige overvejelser og valg.
 g) Lærlingens evne inden for framing billedkomposition.
 h) Lærlingens evne inden for redigering herunder skabelse fremdriftskomponenter.
 Stk. 5. For at der kan udstedes skolebevis, skal lærlingen have bestået alle fag i hovedforløbet.
 Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 445 af 7. maj 2018 om film- og tv-produktionsuddannelsen ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 445 af 7. maj 2018 om film- og tv-produktionsuddannelsen anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
