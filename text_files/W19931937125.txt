 En arbejdsgiver havde ikke ret til refusion af dagpenge, idet det ikke  

 med tilstrækkelig sikkerhed var godtgjort, at lønmodtageren havde været fuldt  

 uarbejdsdygtig på grund af sygdom.
 SAGSFREMSTILLING:
 Kommunen traf afgørelse om, at arbejdsgiveren ikke havde ret til refusion  

 af dagpenge for udbetalt løn for perioden 14. - 19. december 1991, idet der  

 ikke var lægelig dokumentation for, at fraværet skyldtes sygdom.
 Lønmodtageren havde være sygemeldt fra den 30. november - 19. december  

 1991. Hun blev den 22. oktober 1991 opsagt til fratræden pr. 29. februar  

 1992.
Arbejdsgiveren havde ikke afkrævet lønmodtageren lægeerklæring i  

 forbindelse med det omhandlede sygefravær.
Der forelå alene en tro- og  

 loveerklæring dateret af lønmodtageren den 2. december 1991. Tro- og  

 loveerklæringen dækkede et sygefravær den 28. og 29. november 1991.
 Efter sygefraværet frem til 19. december 1991 havde såvel kommunen som  

 arbejdsgiveren rettet henvendelse til lønmodtageren med henblik på  

 fremskaffelse af lægelig dokumentation af fraværet, men lønmodtageren havde  

 ikke reageret på henvendelserne.
 Efter Dagpengeudvalgets beslutning blev afgørelsen i sagen truffet af  

 opmanden.
 AFGØRELSE:
 Arbejdsgiveren havde ikke ret til refusion af dagpenge for udbetalt løn i  

 perioden 14. - 19. december 1991.
 Ifølge dagpengelovens § 26, stk. 1, er en arbejdsgiver, der yder løn under  

 fravær fra arbejdet på grund af sygdom, berettiget til at få udbetalt de  

 dagpenge, som lønmodtageren ellers ville have ret til fra kommunen.
 Det er en betingelse for lønmodtagerens ret til dagpenge, at der  

 foreligger fuld uarbejdsdygtighed på grund af sygdom, jf. dagpengelovens § 5,  

 stk. 1.
 Opstår der tvivl om lønmodtagerens uarbejdsdygtighed, og kræves  

 uarbejdsdygtigheden nærmere dokumenteret, f.eks. ved lægelige erklæringer, må  

 det efter sammenhængen mellem dagpengelovens § 5 og § 26 komme arbejdsgiveren  

 til skade, hvis dokumentationen ikke kan tilvejebringes, således at  

 arbejdsgiveren mister retten til refusion.
 Efter oplysningerne i sagen, herunder indholdet af tro- og loveerklæringen  

 af 2. december 1991, der er den eneste dokumentation for uarbejdsdygtighed,  

 som foreligger, findes det ikke med tilstrækkelig sikkerhed godtgjort, at  

 lønmodtageren har været fuldt uarbejdsdygtig på grund af sygdom, jf.  

 dagpengelovens § 5, stk. 1.
 Lønmodtageren havde derfor ikke haft krav på dagpenge, og arbejdsgiveren  

 dermed heller ikke krav på refusion fra kommunen.
 Dagpengeudvalget tiltrådte således kommunens afgørelse.
