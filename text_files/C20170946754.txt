Orientering om ændring af lov om retssikkerhed og administration på det sociale område (Mellemkommunal refusion ved efterværn) Til samtlige kommuner m.fl.
Folketinget har i dag vedtaget lovforslag L 177 om ændring af lov om retssikkerhed og administration på det sociale område.
Det vedtagne lovforslag vedhæftes som bilag 1.
 Med lovændringen genetableres adgangen til mellemkommunal refusion for udgifter til unge mellem 18 og 22 år, der er i efterværn, når efterværnet finder sted i en anden kommune end den, der har truffet afgørelse om anbringelse af den unge uden for hjemmet før det fyldte 18. år.
 Baggrunden for lovforslaget er, at Ankestyrelsen den 8. december 2016 traf en principafgørelse 87-16, der indebærer, at der som udgangspunkt ikke er adgang til mellemkommunal refusion i disse tilfælde efter den hidtil gældende bestemmelse i retssikkerhedslovens § 9 c, stk. 4. Det fremgår af afgørelsen, at den også har bagudrettet virkning.
 Med lovændringen er fremadrettet fastsat i retssikkerhedslovens § 9 c, stk. 4, at den kommune, der har truffet afgørelse om anbringelse af en et barn eller en ung under 18 år uden for hjemmet, har pligt til at betale mellemkommunal refusion, hvis der etableres efterværn for den unge efter servicelovens § 76, stk. 3, i en anden kommune end den, der i sin tid traf afgørelse om anbringelsen.
 Lovændringen træder i kraft den 1. juni 2017 og omfatter efterværn, der finder sted fra dette tidspunkt.
Den kommune, hvor efterværnet finder sted, har efter lovændringen ret til refusion i forbindelse med efterværn, der foregår efter den 1. juni 2017. Det gælder både for efterværn, der iværksættes efter den 31. maj 2017, og for efterværn, der er iværksat inden dette tidspunkt.
I sidstnævnte tilfælde gælder retten til refusion altså for den periode af efterværnet, der ligger efter den 31. maj 2017.
 Med hensyn til efterværn, der har fundet sted inden den 1. juni 2017, er ved lovændringen bagudrettet indført en ordning, der neutraliserer den økonomiske virkning af Ankestyrelsens principafgørelse 87-16.
 Hensigten med neutraliseringsordningen er:
  Kommuner, der har betalt refusion for efterværn, der er foregået før 1. juni 2017, skal ikke kræve tilbagebetaling af den allerede betalte refusion under henvisning til principafgørelse 87-16.
  Kommuner, der på grund af den nævnte principafgørelse ikke eller ikke fuldt ud har modtaget refusion i forbindelse med efterværn, der er foregået før den 1. juni 2017, har ret til et beløb svarende til den ikke modtagne refusion.
 Neutraliseringsordningen er fastsat i ændringsloven § 2. Heri er bl.a. fastsat, at kommuner, der anmoder om og modtager tilbagebetaling af tidligere betalt refusion under henvisning til principafgørelse 87-16, skal betale et tilsvarende beløb til den kommune, hvor efterværnet finder sted eller har fundet sted.
 Hensigten er ikke, at kommunerne faktisk skal rejse tilbagebetalingskrav og derefter tilbagebetale tilsvarende beløb, men derimod at kommunerne hverken har pligt eller anledning til at rejse sådanne krav.
 Såvel den fremadrettede refusionsadgang som den bagudrettede neutraliseringsordning er nærmere beskrevet med eksempler i bemærkningerne til det fremsatte lovforslag L 177. Lovforslaget vedhæftes som bilag 2. Om den fremadrettede ordning henvises navnlig til bemærkningerne til § 1 på side 7-8. Om den bagudrettede neutraliseringsordning henvises til bemærkningerne til § 2 på side 8-10.
Børne- og Socialministeriet, den 23. maj 2017 Anita Hørby Bilag 1 Lovforslag L 177 som vedtaget til lov om ændring af lov om retssikkerhed og administration på det sociale område Bilag 1 indeholder lovforslag L 177 som vedtaget til lov om ændring af lov om retssikkerhed og administration på det sociale område.
 Lovforslaget er udeladt her, da det forefindes på Folketingets hjemmeside.
Bilag 2 Lovforslag L 177 som fremsat til lov om ændring af lov om retssikkerhed og administration på det sociale område Bilag 2 indeholder lovforslag L 177 som fremsat til lov om ændring af lov om retssikkerhed og administration på det sociale område.
 Lovforslaget er udeladt her, da det forefindes på Folketingets hjemmeside.
