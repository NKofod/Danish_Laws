Beretning afgivet af Social- og Ældreudvalget den 15. juni 2022 Beretning over Forslag til folketingsbeslutning om mere fleksibel hjælp til borgere med handicap i forbindelse med flytning mellem kommuner og efter det fyldte 18. år [af Charlotte Broman Mølbæk (SF) m.fl.]:
1. Politiske bemærkninger Socialdemokratiet, Venstre, Socialistisk Folkeparti, Radikale Venstre, Enhedslisten, Det Konservative Folkeparti, Dansk Folkeparti, Nye Borgerlige, Karina Adsbøl (UFG), Liselott Blixt (UFG) og Marie Krarup (UFG) Et flertal i udvalget (udvalget med undtagelse af LA) er enigt om, at der i forlængelse af Forespørgsel nr.
F 32 (folketingsåret 2020-21) om overgangen til voksenlivet for unge med et fysisk eller psykisk handicap og dette beslutningsforslag snarest muligt og allersenest straks efter afslutningen på Ankestyrelsens undersøgelse vedrørende overgangen til voksenlivet for unge med handicap indkaldes til forhandlinger om:
1. Hvordan der kan skabes bedre rammer for overgangen til voksentilværelsen for unge med handicap efter det fyldte 18 år.
I den sammenhæng skal man både have fokus på unge med handicap, der har svært ved at opnå uddannelses- eller beskæftigelsestilknytning, men også på unges mulighed for at opnå den bedste livskvalitet og de bedste udviklingsmuligheder med en hel eller delvis fortsættelse af den praktiske hjælp og de hjælpemidler, den unge modtog før det fyldte 18. år.
2. Hvordan det kan undgås, at borgere med handicap oplever markante brud i den tildelte praktiske hjælp og pleje efter flytning til en ny kommune med et andet serviceniveau.
I den forbindelse bør mulighederne for at beholde sin hjælp i op til 2 år ved flytning undersøges.
 Frie Grønne, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 24. februar 2022 og var til 1. behandling den 29. april 2022. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
