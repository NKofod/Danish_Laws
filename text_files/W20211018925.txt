Erstatningsansvarsloven § 26  godtgørelse for tort, nævnets j. nr. 20-520-08849 Under et besøg hos sin halvbror faldt ansøger i søvn i halvbrorens seng, med sit tøj på, efter at de havde set en film sammen.
Mens ansøgeren sov, trængte hendes halvbror op i hende vaginalt, og da hun vågnede, var hun på grund af omstændighederne i chok og følte ikke, at hun kunne bevæge sig eller snakke.
Skadevolderen blev dømt for overtrædelse af straffelovens § 216, stk. 1, nr. 2, 2. led til dels jf. § 21, § 225, jf. § 216, stk. 1, nr. 2, 2. led og § 210, stk. 2 og 3 til dels jf. § 21, voldtægt og forsøg herpå samt andet seksuelt forhold end samleje med sin halvsøster ved at have masseret hendes klitoris, trængt op i hende vaginalt og forsøgt at trænge op i hende analt.
Først da skadevolder forsøgte at trænge op i ansøger analt, sagde ansøger stop og rejste sig fra sengen.
 Nævnet tilkendte ansøger en godtgørelse på 40.000 kr. for tort efter EAL § 26. Nævnet lagde ved udmålingen vægt på, at der var tale om en voldtægt efter dagældende straffelovs § 216, stk. 1, nr. 2 (udnyttelse af person i hjælpeløs tilstand), og at der dermed ikke var anvendt vold eller trusler i forbindelse med voldtægten.
