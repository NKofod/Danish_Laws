Ankestyrelsens principafgørelse P-1-08 om fratrædelsesgodtgørelse - beregning - indtægtsgrundlag - førtidspension Resume:
Fratrædelsesgodtgørelse skulle indgå i indtægtsgrundlaget ved beregning af førtidspension med det beløb, der efter ligningsloven skulle medregnes til den personlige indkomst.
Beløbet skulle omregnes til årsbasis.
Det betød, at beløbet for den enkelte måned skulle ganges med 12.
 Det således beregnede indtægtsgrundlag skulle herefter indgå ved beregningen af førtidspensionen i de 2 måneder som fratrædelsesgodtgørelsen dækkede.
 Love:
Lov om social pension - lovbekendtgørelse nr. 484 af 29. maj 2007 - § 33, stk. 3 Sagsfremstilling:
En førtidspensionist fik i december 2006 udbetalt en fratrædelsesgodtgørelse.
Fratrædelsesgodtgørelsen svarede til 2 måneders løn.
 Kommunen traf afgørelse om, at fratrædelsesgodtgørelsen skulle omregnes til årsbasis og indgå i beregningsgrundlaget for pensionen i januar og februar 2007.
Nævnet stadfæstede kommunens afgørelse.
Nævnet fandt, at fratrædelsesgodtgørelsen skulle omregnes til årsbasis og medtages i beregningen i 2 måneder.
 Sagen blev behandlet i principielt møde med henblik på afklaring af praksis for beregning af forventet indkomst, når borgeren modtog fratrædelsesgodtgørelse.
 Afgørelse:
 Ankestyrelsen var enig i det sociale nævns afgørelse.
 Ifølge praksis skulle fratrædelsesgodtgørelse indgå i indtægtsgrundlaget ved beregningen af førtidspensionen med det reducerede beløb, som efter ligningsloven skulle medregnes i den personlige indkomst.
 Herefter skulle beløbet for den enkelte måned ganges med 12. Fratrædelsesgodtgørelsen omregnet til årsbasis skulle herefter indgå i pensionsberegningen for de måneder som fratrædelsesgodtgørelsen svarede til.
Ankestyrelsen lagde vægt på, at førtidspensionisten fik udbetalt en fratrædelsesgodtgørelse svarende til 2 måneders løn den 1. december 2006. Førtidspensionisten orienterede kommunen herom ved indsendelse af lønseddel den 8. december 2006.
 Ankestyrelsen lagde endvidere vægt på, at indtægten fra en fratrædelsesgodtgørelse, der vedrørte en nærmere angivet, dokumenteret periode, kun skulle indgå i den angivne, dokumenterede periode.
 Ankestyrelsen vurderede på den baggrund, at kommunen korrekt havde medtaget fratrædelsesgodtgørelsen omregnet til årsbasis i pensionsberegningen for januar og februar 2007.
