Nr LSF 54 Forslag til Lov om ændring af lov om private vejrettigheder (Lovens  

 ikrafttræden for områder, der hører under Københavns og Frederiksberg  

 Kommuner) Fremsat af justitsministeren (Bjørn Westh) den 17. november 1994 Vedtaget ved tredjebehandling den 16. december 1994 Lov nr. 1101 af 21/12/1994 § 1 I lov nr. 143 af 13. april 1938 om private vejrettigheder foretages  

 følgende ændring:
 § 6 affattes således:
» § 6. Denne lov træder i kraft den 1. juli 1938. Loven gælder  

 ikke for Færøerne og Grønland, men kan ved kongelig anordning helt eller  

 delvis sættes i kraft for disse landsdele med de afvigelser, som de særlige  

 færøske og grønlandske forhold tilsiger.« § 2 Loven træder i kraft den 1. januar 1995.
Oprindeligt fremsat forslag § 1 I lov nr. 143 af 13. april 1938 om private vejrettigheder foretages  

 følgende ændring:
 1. § 6 affattes således:
» § 6. Denne lov træder i kraft den 1. juli 1938. Loven gælder  

 ikke for Færøerne og Grønland, men kan ved kongelig anordning helt eller  

 delvis sættes i kraft for disse landsdele med de afvigelser, som de særlige  

 færøske og grønlandske forhold tilsiger.« § 2 Loven træder i kraft den 1. januar 1995.
Bemærkninger til lovforslaget Almindelige bemærkninger 1. Indledning Lov om private vejrettigheder sikrer visse eksisterende private  

 vejrettigheders gyldighed over for tredjemand uden tinglysning, når vejen er  

 angivet på matrikelkortet.
 Formålet med dette lovforslag er at sætte loven i kraft i Københavns og  

 Frederiksberg kommuner, således at den gælder i hele landet.
2. Baggrunden for lovforslaget Reglerne i lov om private vejrettigheder har bl.a. sammenhæng med  

 lovgivningen om den matrikulære registrering af fast ejendom, idet den  

 grundlæggende betingelse for, at disse vejrettigheder kan opnå beskyttelse  

 over for tredjemand uden tinglysning er, at vejen er optaget på  

 matrikelkortet.
Indtil den 1. april 1991, hvor lov nr. 137 af 7. marts 1990 om udstykning  

 og anden registrering i matriklen (udstykningsloven) trådte i kraft, gjaldt  

 der forskellige regler om bl.a. betingelserne for udstykning m.v. i  

 henholdsvis Københavns og Frederiksberg kommuner og resten af landet, og  

 København og Frederiksberg indtog i det hele en særstilling på  

 matrikelvæsenets område.
Dette var baggrunden for, at man - efter ønske fra  

 de to kommuner - ved gennemførelsen af lov om private vejrettigheder i 1938  

 undtog de områder, der hørte under København og Frederiksberg, fra loven.
 Efter den nye udstykningslov er de matrikulære regler i det væsentlige ens  

 i hele landet.
Efter udstykningslovens § 18 må der ikke ske udstykning, matrikulering  

 eller arealoverførsel, såfremt der derved vil fremkomme en samlet fast  

 ejendom eller et særskilt beliggende areal af en sådan ejendom, som ikke har  

 adgang til offentlig vej.
Det er således en betingelse for udstykning m.v.,  

 at der forinden er sikret vejadgang til arealet.
Hvis adgangen til offentlig  

 vej skal ske ad privat fællesvej, skal vejen efter lovens § 18, stk. 2, være  

 optaget på matrikelkortet.
Hvis en privat vej er optaget på matrikelkortet, er den som ovenfor nævnt  

 i medfør af lov om private vejrettigheder som hovedregel beskyttet mod  

 tredjemand uden tinglysning.
Da loven om private vejrettigheder ikke gælder i  

 København og på Frederiksberg, kan denne enkle metode til at sikre en  

 eksisterende vejadgang imidlertid ikke anvendes i disse kommuner.
 Københavns og Frederiksberg kommuner har over for Justitsministeriet  

 udtrykt ønske om, at lov om private vejrettigheder nu kommer til at omfatte  

 deres områder.
 På denne baggrund foreslås det, at lov om private vejrettigheder sættes i  

 kraft i Københavns og Frederiksberg kommuner.
3. Lovforslagets økonomiske og administrative konsekvenser Lovforslaget skønnes ikke at have økonomiske eller administrative  

 konsekvenser af betydning for det offentlige.
 Lovforslaget skønnes ikke at have erhvervsøkonomiske konsekvenser.
4. Høring Et udkast til dette lovforslag har været til høring hos Københavns  

 Kommune, Frederiksberg Kommune, Præsidenten for Københavns Byret samt Retten  

 på Frederiksberg.
Bemærkninger til lovforslagets enkelte bestemmelser Til § 1 Bestemmelsen om undtagelse af de områder, der ved ikrafttrædelsen af lov  

 om private vejrettigheder (1. juli 1938) hørte under Københavns og  

 Frederiksberg kommuner, findes i lovens § 6, som desuden indeholder  

 ikrafttrædelsesreglen og en bestemmelse om lovens ikrafttræden på Færøerne.
Det foreslås, at den pågældende del af § 6 udgår, således at loven  

 fremover i sin helhed gælder for de områder, der hører under Københavns og  

 Frederiksberg kommuner.
Endvidere foreslås en redaktionel ændring af  

 bestemmelsen om lovens ikrafttræden på Færøerne.
Det foreslås endelig, at der  

 fastsættes en udtrykkelig bestemmelse vedrørende lovens ikrafttræden i  

 Grønland.
Til § 2 Bestemmelsen indeholder ikrafttrædelsesreglen.
