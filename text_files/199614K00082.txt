Nr BTL 82 Betænkning over Forslag til lov om ændring af lov om kemiske stoffer og  

 produkter (Forbud mod besiddelse og strengere straf)   

 Nr L 82 1996-97, 1. samling Afgivet af Miljø- og Planlægningsudvalget Afgivet: 19970514 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget en skriftlig henvendelse fra Foreningen af  

 Danske Kemiske Industrier.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Miljø- og energiministeren har over for udvalget tilkendegivet, at  

 lovforslagets forslag til ny § 48 om tilbagetagelse for egen regning af  

 solgte kemiske stoffer, produkter og varer, når der konstateres overtrædelse  

 af loven eller regler fastsat i henhold til loven, finder anvendelse på  

 stoffer, produkter og varer, hvor salget var ulovligt på salgstidspunktet.
Miljø- og energiministeren har endvidere tilkendegivet, at det ikke er  

 hensigten med forslagets § 4 a, som giver mulighed for at regulere  

 besiddelsen af kemiske stoffer, produkter og varer, særskilt at forbyde  

 virksomheder at besidde kemiske stoffer og produkter, som virksomheden  

 lovligt fremstiller med henblik på eksport, uanset at salg eller anvendelse  

 heraf i Danmark er forbudt eller ikke godkendt.
Anvendelse af bemyndigelsen i  

 forslagets § 4 a vil ske i overensstemmelse hermed.
I det omfang fremstilling med henblik på eksport skal reguleres, vil dette  

 ske med hjemmel i lovens eksisterende bestemmelser desangående, særligt § 8.  

 § 8 indeholder hjemmel til at indføre forbud mod eksport af kemiske stoffer,  

 produkter og varer, når det vurderes miljø- eller sundhedsmæssigt nødvendigt,  

 herunder til opfyldelse af internationale aftaler, således som det er sket  

 f.eks. i forbindelse med reguleringen af PCP og CFC m.v.
Man skal være  

 opmærksom på, at muligheden for at fastsætte sådanne forbud i visse  

 situationer kan være begrænset af internationale forpligtelser.
 På spørgsmålet om en opprioritering af tilsynet med overholdelse af  

 kemikalielovgivningen har miljø- og energiministeren oplyst, at han har  

 besluttet at styrke tilsynet gennem tilførsel af yderligere ressourcer.  

 Samtidig foregår der i øjeblikket en kortlægning af tilsynsbehovet, og på  

 baggrund heraf vil det fremtidige ressourcebehov på kemikalieområdet blive  

 vurderet.
Kemikalietilsynet vil endvidere blive styrket indholdsmæssigt bl.a. gennem  

 en opprioritering af informationsindsatsen over for producenter, importører,  

 forhandlere og brugere af kemiske stoffer og produkter.
Derudover vil  

 kampagner målrettet mod overholdelsen af bestemte dele af lovgivningen også  

 blive opprioriteret.
Kampagnerne tjener det dobbelte formål at finde og  

 straffe de konkrete overtrædere og gennem mediedækningen, som ofte er  

 omfattende, at informere bredt om reglerne.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer) lovforslaget til  

vedtagelse uændret.
Et mindretal inden for flertallet (Socialistisk Folkepartis medlem af  

 udvalget) er enig med Enhedslisten i, at et generelt forbud mod at eksportere  

 kemikalier, der ikke er godkendt i afsenderlandet, fra f.eks. et OECD-land  

 til et ikke OECD-land ville være et klart fremskridt.
Socialistisk Folkeparti  

 er dog ikke enig i udformningen af den nye § 8. Løsningen skal findes i  

 internationale forhandlinger og aftaler.
Socialistisk Folkeparti kan heller ikke støtte, at der indsættes en ny § 8  

 a, der forbyder såvel fysiske som juridiske personer bosiddende i Danmark at  

 være ejer eller medejer af en virksomhed i udlandet, såfremt virksomheden  

 producerer kemiske stoffer, der ikke kan sælges eller anvendes i Danmark.
Der  

 kan være klimamæssige, kulturelle eller andre begrundelser for, at et stof er  

 tilladt anvendt i et land, men ikke i Danmark.
Det kunne f.eks. være stoffer  

 til bekæmpelse af tropesygdomme.
Socialistisk Folkeparti mener på den  

 baggrund, at et generelt forbud kan komme til at virke uforståeligt.
 Socialistisk Folkeparti kan derfor ikke støtte ændringsforslagene og vil  

 stemme hverken for eller imod ændringsforslagene.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og vil stemme imod de  

 stillede ændringsforslag.
 Et andet mindretal (Enhedslistens medlem af udvalget) indstiller  

 lovforslaget til vedtagelse med de stillede ændringsforslag.
Mindretallet finder det inkonsekvent at forbyde besiddelse af kemiske  

 stoffer uden også at forbyde produktion af de samme stoffer.
Derfor har  

 Enhedslisten stillet ændringsforslag.
 Baggrunden for Enhedslistens ændringsforslag nr. 1 er, at det er udtryk  

 for en dobbeltmoralsk holdning at tillade produktion af stoffer, som i  

 Danmark findes miljømæssigt uforsvarlige at anvende.
Mens Danmark på narkoområdet har en officiel politik, hvor produktion af  

 ulovlige stoffer er mest strafbart, salg strafbart, medens besiddelse er  

 mindst strafbart, er holdningen tilsyneladende omvendt, når det gælder dansk  

 industri og farlige kemiske stoffer.
Her er brug og besiddelse ulovligt, salg  

 er halvulovligt, og produktion er lovligt.
 Enhedslisten ønsker med ændringsforslaget at få sat en stopper for denne  

 dobbeltmoral, som alene skyldes hensynet til profit og overskud - et hensyn,  

 som virker endnu mere dobbeltmoralsk i den aktuelle sag med Cheminova, hvor  

 overskuddet går til at finansiere forskningen på et af landets største  

 universiteter.
Miljøstyrelsen har oplyst, at »gennemførelse af ændringsforslaget vil  

 være i strid med såvel EU-reglerne som WTO-regelsættet i hvert fald for så  

 vidt angår de stoffer, produkter og varer, som i medfør af EU-regler skal  

 kunne produceres på dansk område, som f.eks. bekæmpelsesmidler som er  

 godkendt i en medlemsstat.« Enhedslisten er ikke enig i denne vurdering, der må bero på en  

 misforståelse.
Et produktionsforbud vil ikke være i strid med EU's regler i  

 det omfang, det drejer sig om pesticider, der til enhver tid lovligt er gjort  

 forbudt at anvende og besidde eller ikke er tilladt at anvende og besidde i  

 Danmark.
Enhedslisten er fuldt ud klar over, at de internationale  

 handelsorganisationer EU og WTO netop har til formål at hindre enkeltlande i  

 at føre en fornuftig og etisk miljøpolitik.
Imidlertid er det en national  

 afgørelse, om man vil finde sig i denne overnationale styring af  

 miljøpolitikken, og Enhedslisten ønsker med ændringsforslaget at få belyst,  

 om der er partier i det danske Folketing, som mener, at hensynet til EU, WTO  

 og en dansk gifteksport vejer tungere end hensynet til tusindvis af  

 landarbejdere, som slås ihjel og invalideres som følge at en fortsat  

 tilladelse til produktion og eksport af kemikalier, som vi i Danmark ikke vil  

 udsætte vor egen befolkning for.
 Baggrunden for ændringsforslag nr. 2 er, at det er udtryk for en  

 dobbeltmoralsk holdning at tillade dansk kapital, herunder gennem statslige  

 støtteordninger, at bidrage til produktion af stoffer, som i Danmark findes  

 miljømæssigt uforsvarlige at anvende.
 Enhedslisten ønsker med ændringsforslaget at få sat fokus på en  

 forretningsmoral, hvor hensynet til profit og overskud går forud for  

 miljøpolitik og etisk forretningsmoral.
 Miljøstyrelsen har oplyst, at en gennemførelse af ændringsforslaget  

 »formentlig vil stride mod EF-traktatens bestemmelser, særligt  

 bestemmelserne om etableringsret og kapitaloverførsel samt andre  

 internationale investeringsaftaler«.
Enhedslisten er fuldt ud klar over, at den øgede internationalisering af  

 kapitalen og dens beskyttende handelsorganisationer EU og WTO netop har til  

 formål at hindre enkeltlande i at føre en fornuftig og etisk miljøpolitik.  

 Imidlertid er det en national afgørelse, om man vil finde sig i denne  

 overnationale styring af miljøpolitikken.
Enhedslisten ønsker med  

 ændringsforslaget at gøre opmærksom på, at man nationalt kan vælge at slå  

 bremserne i, men at det selvfølgelig kræver et opgør med de internationale  

 organisationer, som netop forsøger at indhylle de enkelte nationer i deres  

 spind, og hvor det enkeltes lands handlefrihed løbende udhules.
 ÆndringsforslagAf et mindretal (EL):
 Til § 1 1) Efter nr. 1 indsættes som nyt nummer:
 »01) § 8 affattes således:
»§ 8. Det er forbudt at producere stoffer, produkter og  

 varer, der indeholder eller afgiver kemiske stoffer eller produkter, såfremt  

 disse ikke kan sælges eller anvendes i Danmark i overensstemmelse med lovens  

 regler eller regler udstedt i medfør heraf.«» 2) Efter nr. 1 indsættes som nyt nummer:
 »02) Efter § 8 indsættes som ny paragraf:
»§ 8 a.
Det er forbudt for såvel fysiske som juridiske  

 personer bosiddende i Danmark at være ejer eller medejer af en virksomhed i  

 udlandet, såfremt denne virksomhed producerer stoffer, produkter eller varer,  

 der indeholder eller afgiver kemiske stoffer eller produkter, der ikke kan  

 sælges eller anvendes i Danmark i overensstemmelse med lovens regler eller  

 regler udstedt i medfør heraf.«» 3) I den under nr. 5 foreslåede affattelse af § 59, stk.  

 1, nr. 1, indsættes efter ordet »overtræder«: »§ 8, § 8  

 a,».
Bemærkninger Til nr. 1 Ændringsforslaget indebærer, at produktion af stoffer, produkter  

 og varer, som enten er forbudt i medfør af loven, eller som ikke er godkendt  

 til anvendelse i Danmark, jf. lovens kapitel 7, er forbudt.
 Til nr. 2 Ændringsforslaget indebærer, at det er forbudt at eje eller være  

 medejer af en virksomhed i udlandet uden for det danske rigsfællesskabs  

 grænser, der producerer stoffer, produkter eller varer, som enten er forbudt  

 i medfør af loven, eller som ikke er godkendt til anvendelse i Danmark, jf.  

 lovens kapitel 7. Såvel virksomhed som ejerskab skal forstås bredt, således  

 at organisationsform såvel som omfanget af ejerskabet, f.eks. gennem aktier,  

 er underordnet.
 Til nr. 3 Med ændringsforslaget belægges overtrædelse af bestemmelserne i  

 ændringsforslag nr. 1 og 2 med straf af bøde, hæfte eller fængsel i indtil 2  

 år på tilsvarende måde som andre overtrædelser af lov om kemiske stoffer og  

 produkter.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
Dansk  

 Folkeparti havde ikke medlemmer i udvalget.
Ændringsforslag Af miljø- og energiministeren:
 Til § 3 4) Datoen »den 1. juni 1997« ændres til:  

 »den 1. juli 1997«.
Bemærkninger Til nr. 4 Grundet tidspunktet for 3. behandling af lovforslaget er det  

 nødvendigt at ændre ikrafttrædelsesdatoen.
