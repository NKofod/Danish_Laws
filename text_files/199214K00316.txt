Nr BTL 316 Betænkning over Forslag til lov om ændring af lov om social bistand  

 (Supplerende tilskud til forældre på orlov til børnepasning)   

 Nr L 316 1992-93, 1. samling Afgivet af Socialudvalget Afgivet: 19930618 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret .
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling og  

 kan ikke stemme for det af mindretallet stillede ændringsforslag.
 Mindretallet kan ikke støtte lovforslaget, da det ikke giver de samme  

 muligheder for alle familier.
 Det er besynderligt, at regeringen med dette lovforslag alene vil  

 tilgodese de personer, der i forvejen får et stort tilskud fra det offentlige  

 i form af 80 pct. af dagpengemaksimum.
 Mindretallet ønsker, at der skal indføres en generel mulighed for, at  

 kommunerne kan give tilskud til privat børnepasning med den ene betingelse,  

 at barnet ikke må optage en plads i den offentlige pasningsordning.
Mindretallet kan iøvrigt henvise til lovforslag nr.
L 82 (om adgang for  

 kommunerne til at yde tilskud til børnepasning samt indførelse af friere valg  

 for forældrene af dagtilbud til deres børn), som er fremsat af den tidligere  

 regering.
 Et andet mindretal (Socialistisk Folkepartis medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og kan ikke  

 stemme for det af mindretallet stillede ændringsforslag og bemærker i øvrigt:
 For mindretallet er det helt afgørende, at personer i social nød skal have  

 den nødvendige hjælp.
Det er til gengæld ikke rimeligt, at staten kræver penge op med den ene  

 hånd for så at dele de samme penge ud til de samme mennesker igen.
Det er  

 ikke rimeligt, da der forsvinder millioner af kroner i administration gennem  

 denne ordning.
Millioner af kroner, som borgerne går glip af.
Mindretallet mener ikke, at det er en offentlig opgave at subsidiere  

 personer, som frivilligt har valgt at blive forældre, blot fordi de er blevet  

 forældre.
Det gælder såvel direkte tilskud som forskellige andre former for  

 tilskud i form af orlovsordninger m.v.
 Da mindretallet er imod en statsfinansieret orlovsordning, kan  

 mindretallet naturligvis ikke støtte en udvidelse af ordningen.
 Hvis forældre ønsker den ene eller anden form for tilskud til orlov, må  

 det bygge på en aftale mellem arbejdsmarkedets parter.
 ÆndringsforslagAf et mindretal (SF):
 Til § 1 1) I den under nr. 1 foreslåede § 69 b  

 affattes stk. 1 således:
»Kommunalbestyrelsen giver et supplerende tilskud til forældre, der  

 modtager orlovsydelse til børnepasning, jf. lov om orlov.
Tilskuddet kan ikke  

 gives, når grundlaget for orlovsydelsen er modtagelse af kontanthjælp, jf.  

 lov om orlov § 9, stk. 3.« Bemærkninger Til nr. 1 Det er forslagsstillernes tanke, at kommunalbestyrelsen er  

 forpligtet til at yde supplerende hjælp til samme persongruppe, som er  

 omfattet af reglerne om orlov til børnepasning i den foreslåede lov om orlov  

 (L 273).
De økonomiske konsekvenser af ændringsforslaget skal forhandles med  

 kommunerne, idet kommunerne skal have kompensation for merudgiften, jf.
Det  

 udvidede Totalbalanceprincip.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd.
Lilli Gyldenkilde (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF)  

 Else Winther Andersen (V) Eva Kjer Hansen (V) Bertel Haarder (V) Steffen  

 Kjærulff-Schmidt (FP) Dorit Myltoft (RV) Lysholm Christensen (KRF) fmd.
