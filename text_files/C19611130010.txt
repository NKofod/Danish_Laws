 Efter undersøgelse af mulighederne for at gennemføre begrænsninger i  

 arbejdet ved de danske diplomatiske repræsentationer i Norge og Sverige har  

 udenrigsministeriet oplyst, at danske myndigheder ikke i fuldt omfang  

 anvender den bestående adgang til at rette henvendelsse direkte til  

 vedkommende myndigheder i disse lande.
 I den anledning skal man efter udenrigsministeriets henstilling henlede  

 opmærksomheden på de i justitsministeriets cirkulære nr. 160 af 14. november  

 1958 om indbyrdes retshjælp mellem Danmark, Norge og Sverige indeholdte  

 bestemmelser om direkte fremsendelse til vedkommende norske eller svenske  

 myndighed af begæringer om forkyndelser og optagelse af bevis.
 Oplysning om adressen på den norske eller svenske myndighed, til hvilken  

 en begæring om forkyndelse eller optagelse af bevis skal rettes, vil om  

 fornødent kunne indhentes hos Københavns politis oplysningscentral,  

 Politigården, København K., telefon(01)14 14 48. Iøvrigt er der i Nordisk  

 kriminalteknisk Tidsskrift 1959, nr. 6-7, hvoraf eksemplarer er udsendt til  

 anklagemyndigheden og politiet, optaget en fortegnelse over de nordiske  

 politi- og anklagemyndigheder.
 Ved fremsendelse af anmodninger om afhøring af parter, sigtede, vidner  

 eller andre bør det af hensyn til vedkommende norske eller svenske myndighed  

 så udførligt som muligt angives, hvilke spørgsmål der ønskes besvaret,  

 således at afhøringen kan foregå på grundlag heraf.
 P.M.V.
Vilhelm Boas /P.
Christensen.
