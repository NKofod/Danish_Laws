 Arbejdsformidlingskontorerne.
I.
Arbejdsformidlingens tilbudspligt.
I henhold til lov om arbejdsformidling og arbejdsløshedsforsikring har  

 arbejdsformidlingen til opgave som et neutralt, landsomfattende system at  

 foretage vederlagsfri formidling af arbejdskraft og i forbindelse hermed at  

 yde bistand ved valg af erhverv og uddannelse, jfr. lov om  

 erhvervsvejledning.
Arbejdsformidlingen skal betjene arbejdssøgende og  

 arbejdsgivere fra alle erhverv og stillingsgrupper.
 I denne formålsbestemmelse ligger dels, at arbejdsformidlingen skal bistå  

 den enkelte arbejdssøgende med at fremskaffe et arbejde, som svarer til  

 pågældendes ønsker og forudsætninger, dels at arbejdsformidlingen skal bistå  

 den enkelte arbejdsgiver med at fremskaffe medarbejdere, der er i besiddelse  

 af de ønskede kvalifikationer m.v.
Med hensyn til arbejdsformidlingens bistand til den arbejdssøgende må der  

 lægges vægt på, at der gives den pågældende mulighed for at vurdere det  

 foreliggende arbejdstilbud.
Heri ligger, at der må foreligge så  

 fyldestgørende oplysninger som muligt om arbejdets art, arbejdspladsen og om  

 de økonomiske forhold i forbindelse med anvisningen som fastsat i  

 arbejdsdirektoratets AF.cirkl.nr.257/72 af 14. juli 1972 vedrørende  

 oplysninger om løn- og arbejdsvilkår, hvoraf bl.a. fremgår, at et medlem, som  

 i tilslutning til en arbejdsanvisning rejser tvivl med hensyn til de tilbudte  

 løn- og arbejdsvilkår, dog skal møde hos arbejdsgiveren til den aftalte tid,  

 medmindre det forinden gennem pågældendes egen henvendelse til den faglige  

 organisation er konstateret, at de tilbudte vilkår ikke er eller har kunnet  

 gøres overenskomstmæssige, ligesom arbejdsformidlingen i tilfælde, hvor sådan  

 tvivl rejses, er forpligtet til at opfordre den arbejdssøgende til omgående  

 at tage kontakt med sin faglige organisation.
Før der fremlægges arbejdstilbud, må arbejdsformidlingen derfor være nøje  

 informeret om, hvilke ønsker den arbejdssøgende har med hensyn til  

 beskæftigelse, samt hvilke forudsætninger pågældende har for at bestride den  

 således ønskede beskæftigelse.
Når disse ønsker foreligger, bør  

 arbejdsformidlingen tilstræbe at fremlægge tilbud svarende hertil - såvidt  

 muligt en række arbejdstilbud, således at den arbejdssøgendes valg træffes på  

 det bredest mulige grundlag.
 Hvis arbejdsformidlingen imidlertid skønner, at den arbejdssøgendes  

 forudsætninger ikke er tilstrækkelige til, at han kan bestride et arbejde som  

 ønsket, eller der lokalt ikke er behov for den således tilbudte arbejdskraft,  

 må den arbejdssøgende straks orienteres herom, således at man i fællesskab  

 kan drøfte andre beskæftigelsesmuligheder.
II.
Tilbud om arbejde uden for hjemstedet.
 I tilfælde, hvor ledigheden strækker sig ud over sædvanlig  

 »skifteledighed«, og der ikke umiddelbart er udsigt til, at den  

 arbejdssøgende kan skaffe sig arbejde lokalt enten ved egen hjælp eller  

 gennem bistand fra arbejdsformidlingen, kan der blive tale om at fremlægge  

 tilbud om arbejde i større eller mindre afstand fra den arbejdssøgendes  

 hjemsted.
 Før der anvises arbejde til en person langt fra dennes hjemsted, må det  

 nøje undersøges, om der kan skaffes arbejdskraft til anvisningsstedet fra et  

 sted nærmere ved dette.
 Der bør være afgørende forskel på tilfælde, hvor der anvises arbejde af en  

 sådan forventet varighed og i en sådan afstand fra hjemstedet, at der normalt  

 må forudsættes skift af bopæl, og tilfælde, hvor dette ikke må forudsættes.
Ved afgørelsen af spørgsmålet, om der skal anvises arbejde langt fra  

 hjemstedet, skal der tages afgørende hensyn til, om pågældende er forsørger  

 eller ikke-forsørger, såvel ved spørgsmålet om anvisning skal finde sted  

 eller ej, som ved spørgsmålet om, hvor langt borte der i givet fald anvises  

 arbejde.
Specielt for forsørgere må der endvidere bl.a. tages hensyn til hele  

 familiesituationen, og der må herved ses på, om vedkommende har børn,  

 specielt mindreårige, hjemmeboende børn, om både mand og hustru har arbejde  

 uden for hjemmet, og (af hensyn til problemet med børnepasning) om en af dem  

 eller begge har forskudte arbejdstider.
 Ved fremlæggelsen af tilbud om arbejde så langt fra hjemstedet, at en  

 flytning af bolig kommer på tale enten permanent eller for kortere tid, er  

 det af afgørende betydning, at arbejdsformidlingen giver den arbejdssøgende  

 en grundig orientering ikke alene om arbejdets art og varighed m.v., men også  

 om boligforholdene på det eventuelle tilflytningssted.
 Under drøftelserne med den arbejdssøgende af beskæftigelsesmuligheder uden  

 for hjemstedet skal den pågældende nøje orienteres om muligheder for at  

 modtage mobilitetsfremmende ydelser i medfør af arbejdsløshedslovens §§ 13 -  

 19.
 III.Særlige regler for medlemmer af anerkendte arbejdsløshedskasser.
For arbejdssøgende, der er medlemmer af en anerkendt arbejdsløshedskasse,  

 vil der i kraft af medlemskabet være en forpligtelse til at begrunde et  

 afslag på et arbejdstilbud.
Dette følger af arbejdsløshedslovens § 63, der i  

 stk. 1, nr. 1, bestemmer, at dagpenge ikke må udbetales til et medlem,  

 »som uden fyldestgørende grund vægrer sig ved at overtage et passende  

 arbejde, der anvises ham af arbejdsformidlingen, og for hvilket lønnen ikke  

 er lavere end den, som efter overenskomst mellem arbejdsgivere og  

 lønmodtagere gælder for tilsvarende arbejde.« Om denne bestemmelse bemærkes indledningsvis, at afgørelse af, om dagpenge  

 skal udbetales, træffes af den pågældende arbejdsløshedskasse.  

 Arbejdsformidlingens opgave i denne henseende er den, sædvanligvis efter  

 stedfunden kontakt med afdelingen, at indberette til arbejdsløshedskassen og  

 til arbejdsdirektoratet, når en vægring er konstateret.
 Arbejdsløshedskassens afgørelse kan indbringes for arbejdsdirektøren, der  

 tillige i sin egenskab af tilsynsmyndighed kan ændre en af en  

 arbejdsløshedskasse truffen afgørelse.
 Den endelige afgørelse træffes af ankenævnet for  

 arbejdsløshedsforsikringen.
 Betingelserne for bortfald af dagpengeretten iflg. § 63, stk. 1, nr. 1, er  

 som nævnt:
a.
Der skal være tale om et passende arbejde.
b.
Arbejdet skal være anvist af arbejdsformidlingen, jfr. foran I.
c.
Lønnen må ikke være lavere end den, som efter overenskomst mellem  

 arbejdsgivere og lønmodtagere gælder for det tilsvarende arbejde.
d.
Vægringen skal være sket uden fyldestgørende grund.
 Specielt bemærkes:
 ad a om begrebet passende arbejde.
 Om arbejdet er passende må afgøres i det enkelte konkrete tilfælde.
 Det følger af § 63, stk. 2, at et arbejde godt kan være passende, selvom  

 det ligger uden for den pågældendes hidtidige fagområde, når blot medlemmet  

 har evner og kræfter til at udføre arbejdet, og når muligheden for at vende  

 tilbage til det hidtidige fagområde - hvortil medlemmet stadig har  

 tilknytning - ikke forringes væsentligt ved at overtage arbejdet.
I øvrigt må der ved afgørelse af, om arbejdet er passende, tages hensyn  

 til alle foreliggende relevante oplysninger om arbejdsvilkårene og om den  

 arbejdssøgendes faglige og personlige forhold.
Det følger dog af lovens  

 forudsætninger - og er også fastslået gennem lang tids praksis -, at  

 afstanden mellem hjemstedet og arbejdsstedet ikke i sig selv kan bevirke, at  

 arbejdet ikke er passende.
 ad d om begrebet fyldestgørende grund.
 Om en vægring er fyldestgørende begrundet, hvis overtagelse af arbejdet  

 nødvendiggør, at der skal tages ophold uden for hjemstedet, kan ikke besvares  

 generelt, men må afgøres efter de konkrete forhold.
 Den omstændighed, at medlemmet er familieforsørger, kan ikke i sig selv  

 fritage et medlem for at efterkomme anvisning til et arbejde uden for  

 hjemstedet, men det vil dog almindeligvis være naturligt først at søge  

 ikke-forsørgere anvist til sådant arbejde.
Ekstraordinære familiemæssige forhold kan indeholde en fyldestgørende  

 begrundelse for at vægre sig ved at overtage arbejde, der nødvendiggør ophold  

 uden for hjemstedet.
Et medlem er således blevet anset for berettiget til  

 dagpenge i tilslutning til en vægring, idet det blev oplyst, at hans hustru  

 var betydelig nervesvækket, og at der var mindreårige børn i hjemmet.
 Der bør tages hensyn til de arbejdsmarkedsmæssige forhold på hjemstedet,  

 således at anvisning til arbejde uden for hjemstedet ikke forceres frem, når  

 der inden for den nærmeste tid kan forudses at blive behov for arbejdskraften  

 på hjemstedet.
 Der bør ligeledes tages hensyn til, hvis et medlem kan dokumentere at have  

 mulighed for selv at skaffe sig arbejde på hjemstedet inden for den  

 allernærmeste tid.
 Som nævnt foran er konsekvenserne af en ikke fyldestgørende begrundet  

 vægring ved at overtage passende arbejde, at dagpengeretten bortfalder, jfr.  

 vedtægtens § 26, stk. 3.
 Det skal dog tilføjes, at konsekvent afvisning af arbejde uden for  

 hjemstedet i givet fald vil kunne medføre ikke blot, at dagpengeretten  

 bortfalder, men tillige at der rejses spørgsmål om pågældendes ret til  

 nydende medlemskab af kassen, jfr. lovens § 43, stk. 1.
