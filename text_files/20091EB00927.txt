Bilag 1 Beretning afgivet af Sundhedsudvalget den 19. maj 2010 Beretning over Forslag til folketingsbeslutning om forebyggende helbredsundersøgelser [af Lone Dybkjær (RV) m.fl.] 1. Udvalgsarbejdet Beslutningsforslaget blev fremsat den 12. november 2009 og var til 1. behandling den 11. december 2009. Beslutningsforslaget blev efter 1. behandling henvist til behandling i Sundhedsudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 4 spørgsmål til ministeren for sundhed og forebyggelse til skriftlig besvarelse, som indenrigs- og sundhedsministeren har besvaret.
2. Politiske bemærkninger Udvalget finder, at de forebyggende helbredsundersøgelser spiller en vigtig rolle i forhold til at give barnet de bedste betingelser for en sund udvikling både fysisk, psykisk og socialt.
Tilslutningen til undersøgelserne er høj.
Den er mere end 90 pct. til de tre undersøgelser, der ligger inden barnet fylder 1 år, hvorefter den falder til ca. 65 pct. ved 4-års-undersøgelsen, for at stige igen til ca. 80 pct. ved 5-års-undersøgelsen.
Når så relativt mange selv får aftalt en tid med egen praktiserende læge til undersøgelserne, skyldes det bl.a., at kendskabet til undersøgelserne er stort hos forældrene.
Baggrunden herfor er bl.a., at der ad flere kanaler gives information om de forebyggende helbredsundersøgelser både til vordende og til nybagte forældre.
Der er i udvalget enighed om, at der skal arbejdes på at øge tilslutningsgraden yderligere.
For at opnå dette skal der fokuseres på indsatsen over for de forældre, der ikke reagerer på informationen ved at få aftalt en tid med egen praktiserende læge.
Udvalget kan konstatere, at de praktiserende læger allerede i dag har mulighed for at tage kontakt til forældre til børn, der ikke tager imod tilbuddet om de forebyggende helbredsundersøgelser.
Derfor er rammerne til stede for at sætte ind med en styrket målrettet indsats over for de forældre, der ikke tager imod tilbuddet.
 Udvalget har noteret, at indenrigs- og sundhedsministeren vil tage initiativ til, at de relevante parter  Danske Regioner, KL og PLO  bliver inviteret til en drøftelse af mulighederne for at udnytte de eksisterende rammer bedre og mere målrettet for at øge tilslutningen til undersøgelserne yderligere.
