Tillægsbetænkning afgivet af Beskæftigelsesudvalget den 26. juni 2013 Tillægsbetænkning over Forslag til lov om ændring af lov om uddannelsesordning for ledige, som har opbrugt deres dagpengeret, lov om en aktiv beskæftigelsesindsats, lov om ferie og lov om kommunal udligning og generelle tilskud til kommuner (Forlængelse af uddannelsesordningen for ledige, målretning af 6 ugers selvvalgt uddannelse m.v.) [af beskæftigelsesministeren (Mette Frederiksen)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 28. maj 2013 og var til 1. behandling den 12. juni 2013. Lovforslaget blev efter 1. behandling henvist til behandling i Beskæftigelsesudvalget.
Udvalget afgav betænkning den 19. juni 2013. Lovforslaget var til 2. behandling den 26. juni 2013, hvorefter det blev henvist til fornyet behandling i Beskæftigelsesudvalget.
Møder Udvalget har, efter at lovforslaget blev henvist til fornyet udvalgsbehandling, behandlet lovforslaget i 1 møde.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra 3F Esbjerg Transport og Rejsearbejdere.dk.
 Beskæftigelsesministeren har over for udvalget kommenteret de skriftlige henvendelser til udvalget.
Spørgsmål Udvalget har under den fornyede behandling af lovforslaget stillet 7 spørgsmål til beskæftigelsesministeren til skriftlig besvarelse, som denne har besvaret.
3. Indstillinger Et flertal i udvalget (S, DF, RV, SF og EL) indstiller lovforslaget til vedtagelse med de af ministeren stillede ændringsforslag.
 Et mindretal i udvalget (V, LA og KF) indstiller lovforslaget til forkastelse og vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af beskæftigelsesministeren, tiltrådt af et flertal (S, DF, RV, SF og EL):
 1) Nr. 1 affattes således:
 »1. § 26 a, stk. 3, affattes således:
»Stk. 3. Uddannelsen kan tidligst påbegyndes efter de første 4 måneders sammenlagt ledighed og skal være afsluttet inden for de første 13 måneders sammenlagt ledighed for personer, der er fyldt 25 år, og inden for de første 10 måneders sammenlagt ledighed for personer, der ikke er fyldt 25 år.«« [Ændring af perioden, inden for hvilken 6 ugers selvvalgt uddannelse kan afholdes] 2) I det under nr. 2 foreslåede § 26 a, stk. 4, indsættes efter »uanset«: »kravet om forudgående ledighed i«.
[Præcisering af muligheden for at fortsætte en uddannelse som 6 ugers selvvalgt uddannelse, når uddannelsen er påbegyndt i en opsigelsesperiode forud for ledigheden] Bemærkninger Til nr. 1 I § 2, nr. 1 i lovforslaget, er det foreslået, at § 26 a, stk. 3, i lov om en aktiv beskæftigelsesindsats ændres således, at ledige dagpengemodtagere tidligst vil kunne påbegynde 6 ugers selvvalgt uddannelse efter de første 4 måneders sammenlagt ledighed.
Tidspunktet for, hvornår den selvvalgte uddannelse skal være afsluttet, er fastholdt uændret.
 Med ændringsforslaget foreslås § 26 a, stk. 3, i lov om en aktiv beskæftigelsesindsats affattet på en ny måde.
 Det foreslås fortsat, at ledige dagpengemodtagere tidligst vil kunne påbegynde 6 ugers selvvalgt uddannelse efter de første 4 måneders sammenlagt ledighed.
Som noget nyt foreslås det, at tidspunktet for, hvornår den selvvalgte uddannelse skal være afsluttet, fastsættes sådan, at personer, der er fyldt 25 år, ligesom i dag vil have en periode på 9 måneders sammenlagt ledighed, inden for hvilken de kan deltage i 6 ugers selvvalgt uddannelse, og at personer, der ikke er fyldt 25 år, ligesom i dag vil have en periode på 6 måneders sammenlagt ledighed, inden for hvilken de kan deltage i 6 ugers selvvalgt uddannelse.
Det betyder, at længden af perioden, hvori man kan deltage i selvvalgt uddannelse, er uændret i forhold til gældende lov.
 Ændringen betyder dermed, at den selvvalgte uddannelse tidligst kan påbegyndes efter de første 4 måneders sammenlagt ledighed og skal være afsluttet inden for de første 13 måneders sammenlagt ledighed, hvis personen er fyldt 25 år, og inden for de første 10 måneders sammenlagt ledighed, hvis personen ikke er fyldt 25 år.
 Betingelserne for ret til selvvalgt uddannelse skal i øvrigt være opfyldt.
Den foreslåede udvidelse af perioden, hvori ledige kan deltage i 6 ugers selvvalgt uddannelse, skønnes at medføre merudgifter til køb af kursusforløb på 12,0 mio. kr. i 2013 og 36,0 mio. kr. årligt herefter.
Heraf skønnes staten at få udgifter til refusion af kommunernes driftsudgifter på 5,1 mio. kr. i 2013 og 15,4 mio. kr. i 2014 og frem, mens kommunernes udgifter skønnes at komme til at udgøre 6,9 mio. kr. i 2013 og 20,6 mio. kr. årligt herefter.
Finansieringen af merudgifterne i 2015 og 2016 tilvejebringes fra den reserve til senere udmøntning, som er afsat som en del af aftale om midlertidig arbejdsmarkedsydelse.
Til finansiering af de merudgifter, som ændringsforslaget giver anledning til i 2013 og 2014, anvendes 15 mio. kr. fra Finansministeriets reserver, mens de resterende 33 mio. kr. findes ved omprioritering af et forventet mindreforbrug i forbindelse med en genbudgettering af finanslovens § 17.46.33. Jobpræmie for akutjob til ledige.
Til nr. 2 Med ændringsforslaget præciseres det, at forslaget til et nyt § 26, stk. 4, alene er en undtagelse fra kravet i forslaget til § 26, stk. 3, om, at selvvalgt uddannelse tidligst kan påbegyndes efter de første 4 måneders sammenlagt ledighed.
 Det præciseres dermed, at en uddannelse, som en person har påbegyndt i en opsigelsesperiode fra sit arbejde, og som personen efter forslaget til § 26, stk. 4, kan fortsætte med som selvvalgt uddannelse i op til 6 uger fra første ledighedsdag i dagpengeperioden, fortsat skal være afsluttet inden for den periode, som 6 ugers selvvalgt uddannelse i øvrigt skal være afsluttet inden for.
Det betyder, at for en person, der er fyldt 25 år, skal uddannelsen være afsluttet inden for de første 13 måneders sammenlagt ledighed, og for en person, der ikke er fyldt 25 år, skal uddannelsen være afsluttet inden for de første 10 måneders sammenlagt ledighed.
Der henvises til den foreslåede nyaffattelse af § 26, stk. 3, i ændringsforslag nr. 1 og bemærkningerne hertil.
 Betingelserne for ret til selvvalgt uddannelse skal i øvrigt være opfyldt.
Ane Halsboe-Jørgensen (S) Bjarne Laustsen (S) Jens Joel (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Eigil Andersen (SF) Anne Baastrup (SF) Ole Sohn (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Anni Matthiesen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 228 Bilagsnr.
