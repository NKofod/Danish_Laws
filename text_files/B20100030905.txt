Bekendtgørelse om penge- og realkreditinstitutters pligt til at offentliggøre Finanstilsynets vurdering af instituttet I medfør af § 347 a og § 373, stk. 4, i lov om finansiel virksomhed, jf. lovbekendtgørelse nr. 793 af 20. august 2009, fastsættes:
Anvendelsesområde § 1. Bekendtgørelsen finder anvendelse på penge- og realkreditinstitutter, jf. lov om finansiel virksomhed § 5, stk. 1, nr. 1, litra a og b.
Offentliggørelse § 2. Efter hver inspektion i et penge- eller realkreditinstitut udarbejder Finanstilsynet en redegørelse, som instituttet skal offentliggøre.
Redegørelsen beskriver Finanstilsynets vurdering af instituttet, herunder de centrale påbud, påtaler og risikooplysninger, som instituttet har modtaget fra Finanstilsynet.
 Stk. 2. Penge- og realkreditinstitutterne skal tillige uden for tilfældene i stk. 1 offentliggøre en redegørelse udarbejdet af Finanstilsynet, som indeholder de påbud, påtaler og risikooplysninger, der efter Finanstilsynets vurdering er af betydning for instituttets kunder, indskydere, øvrige kreditorer eller de finansielle markeder, hvorpå aktierne i instituttet handles.
 Stk. 3. En redegørelse efter stk. 1 eller 2 må ikke indeholde fortrolige oplysninger om kundeforhold eller oplysninger omfattet af § 12, stk. 1, i lov om offentlighed i forvaltningen.
 § 3. Offentliggørelse efter § 2, stk. 1 og 2, skal ikke ske, hvis det efter Finanstilsynets vurdering vil medføre uforholdsmæssig stor skade for instituttet, eller hvis efterforskningsmæssige hensyn taler imod offentliggørelse.
Stk. 2. Hvis offentliggørelse er undladt i henhold til stk. 1, skal der ske offentliggørelse, når de hensyn, der nødvendiggjorde undladelsen, ikke længere er gældende.
Dette gælder dog kun i op til 2 år efter beslutningen om udsættelse af offentliggørelse.
Formkrav til offentliggørelse § 4. Når instituttet har modtaget en redegørelse fra Finanstilsynet, jf. § 2, stk. 1 eller 2, skal instituttet offentliggøre redegørelsen på den sidste hverdag i det kvartal, som instituttet har modtaget redegørelsen i.
Instituttet skal offentliggøre redegørelsen på sin hjemmeside på et sted, hvor den naturligt hører hjemme.
Når instituttet har offentliggjort redegørelsen, skal dette meddeles til Finanstilsynet, som herefter ligeledes skal offentliggøre redegørelsen på sin hjemmeside.
Fjernelse af redegørelsen fra instituttets hjemmeside skal finde sted efter samme principper, som gælder for øvrige meddelelser, dog tidligst efter førstkommende generalforsamling.
Stk. 2. Samtidig med offentliggørelse efter stk. 1, 1. pkt., skal der indsættes et link til redegørelsen på hjemmesidens forside på en klar og iøjnefaldende måde.
Fjernelse af linket og en evt. tilknyttet tekst fra forsiden må tidligst ske, når disse har ligget på hjemmesidens forside i 8 sammenhængende uger, dog tidligst efter førstkommende generalforsamling.
 Stk. 3. For tilsynsreaktioner, der offentliggøres i medfør af lov om finansiel virksomhed § 354 a, stk. 1, og lov om værdipapirhandel m.v. § 84 c, stk. 1, finder denne bekendtgørelses § 4, stk. 1, 3. pkt., ikke anvendelse.
 Stk. 4. Hvis instituttet kommenterer Finanstilsynets redegørelse efter § 2, stk. 1 og 2, skal dette ske i forlængelse af redegørelsen, og kommentarerne skal være klart adskilt herfra.
 Stk. 5. Regler om offentliggørelse efter de børsretlige regler går forud for denne bekendtgørelse.
Straffebestemmelse § 5. Med bøde straffes den, der undlader at efterkomme krav om offentliggørelse efter § 2, stk. 1 og 2, og bestemmelser herom i § 4, stk. 1, 2 og 4.
 Stk. 2. Der kan påbydes selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 6. Bekendtgørelsen træder i kraft den 1. april 2010.
