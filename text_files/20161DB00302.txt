Betænkning afgivet af Udvalget for Forretningsordenen den 8. december 2016 Betænkning over Forslag til folketingsbeslutning om ændring af forretningsorden for Folketinget (Udvidelse af ministres adgang til at søge orlov fra Folketinget) [af Søren Gade (V), Henrik Sass Larsen (S), Leif Mikkelsen (LA), Josephine Fock (ALT), Morten Østergaard (RV), Jacob Mark (SF) og Mette Abildgaard (KF)]:
1. Udvalgsarbejdet Beslutningsforslaget blev fremsat den 2. december 2016 og var til 1. behandling den 8. december 2016. Beslutningsforslaget blev efter 1. behandling henvist til behandling i Udvalget for Forretningsordenen.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (udvalget med undtagelse af DF og EL) indstiller beslutningsforslaget til vedtagelse uændret.
 Et mindretal i udvalget (DF og EL) indstiller beslutningsforslaget til forkastelse.
Dansk Folkepartis medlemmer af udvalget noterer sig, at indeværende forslag om udvidelse af ministres adgang til at søge orlov fra Folketinget vil give partier mulighed for at indkalde stedfortrædere til Folketinget for folketingsmedlemmer, der bliver ministre.
Dansk Folkeparti mener, at en sådan regel er helt urimelig.
Den tillader, at en minister kan nedlægge sit arbejde som folketingsmedlem, samtidig med at der indkaldes en stedfortræder til Folketinget, der skal aflønnes for at holde stolen i Folketingssalen varm for ministeren, indtil ministeren fratræder som minister.
Dansk Folkeparti konstaterer, at en lignende regel har været gældende tidligere.
Den blev indført i 1997 af S, RV, SF, CD og EL, men blev afskaffet i Folketingsåret 2004-05. I den forbindelse karakteriserede Venstre og Det Konservative Folkeparti i udvalgsbetænkningen reglen som »en særlig ordning for Det Radikale Venstre, hvorved partier skaffer sig et antal pladser i Folketingssalen, som resultatet ved sidste folketingsvalg ikke berettiger til«.
Dansk Folkeparti finder, at dette citat i dag stadig er meget relevant, og ser ingen grund til at indføre en regel, som blot vil føre til et overflødigt ekstra forbrug af skatteborgernes penge.
Enhedslistens medlemmer af udvalget er som udgangspunkt af den opfattelse, at det bør være muligt for folketingsmedlemmer fra mindre partier at få orlov fra Folketinget i perioder, hvor de pågældende er udnævnt som ministre.
Afgrænsningen af, hvem der skal være omfattet af muligheden, er dog alt for uklar i den foreslåede model.
Uklarheden er et resultat af en forhastet beslutningsproces, og det er efter Enhedslistens opfattelse stærkt kritisabelt, at den foreslåede model er blevet til som led i en politisk handel, hvor partierne bag aftalen gennemfører en kraftig forhøjelse af gruppestøtten til folketingsgrupperne uden en forudgående analyse af behovet herfor og uden at inddrage alle Folketingets partier i en nærmere drøftelse.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Pia Kjærsgaard (DF) fmd.
Henrik Dam Kristensen (S) nfmd.
Kristian Pihl Lorentzen (V) Christian Juhl (EL) Leif Mikkelsen (LA) Peter Skaarup (DF) Søren Espersen (DF) Martin Henriksen (DF) Søren Gade (V) Torsten Schack Pedersen (V) Jakob Ellemann-Jensen (V) Laura Lindahl (LA) Mette Abildgaard (KF) Benny Engelbrecht (S) Christine Antorini (S) Henrik Sass Larsen (S) Karen J.
Klint (S) Jakob Sølvhøj (EL) Josephine Fock (ALT) Morten Østergaard (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
