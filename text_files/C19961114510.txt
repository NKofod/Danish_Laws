 1. Efter § 2, stk. 3, i Miljøministeriets bekendtgørelse nr. 41 af  

 21. januar 1994 om skydevåben og ammunition, der må anvendes til jagt m.v.,  

 er det med virkning fra den 1. april 1996 ikke længere tilladt at medtage  

 eller anvende blyhaglpatroner til jagt.
 Ifølge våben- og eksplosivstoflovens § 2 a kan indehavere af jagttegn  

 uanset forbudet i lovens § 2, stk. 1, til eget brug erhverve, besidde,  

 bære og anvende bl.a. færdigladede blyhaglpatroner.
 Efter Justitsministeriets opfattelse bevirker det forhold, at det fra den  

 1. april 1996 er forbudt at anvende blyhaglpatroner til jagt, at disse  

 patroner ikke lovligt kan besiddes til jagtformål alene på baggrund af  

 et jagttegn.
Jagttegnsindehavere, der efter den 1. april 1996 ønsker at besidde  

 blyhaglpatroner, må derfor ansøge politiet om tilladelse hertil.
En sådan  

 tilladelse kan meddeles, såfremt den pågældende har en rimelig interesse i at  

 kunne besidde blyhaglpatroner - f.eks. fordi den pågældende ønsker at besidde  

 blyhaglpatroner med henblik på jagt i udlandet.
De jagttegnsindehavere, der ønsker at skille sig af med blyhaglpatronerne,  

 kan overdrage blyhaglpatronerne til autoriserede våbenhandlere.
Der henvises  

 herved til våbencirkulærets § 21, sidste punkt.
 Da der formentlig vil være tilfælde, hvor våbenhandlere ikke ønsker at  

 tage imod blyhaglpatroner, har Justitsministeriet - efter aftale med  

 Rigspolitichefen og Foreningen af Politimestre i Danmark - besluttet, at  

 politikredsene skal tilbyde at modtage blyhaglpatroner til destruktion.
 Jagttegnsindehavere, der ikke meddeles tilladelse til at besidde  

 blyhaglpatroner, skal aflevere blyhaglpatronerne til en våbenhandler eller  

 til politiet senest den 1. januar 1997.
 2. Med hensyn til flugtskydning har det siden den 1. april  

 1993 været forbudt at anvende blyhaglpatroner til dette formål, jf.  

 Miljøministeriets bekendtgørelse nr. 65 af 14. februar 1993 om forbud mod  

 brug af blyhagl, der nu er ophævet og afløst af ovennævnte bekendtgørelse (§  

 2, stk. 4).
Skov- og Naturstyrelsen har imidlertid oplyst, at man har givet  

 dispensation til en række afdelinger under Dansk Flugtskydnings Forbund til  

 at anvende blyhaglpatroner på deres skydebaneanlæg.
Dispensationerne udløber  

 den 1. april 1996. Skov- og Naturstyrelsen har endvidere oplyst, at styrelsen  

 har forlænget dispensationen foreløbig med et år til den 1. april 1997.
 En våbenpåtegning til glatløbede haglgeværer eller et jagttegn giver  

 således efter våben- og eksplosivstoflovens § 2 a adgang til at besidde  

 blyhaglpatroner med henblik på flugtskydning på disse baner.
 Justitsministeriet har endvidere intet at indvende imod, at der meddeles  

 våbenpåtegnings- og jagttegnsindehavere tilladelse til f.eks. med henblik på  

 deltagelse i flugtskydning med blyhagl i udlandet - at besidde  

 blyhaglpatroner.
 3. Efter § 2, stk. 5, i ovennævnte bekendtgørelse må  

 blyhaglpatroner fra og med den 1. april 1996 ikke forhandles.
 Skov- og Naturstyrelsen har i den forbindelse oplyst, at man har meddelt  

 dispensation til autoriserede våbenhandlere til at sælge blyhaglpatroner til  

 medlemmer af de afdelinger under Dansk Flugtskydnings Forbund, der har  

 dispensation til at anvende blyhaglpatroner på deres skydebaneanlæg.
 4. Cirkulæreskrivelsen træder i kraft den 1. april 1996.
 P.M.V.
 E.B.
