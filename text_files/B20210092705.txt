Bekendtgørelse om opnåelse af indsamlerbevis1) I medfør af § 7, stk. 3, nr. 4, og stk. 4, § 80, stk. 1 og 2 og § 110, stk. 3, i lov om miljøbeskyttelse, jf. lovbekendtgørelse nr. 1218 af 25. november 2019, som ændret ved lov nr. 61 af 28. januar 2020, lov nr. 807 af 9. juni 2020 og lov nr. 2214 af 29. december 2020 og § 5, stk. 1 og § 12, stk. 2, i lov nr. 1871 af 29. december 2015 om anerkendelse af visse uddannelses- og erhvervsmæssige kvalifikationer fastsættes:
Kapitel 1 Område § 1. Denne bekendtgørelse fastsætter regler om uddannelse og aflæggelse af prøve samt opnåelse af indsamlerbevis.
Bekendtgørelsens regler supplerer reglerne i bekendtgørelse om anerkendelse af erhvervsmæssige kvalifikationer m.v.
 Stk. 2. I denne bekendtgørelse gælder definitionerne i Europa-Parlamentets og Rådets direktiv 2005/36/EF af 7. september 2005.
Kapitel 2 Indsamlerbevis § 2. Indsamlerbevis opnås ved at bestå indsamlerprøven, jf. kapitel 4.
 § 3. Indsamlerbeviset er personligt og følger den person, der har bestået indsamlerprøven.
 § 4. Indsamlerbeviset er gyldigt i fem år fra udstedelsesdatoen.
 Stk. 2. Personer, som ønsker at forny deres indsamlerbevis, kan gøre det ved at bestå indsamlerprøven på ny.
 § 5. Personer, hvis erhvervsmæssige kvalifikationer er erhvervet i andre EU- eller EØS-lande eller i lande, som EU har indgået aftale med om udøvelse af lovregulerede erhverv, og som agter at etablere sig erhvervsmæssigt i Danmark som ansat i en indsamlingsvirksomhed, er undtaget fra kravet om at skulle opnå indsamlerbevis, såfremt Miljøstyrelsen anerkender de erhvervsmæssige kvalifikationer, jf. kapitel 5.
 Stk. 2. Personer, som har etableret sig i Danmark, og som er sidestillet med personer, der har opnået indsamlerbevis, jf. stk. 1, skal bestå indsamlerprøven senest fem år efter anerkendelsen af de erhvervsmæssige kvalifikationer, jf. § 14.
 § 6. Personer, hvis erhvervsmæssige kvalifikationer er erhvervet i andre EU- eller EØS-lande eller i lande, som EU har indgået aftale med om udøvelse af lovregulerede erhverv, og som agter midlertidigt eller lejlighedsvist i Danmark at ansættes i en indsamlingsvirksomhed for at opfylde godkendelseskrav til virksomheden efter bekendtgørelse om Affaldsregistret og om godkendelse som indsamlingsvirksomhed, er undtaget fra kravet om opnåelse af indsamlerbevis.
 Stk. 2. De i stk. 1 nævnte personer skal forudgående underrette Miljøstyrelsen med henblik på eventuel kontrol af erhvervsmæssige kvalifikationer, jf. kapitel 6.
Kapitel 3 Indsamleruddannelsen § 7. Indsamleruddannelsen er en webbaseret uddannelse, der tilgås via Miljøstyrelsens hjemmeside www.mst.dk.
På hjemmesiden findes undervisningsmateriale, der dækker de hovedemner, der fremgår af bilag 1, og indsamlerprøven.
 Stk. 2. Undervisningsmaterialet gennemgås som selvstudium, jf. § 10.
Kapitel 4 Indsamlerprøven § 8. Indsamlerprøven aflægges af en person (prøvedeltager), der ønsker at opnå indsamlerbevis.
 § 9. Adgang til indsamlerprøven opnås ved anvendelse af elektronisk ID som identifikation.
 Stk. 2. Indsamlerprøven skal aflægges af den person, hvis elektroniske ID anvendes.
 § 10. Indsamlerprøven består af 25 spørgsmål, der besvares i et elektronisk afkrydsningsskema med forskellige svarmuligheder (multiple choice).
§ 11. Det udfyldte afkrydsningsskema bedømmes elektronisk.
Systemet giver efter bedømmelsen besked om, hvorvidt indsamlerprøven er bestået eller ikke bestået.
For at bestå prøven skal mindst 20 spørgsmål besvares korrekt.
 Stk. 2. Såfremt indsamlerprøven er bestået, modtager prøvedeltageren et elektronisk bevis for den beståede indsamlerprøve (indsamlerbevis).
Kapitel 5 Ansøgning om anerkendelse af erhvervsmæssige kvalifikationer § 12. Miljøstyrelsen kan meddele personer, jf. § 5, der agter at etablere sig erhvervsmæssigt i Danmark som ansat i en indsamlingsvirksomhed for at opfylde godkendelseskrav til virksomheden efter bekendtgørelse om Affaldsregistret og om godkendelse som indsamlingsvirksomhed, tilladelse hertil, når de opnåede erhvervsmæssige kvalifikationer kan sidestilles med et indsamlerbevis.
 Stk. 2. Personer omfattet af § 5, skal, inden erhvervsudøvelsen påbegyndes første gang, indgive skriftlig ansøgning til Miljøstyrelsen eller via www.businessindenmark.dk om anerkendelse af de erhvervsmæssige kvalifikationer.
 Stk. 3. En ansøgning efter stk. 1 skal ledsages af følgende dokumentation:
 1) Bevis for ansøgerens nationalitet.
2) Bevis for ansøgerens erhvervsmæssige kvalifikationer i form af a) kopi af kursus- eller uddannelsesbeviser, som giver adgang til erhvervsmæssigt at ansættes i en indsamlingsvirksomhed for at opfylde godkendelseskrav til virksomheden, hvis erhvervet er lovreguleret i det pågældende land, og dokumentation vedrørende eventuel relevant erhvervserfaring, eller b) bevis for, at ansøgeren erhvervsmæssigt har udøvet erhvervet som ansat i en indsamlingsvirksomhed for at opfylde godkendelseskrav til virksomheder for indsamling af kildesorteret erhvervsaffald til materialenyttiggørelse på fuldtidsbasis i mindst et år eller i en tilsvarende samlet varighed på deltidsbasis i løbet af de foregående ti år i et andet land, hvor dette erhverv ikke er lovreguleret, og som er i besiddelse af et eller flere kursus- eller uddannelsesbeviser, som er udstedt i et andet land, hvor dette erhverv eller uddannelsen til erhvervet ikke er lovreguleret.
 Stk. 4. Miljøstyrelsen kan i tilfælde af begrundet tvivl kræve en bekræftelse af ægtheden af certifikater og uddannelsesbeviser, jf. stk. 3, nr. 2, hos de kompetente myndigheder i det land, hvor certifikaterne eller uddannelsesbeviserne er udstedt.
 Stk. 5. Hvis et uddannelsesbevis udstedt af en kompetent myndighed i et af de i § 5, stk. 1, nævnte lande omfatter uddannelse, der helt eller delvist er taget på en uddannelsesinstitution, der er lovligt etableret i et andet land, kan Miljøstyrelsen i tilfælde af begrundet tvivl sammen med den kompetente myndighed i udstedelseslandet kontrollere:
1) om uddannelsesforløbet ved den pågældende uddannelsesinstitution er formelt attesteret af den uddannelsesinstitution, der er etableret i udstedelseslandet, 2) om det udstedte eksamensbevis er det samme som det, der ville være udstedt, hvis uddannelsesforløbet var fulgt i sin helhed i udstedelseslandet, og 3) om uddannelsesbeviset giver samme erhvervsrettigheder i udstedelseslandet.
 § 13. Miljøstyrelsen meddeler ansøgeren bekræftelse på modtagelsen af ansøgningen, jf. § 12, inden en måned fra modtagelsen og oplyser ansøgeren om eventuelle manglende dokumenter.
 § 14. Miljøstyrelsen træffer afgørelse om anerkendelse af ansøgerens erhvervsmæssige kvalifikationer hurtigst muligt og senest tre måneder efter forelæggelsen af den fuldt dokumenterede ansøgning, jf. § 12, stk. 3.
 Stk. 2. Kan Miljøstyrelsen anerkende de erhvervsmæssige kvalifikationer, udsteder Miljøstyrelsen et anerkendelsesbrev.
 Stk. 3. Miljøstyrelsen kan i særlige tilfælde forlænge den i stk. 1 nævnte frist med en måned.
§ 15. Miljøstyrelsen kan som vilkår for anerkendelsen kræve, at ansøgeren gennemgår en prøvetid, der svarer til den faktiske varighed og indhold af uddannelsen, eller går op til en egnethedsprøve, når den uddannelse, som ansøgeren har fået, omfatter fag og discipliner, der er væsentligt forskellige fra dem, der er omfattet af den uddannelse, der kræves i Danmark i henhold til denne bekendtgørelse og ikke kan opvejes af ansøgerens erhvervserfaring eller af viden, færdigheder og kompetencer, der er opnået gennem livslang læring, der er formelt attesteret af relevant organ.
Prøvetiden kan kræves afsluttet med en bedømmelse.
Krav til disse udligningsforanstaltninger anvendes under proportionalitetsprincippet, herunder hensyntagen til ansøgers erhvervserfaring.
 Stk. 2. Miljøstyrelsen skal give ansøgeren adgang til at vælge mellem prøvetid og egnethedsprøve.
 Stk. 3. De nærmere krav til prøvetid og egnethedsprøve fastsættes i afgørelsen af Miljøstyrelsen.
 Stk. 4. Miljøstyrelsen skal sikre, at ansøgeren har mulighed for at tage den i stk. 1 omhandlede egnethedsprøve senest seks måneder efter den oprindelige beslutning om at underlægge ansøgeren en egnethedsprøve.
Stk. 5. Miljøstyrelsen kan pålægge ansøgeren betaling for afholdelse af udgifter til gennemførelse af egnethedsprøven eller eventuel supplerende uddannelse.
Betalingens størrelse overstiger ikke de beløb, som opkræves i forbindelse med gennemførelse af undervisning, eksamination m.v. på det pågældende område.
Betalingen fastsættes og opkræves af Miljøstyrelsen.
 Stk. 6. En afgørelse med vilkår om udligningsforanstaltninger jf. stk. 1, kan anvendes som dokumentation til ansøgning om godkendelse af indsamlingsvirksomhed efter bekendtgørelse om Affaldsregistret og om godkendelse som indsamlingsvirksomhed.
Kapitel 6 Underretning om midlertidig og lejlighedsvis erhvervsmæssig udøvelse § 16. Personer, jf. § 6, der midlertidigt eller lejlighedsvist agter i Danmark at ansættes i en indsamlingsvirksomhed for at opfylde godkendelseskrav til virksomheden efter bekendtgørelse om Affaldsregistret og om godkendelse som indsamlingsvirksomhed, skal, inden erhvervsudøvelsen påbegyndes første gang, underrette Miljøstyrelsen herom ved indgivelse af en skriftlig anmeldelse.
Erhvervsudøvelsen kan ikke påbegyndes, før Miljøstyrelsen har truffet afgørelse efter § 18.
 Stk. 2. En anmeldelse efter stk. 1 skal ledsages af følgende dokumentation:
 1) Bevis for anmelderens nationalitet.
 2) En attestation for, at anmelderen lovligt er etableret i et EU-, EØS-land eller et land, som EU har indgået aftale med om udøvelse af lovregulerede erhverv, for dér at udøve erhvervet som ansat i en indsamlingsvirksomhed for at opfylde godkendelseskrav til virksomheden, og at det på tidspunktet for indgivelse af attestationen i forbindelse med anmeldelsen ikke er forbudt anmelderen at udøve dette erhverv, heller ikke midlertidigt.
 3) Bevis for anmelderens erhvervsmæssige kvalifikationer.
 4) Hvis erhvervet som ansat i en indsamlingsvirksomhed for at opfylde godkendelseskrav til virksomheden ikke er lovreguleret i etableringslandet, bevis for at anmelderen har udøvet erhvervet i mindst et år i løbet af de sidste ti år forud for anmeldelsen, jf. stk. 1.
 Stk. 3. En anmelder, jf. stk. 1, skal forny anmeldelsen en gang om året, senest et år efter indgivelsen af anmeldelsen, eller den seneste fornyelse, hvis den pågældende fortsat ønsker at udøve erhvervet som ansat i en indsamlingsvirksomhed for at opfylde godkendelseskrav til virksomheden efter bekendtgørelse om Affaldsregistret og om godkendelse som indsamlingsvirksomhed midlertidigt eller lejlighedsvist i løbet af det kommende år.
 Stk. 4. Ved en fornyelse af anmeldelsen, jf. stk. 3, skal der indgives fornyet dokumentation, jf. stk. 2, i det omfang der er sket væsentlig ændring i forhold til den allerede fremlagte dokumentation.
 § 17. Med henblik på at undgå alvorlig skade for tjenestemodtagerens sundhed og sikkerhed kan Miljøstyrelsen kontrollere anmelderens erhvervsmæssige kvalifikationer, inden den pågældende første gang midlertidigt eller lejlighedsvist udøver erhvervet i Danmark som ansat i en indsamlingsvirksomhed for at opfylde godkendelseskrav til virksomheden efter bekendtgørelse om Affaldsregistret og om godkendelse som indsamlingsvirksomhed.
Stk. 2. Hvis der er væsentlig forskel mellem anmelderens erhvervsmæssige kvalifikationer og den uddannelse, der kræves i Danmark i henhold til denne bekendtgørelse, og denne forskel kan skade den offentlige sikkerhed eller sundhed og ikke kan opvejes af anmelderens erhvervserfaring eller af viden, færdigheder og kompetencer, der er opnået gennem livslang læring, der er formelt attesteret af relevant organ, skal den pågældende over for Miljøstyrelsen bevise, at vedkommende har erhvervet den manglende viden eller kompetence.
Miljøstyrelsen kan kræve, at anmelderen består en egnethedsprøve.
 Stk. 3. De nærmere krav til egnethedsprøven fastsættes i afgørelsen af Miljøstyrelsen.
Stk. 4. Miljøstyrelsen kan pålægge anmelderen betaling for afholdelse af udgifter til gennemførelse af egnethedsprøven eller eventuel supplerende uddannelse.
Betalingens størrelse overstiger ikke de beløb, som opkræves i forbindelse med gennemførelse af undervisning, eksamination m.v. på det pågældende område.
Betalingen fastsættes og opkræves af Miljøstyrelsen.
 § 18. Miljøstyrelsen underretter inden en måned fra modtagelsen af anmeldelsen og fuldstændig dokumentation efter § 16, anmelderen om sin afgørelse om:
1) at undlade at kontrollere vedkommendes erhvervsmæssige kvalifikationer, eller 2) efter at have kontrolleret vedkommendes erhvervsmæssige kvalifikationer:
a) at kræve, at anmelderen gennemfører en egnethedsprøve, eller b) at tillade leveringen af tjenesteydelser.
Stk. 2. I tilfælde af vanskeligheder, der kan betyde forsinkelse med hensyn til at træffe den i stk. 1 omhandlede afgørelse meddeler Miljøstyrelsen inden en måned efter modtagelse af anmeldelse og fuldstændig dokumentation grunden til forsinkelsen, og hvornår afgørelse kan forventes.
Vanskeligheden skal være løst senest en måned efter meddelelsen, og afgørelsen skal være truffet senest to måneder efter løsning af vanskeligheden.
 Stk. 3. Kræver Miljøstyrelsen, at anmelderen består en egnethedsprøve, jf. § 17, stk. 2, 2. pkt., træffes afgørelse på baggrund af egnethedsprøven senest en måned efter, at afgørelse om egnethedsprøve er truffet efter stk. 1.
 Stk. 4. Hvis Miljøstyrelsen ikke har givet svar inden for de i stk. 1-3 fastsatte frister, kan anmelderen benytte sin anmeldelse som dokumentation ved ansøgning om godkendelse som indsamlingsvirksomhed, jf. bekendtgørelse om Affaldsregistret og om godkendelse som indsamlingsvirksomhed, for at udøve erhvervet som ansat i en indsamlingsvirksomhed for at opfylde godkendelseskrav til virksomheden i Danmark midlertidigt eller lejlighedsvist, jf. dog § 16, stk. 3.
 Stk. 5. I de tilfælde, hvor kontrollen af de erhvervsmæssige kvalifikationer, jf. stk. 1, eller egnethedsprøven, jf. stk. 3, bekræfter anmelderens kvalifikationer, udsteder Miljøstyrelsen et dokument, der bekræfter, at anmelderen i Danmark kan udøve erhvervet som ansat i en indsamlingsvirksomhed for at opfylde godkendelseskrav til virksomheden efter bekendtgørelse om Affaldsregistret og om godkendelse som indsamlingsvirksomhed, jf. dog § 16, stk. 3.
Kapitel 7 Aflæggelse af indsamlerprøve på særlige vilkår § 19. Prøvedeltagere, der på grund af særlige forhold, herunder fysisk eller psykisk handicap, ikke læser dansk eller ikke har mulighed for at få en personlig digital signatur og derfor ikke kan aflægge prøve på sædvanlige vilkår, kan aflægge prøve på særlige vilkår.
 Stk. 2. Aflæggelse af prøven på særlige vilkår foregår i Miljøstyrelsen.
Stk. 3. Prøvedeltageren skal selv tilvejebringe den ønskede hjælp, herunder tolkebistand.
Prøvedeltageren skal tillige selv afholde udgifterne forbundet hermed.
Stk. 4. Til ansøgningen skal vedlægges dokumentation for de forhold, der danner grundlag for ansøgningen.
Udgifter i forbindelse med dokumentation afholdes af ansøger.
 Stk. 5. Ansøgningen skal ud over de i stk. 2 nævnte forhold indeholde navn og kontaktoplysninger på prøvedeltageren.
 § 20.  Ansøgning om aflæggelse af prøve på særlige vilkår skal ske skriftligt til Miljøstyrelsen senest to uger før prøvens aflæggelse.
Kapitel 8 Gebyr § 21. Der betales et gebyr for aflæggelse af indsamlerprøven.
Gebyret giver adgang til tre forsøg.
Gebyret skal dække omkostninger til undervisning, prøveafholdelse og udstedelse af bevis samt til den løbende opdatering af uddannelsessystemets faglige indhold som følge af regelændringer, omkostninger til drift af betalingsløsning, omkostninger til uddannelses- og prøvesystemets serverdrift samt øvrige omkostninger knyttet til videreudvikling og drift af uddannelsessystemet.
Stk. 2. Gebyret er på 715 kr.
Gebyret reguleres årligt pr. 1. januar på grundlag af det seneste offentliggjorte pris- og lønindeks i Økonomisk-Administrativ Vejledning fra Finansministeriet.
Den aktuelle gebyrsats offentliggøres på Miljøstyrelsens hjemmeside www.mst.dk.
Den første regulering finder sted den 1. januar 2022.
Kapitel 9 Administrative bestemmelser § 22. Afgørelser efter denne bekendtgørelse kan ikke indbringes for anden administrativ myndighed.
Kapitel 10 Straf og ikrafttræden m.v.
 § 23. Medmindre højere straf er forskyldt efter den øvrige lovgivning, straffes med bøde den, der lader en anden person aflægge indsamlerprøven på sine vegne, jf. § 9, stk. 2.
 § 24. Bekendtgørelsen træder i kraft den 1. juli 2021.
 Stk. 2. Bekendtgørelse nr. 1902 af 29. december 2015 om opnåelse af indsamlerbevis ophæves.
Miljøministeriet, den 13. maj 2021 Lea Wermelin / Christian Bruhn Rieper Bilag 1 Indhold af indsamleruddannelsen, jf. § 7 Undervisningsmaterialet opdeles i følgende hovedemner:
I.
Affaldsregistret 1. Godkendelse og registrering II.
Overdragelse af ansvar for affald III.
Affaldsdatasystemet 2. Indberetning 3. Informationssøgning IV.
Håndtering af affald 4. Materialenyttiggørelse 5. Sammenblandinger 6. Sortering og forbehandling 7. Elektronikaffald V.
Farligt affald 8. Anmeldelse til kommunen 9. Transport af farligt affald VI.
Eksport 10. Modtagerland 11. Affaldslister 12. Behandling 13. Procedure VII.
Kommunale opgaver 14. Kommunale ordninger 15. Regulativer 16. Klassificering af affald VIII.
Affaldsregulering 17. Affaldsdirektivet 18. Miljøbeskyttelsesloven 19. Affaldsbekendtgørelsen 20. Centrale begreber 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, EU-Tidende 2005, nr.
L 255, side 22, som senest ændret ved Europa-Parlamentets og Rådets direktiv 2013/55/EU af 20. november 2013 om ændring af direktiv 2005/36/EF om anerkendelse af erhvervsmæssige kvalifikationer og forordning (EU) nr. 1024/2012 om det administrative samarbejde ved hjælp af informationssystemet for det indre marked (»IMI-forordningen«), EU-tidende 2013, nr.
L 354, side 132.
