Hjemvisning af påbud om forurening fra udstødningsgasser Arbejdstilsynet konstaterede ved et tilsynsbesøg, at virksomheden havde en drive-in hal, hvor 17-26 kundebiler kørte ind hver dag.
 Det fremgik af påbuddet, at når en af CO-målerne i drive-in hallen blev aktiveret, ville en ventilator starte og blæse frisk luft ind i hallen via den 0,1 X 22 meter lange rist, der er i hallen.
 Arbejdstilsynet gav påbud om, at virksomheden skulle sikre medarbejderne mod forurening fra udstødningsgasser.
 Nævnet hjemviste sagen til fornyet behandling i Arbejdstilsynet, idet nævnet fandt, at sagen ikke var tilstrækkeligt oplyst, da Arbejdstilsynet ikke havde taget stilling til, hvilken virkning ventilationen i drive-in hallen havde på luftskiftet i hallen.
 Nævnet lagde endvidere vægt på, at det fremgik af påbuddet, at der var synlig røg fra flere af kundebilernes udstødningsrør, og at Arbejdstilsynet konstaterede, at der ikke var en mærkbar lugt af udstødningsgasser, hvilket kunne indikere, at ventilationen måske fungerer, så de ansatte ikke udsættes for unødig forurening fra udstødningsgasser fra kundebiler.
 Arbejdsmiljøklagenævnet har på møde den 28. august 2012 behandlet [navn udeladt]s klage på vegne af [navn udeladt] over Arbejdstilsynets afgørelse af den 16. december 2011, hvorved virksomheden fik påbud om at sikre medarbejderne i Drive-in hallen imod luft forurenet af udstødningsgas fra kundebiler.
Nævnet traf følgende A F G Ø R E L S E Arbejdsmiljøklagenævnet hjemviser afgørelsen af den 16. december 2011 til fornyet behandling hos Arbejdstilsynet.
B E G R U N D E L S E Nævnet finder, at sagen ikke er tilstrækkeligt oplyst til, at der kan træffes afgørelse i sagen.
 Nævnet lægger herved vægt på, at det ikke fremgår af påbuddet af den 16. december 2011, hvilken virkning den i hallen eksisterende ventilation med udblæsning af frisk luft og den i hallen eksisterende udluftning af Drive-in hallen har på luftskiftet i hallen.
 Det fremgår af Arbejdstilsynets påbud, at når en af CO-målerne i Drive-in hallen aktiveres, vil en ventilator starte og blæse frisk luft ind i hallen via den 0,1 x 22 meter lange rist, der er i hallen.
 Det fremgår desuden af Arbejdstilsynets påbud, at der i hallens kip langs en ovenlysstation var monteret et gitter til det fri med en højde på 42 meter, hvor der var konstant udluftning fra hallen.
 Nævnet lægger endvidere vægt på, at Arbejdstilsynet konstaterede, at der var synlig udstødningsgas fra bilerne, men at der ikke var en mærkbar lugt fra udstødningsgasser, hvilket måske kan indikere, at luftskiftet i hallen var således, at de ansatte ikke udsættes for unødig påvirkning fra luft forurenet af udstødningsgasser fra kundebiler.
 Klagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
  Om arbejdets udførelse:
 § 38, stk. 1 og § 39, stk. 1, nr. 1, i lov om arbejdsmiljø, jf. lovbekendtgørelse nr. 1072 af 7. september 2010  § 16, i Arbejdstilsynets bekendtgørelse nr. 559 af 17. juni 2004 om arbejdets udførelse.
  Om Arbejdstilsynets ret til at træffe afgørelse:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
 Reglerne kan læses nedenfor.
O P L Y S N I N G E R N E  I  S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet, [navn udeladt]s brev af den 20. april 2012 og Arbejdstilsynets brev af den 2. juli 2012.
På klagenævnets vegne [navn udeladt] [stilling udeladt] Kopi til:
 [Adressat udeladt]  [Adressat udeladt]  [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Bekendtgørelse nr. 559 af 17. juni 2004 om arbejdets udførelse Kapitel 3 Arbejdets udførelse Almene krav Særlige krav § 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
