Skriftlig fremsættelse (16. december 2010) Miljøministeren (Karen Ellemann) Herved tillader jeg mig for Folketinget at fremsætte:
Forslag til lov om ændring af lov om vandløb (Nedklassifikation af vandløb) (Lovforslag nr.
L 104) Lovforslaget har til hensigt at undgå, at kommunerne, der er vandløbsmyndighed efter vandløbsloven, kan nedklassificere offentlige vandløb til private vandløb af besparelsesmæssige hensyn.
Nedklassifikation indebærer, at private lodsejere får pålagt udgifterne til fremtidig vedligeholdelse af vandløbene og  i tilfælde af mangelfuld vedligeholdelse  kan risikere at blive pålagt erstatningsansvar, hvis der forekommer oversvømmelse på naboarealer, som medfører skader på afgrøder.
Der er ikke i den gældende lovgivning retningslinjer for, i hvilket omfang kommunerne har adgang til at nedklassificere vandløb.
Det anser regeringen for at være retssikkerhedsmæssigt betænkeligt.
Det er derfor nødvendigt at fastsætte nærmere regler om de hensyn, der skal iagttages, før kommunalbestyrelsen kan beslutte at nedklassificere.
Det vurderes, der er stor risiko for, at nedklassificering i den kommende tid vil ske i et omfang, der på ikke-acceptabel måde vil pålægge borgere økonomiske byrder, som de ikke tidligere har budgetteret med.
Der er derfor behov for en lovændring, som giver mulighed for at fastsætte regler for, hvilke typer af vandløb der kan nedklassificeres.
Desuden er det nødvendigt, at vandløb, som bliver nedklassificeret i tidsrummet fra lovforslagets fremsættelse til lovens ikrafttræden, bliver genoptaget som offentlige vandløb ved lovens ikrafttræden.
Herefter kan kommunerne under iagttagelse af de nye bestemmelser tage sagen op igen.
 For at undgå at enkelte kommuner spekulerer i at nedklassificere offentlige vandløb på bekostning af private lodsejere, vil lovforslaget først blive sendt i høring samtidig med fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
