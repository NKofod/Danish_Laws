Offererstatningslovens § 6 a  egen skyld eller accept af risiko, nævnets j.nr. 12-520-22077 Ansøger var på værtshus, da skadevolder kastede en ølflaske i ansigtet på ham.
Ifølge vidner i sagen havde ansøger forud for episoden kastet en flaske efter skadevolder, hvorefter skadevolder havde kastet flasken tilbage mod ansøger og derved ramt ham i ansigtet.
Politiet havde i sagen valgt at opgive sigtelsen mod skadevolder.
Politiet lagde vægt på vidnernes forklaringer, herunder at skadevolder, efter at være blevet ramt af flasken, i vrede kastede flasken tilbage mod bordet, hvor ansøger sad, ikke for at ramme ansøger, men i en slags frustration.
 På den baggrund fandt nævnet, at der forelå en sådan grad af egen skyld fra ansøgers side, at kravet om erstatning måtte bortfalde.
