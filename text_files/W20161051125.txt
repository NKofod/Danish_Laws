Erstatningsansvarslovens § 2 - tabt arbejdsfortjeneste, nævnets j.nr. 13-520-00078 Ansøger blev ultimo 2011 og primo 2012 under sit arbejde som pædagog rykket i håret og tildelt flere knytnæveslag i hovedet og på overkroppen.
Den 14-02-2014 fastsatte Arbejdsskadestyrelsen (nu Arbejdsmarkedets Erhvervssikring) ansøgers varige mén til 15 % og aktuelle erhvervsevnetab til 15 %. Ansøger søgte efterfølgende nævnet om erstatning, herunder for tabt arbejdsfortjeneste fra den 01-06-2013, hvor ansøgers arbejdsgiver ophørte med at udbetale løn.
 Nævnet tilkendte herefter ansøger erstatning for tabt arbejdsfortjeneste efter erstatningsansvarsloven i perioden fra den 01-06-2013 og til og med den 31-03-2016, således at ansøger i perioden var fuldt kompenseret for forskellen mellem den løn, som ansøger ville have tjent, hvis skaden ikke var indtrådt, og ansøgers faktiske indkomst i perioden.
Den 27-04-2016 traf Arbejdsskadestyrelsen på ny en midlertidig afgørelse vedrørende ansøgers erhvervsevnetab som følge af hændelserne.
Ansøgers aktuelle erhvervsevnetab blev herved fastsat til 70 %, ligesom ansøger efter lov om arbejdsskadesikring med tilbagevirkende kraft fra den 21-06-2014 til og med den 31-05-2016 blev tilkendt en månedlig ydelse på 14.505 kr., svarende til i alt 308.622 kr. (afrundet) i tiden frem til den 31-03-2016. Ansøger havde således som følge af Arbejdsskadestyrelsens afgørelse af 27-04-2016, kombineret med Erstatningsnævnets tilkendelse af erstatning for tabt arbejdsfortjeneste for samme tidsrum, modtaget i alt 308.622 kr. mere for perioden frem til den 31-03-2016, end hun ville have gjort, hvis hun havde været i arbejde.
 Ansøger søgte nu nævnet om erstatning for tabt arbejdsfortjeneste i perioden fra den 01-04-2016 til den 31-05-2016. Nævnet meddelte ansøger afslag på baggrund af, at ansøger som følge af Arbejdsskadestyrelsens afgørelse af 27-04-2016 om erstatning for erhvervsevnetab efter lov om arbejdsskadesikring var blevet overkompenseret med 308.622 kr., hvorfor der skulle ske fradrag herfor i ansøgers nye krav om erstatning for tabt arbejdsfortjeneste efter erstatningsansvarsloven, jf. erstatningsansvarslovens § 2, stk. 2.
