Nr BTL 167 Betænkning over Forslag til lov om ændring af de kommunale styrelseslove  

 m.v. (Information om kommunale servicemål, ændrede vederlæggelsesregler, ret  

 til fravær fra arbejde m.v.)   

 Nr L 167 1994-95, 1. samling Afgivet af Kommunaludvalget Afgivet: 19950509 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
Nogle  

 af udvalgets spørgsmål og indenrigsministerens besvarelse heraf er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Dansk Blindesamfund Dansk Handicap Forbund De Samvirkende Invalideorganisationer Det Kommunale Kartel Finansforbundet Kommunernes Landsforening VUKA og Aalborg Kommune.
 Der er af indenrigsministeren og tre mindretal stillet ændringsforslag,  

 hvorom henvises til de ledsagende bemærkninger.
 Et flertal (Socialdemokratiets, Socialistisk Folkepartis, Det Radikale  

 Venstres og Enhedslistens medlemmer af udvalget) betragter det som helt  

 naturligt, at kommunalbestyrelsen sikrer, at der i fornødent omfang tages  

 hensyn til handicappede kommunalbestyrelsesmedlemmer.
 Flertallet lægger vægt på, at kommunalbestyrelsen sikrer, at handicappede  

 kommunalbestyrelsesmedlemmer har fri adgang til møder i såvel  

 kommunalbestyrelsen som udvalgsmøder.
 Flertallet lægger også vægt på, at kommunalbestyrelsen stiller de fornødne  

 hjælpemidler til rådighed for handicappede medlemmer.
 Flertallet har endvidere en forventning om, at kommunalbestyrelsen sikrer,  

 at handicappede tilhørere, der ønsker at overvære kommunalbestyrelsens møder,  

 sikres adgang hertil.
 Herefter indstiller et mindretal (Venstres, Det Konservative  

 Folkepartis og Fremskridtspartiets medlemmer af udvalget) lovforslaget til  

vedtagelse med de under nr. 1, 4, 5, 6, 8, 11, 12, 15, 16, 18 og 21  

 stillede ændringsforslag.
Mindretallet ønsker at give kommunalbestyrelsesmedlemmer gode  

 arbejdsvilkår både hvad angår deres arbejde som kommunalbestyrelsesmedlemmer  

 og i deres hovedbeskæftigelse.
Mindretallet anser en mere ligelig  

 repræsentation af medlemmer i selvstændig, privat henholdsvis offentlig  

 beskæftigelse for ønskelig.
Det er imidlertid en afgørende forudsætning for at opnå en mere ligelig  

 repræsentation af medlemmerne efter beskæftigelse, at arbejdet i  

 kommunalbestyrelserne i højere grad tilrettelægges under hensyntagen til, at  

 arbejdet i kommunalbestyrelsen er og bør forblive et bijob baseret på det  

 personlige engagement.
Dette lægger regeringens forslag ikke op til,  

 tværtimod.
 Af hensyn til både eksisterende og kommende virksomheder, der er eller kan  

 blive leverandører til kommunerne, er det vigtigt, at kompetencen til at  

 styre private virksomheder, foreninger m.v. ikke kompromitteres af, at  

 kommunalbestyrelserne får indflydelse på driften i virksomheder, som de også  

 er kunder hos.
 Et andet mindretal (Socialdemokratiets og Det Radikale Venstres  

 medlemmer af udvalget) indstiller lovforslaget til vedtagelse med de  

 af indenrigsministeren stillede ændringsforslag.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 3,  

 7, 9, 10, 14, 17, 19 og 20 stillede ændringsforslag.
Mindretallet vil hverken  

 stemme for eller imod ændringsforslag nr. 2 og 13.
 Socialistisk Folkepartis tilslutning til lovforslaget skal ses ud fra et  

 ønske om at demokratisere kommuner og amter med større åbenhed og  

 borgerinddragelse til følge.
Med ændringen af styrelsesloven i foråret 1994 blev der givet mulighed for  

 at oprette lokaludvalg.
Desværre ikke direkte valgt, men i den rigtige  

 retning mod større borgerinddragelse.
Denne proces fortsætter med dette  

 lovforslag.
Som eksempler kan nævnes redegørelsen om ligestilling mellem mænd  

 og kvinder, udarbejdelse af sociale handlingsplaner osv.
Socialistisk Folkeparti finder dog, at denne proces også burde omfatte de  

 etniske minoriteter, og har derfor stillet ændringsforslag herom, som  

 indenrigsministeren ikke direkte har afvist, men ønsker set i en anden  

 sammenhæng.
Der henvises til ministeren svar herpå (jf. bilag 38).
Socialistisk Folkeparti havde oprindelig overvejet et ændringsforslag, som  

 i selve loven foreskrev, at handicappede skulle sikres ordentlige  

 adgangsforhold til bl.a. kommunalbestyrelsesmøder.
Socialistisk Folkeparti  

 ser flertalsudtalelsen som en bekræftelse på, at disse rettigheder  

 eksisterer, således at en tilsidesættelse af denne ret vil kunne indbringes  

 for tilsynsrådet.
Socialistisk Folkeparti har under udvalgsarbejdet nøje undersøgt forslaget  

 om kommunalbestyrelsesmedlemmernes sagsindsigt.
Som det fremgår af de  

 optrykte svar på udvalgets spørgsmål, har det udelukkende været en  

 nedskrivning af eksisterende praksis.
Vedtagelsen af denne bestemmelse vil  

 derfor blot understrege, at sagsindsigtsretten er en reel ret.
Socialistisk Folkeparti mener dog, at offentligheden burde sikres endnu  

 større indsigt i den kommunale forvaltnings arbejde.
Derfor har Socialistisk  

 Folkeparti fremsat forslag om åbne postlister og en ensartet  

 journaliseringspraksis.
Socialistisk Folkeparti støtter generelt de forbedrede økonomiske  

 muligheder, som lovforslaget giver de almindelige  

 kommunalbestyrelsesmedlemmer, men vil dog påpege, at den reduktion, der sker  

 i bistandsmodtagernes hjælp, ikke burde finde sted.
Her burde der ske en  

 ligestilling med bl.a. efterlønsmodtagere og dagpengemodtagere.
 Et fjerde mindretal (Enhedslistens medlem af udvalget) indstiller  

 lovforslaget til vedtagelse med de under nr. 2, 3, 7, 9, 10, 13, 14,  

 17, 19 og 20 stillede ændringsforslag.
 Mindretallet ønsker at tilkendegive, at lovforslaget efter Enhedslistens  

 opfattelse ikke bør bruges som anledning til at forhøje vederlagene til  

 medlemmer af kommunalbestyrelser.
 Enhedslisten ønsker endvidere sikkerhed for, at bistandsklienter  

 ligestilles med dagpengemodtagere og således ikke mister bistandshjælp, når  

 de modtager vederlag som medlem af en kommunalbestyrelse.
Ændringsforslag Til § 1Af et mindretal (V og KF), tiltrådt af et mindretal  

 (FP):
 1) Nr. 2 affattes således:
 »2. I § 8 indsættes efter stk. 2 som nyt stykke:
»Stk. 3. Kommunalbestyrelsens møder afholdes så vidt muligt  

 uden for normal arbejdstid.
Kommunalbestyrelsen kan fastsætte regler om  

 varigheden af sine møder.« Stk. 3 bliver herefter stk. 4.' Af et mindretal (EL):
 2) I den under nr. 8 foreslåede affattelse af § 16  

 indsættes efter stk. 6 som nyt stykke:
» Stk. 7. Er der et særligt honorar forbundet med udførelsen  

 af hverv, hvortil man er udpeget af kommunalbestyrelsen, kan  

 kommunalbestyrelsen vedtage, at der sker en modsvarende reduktion af  

 medlemmets faste vederlag.« Af et mindretal (SF og EL):
 3) I den under nr. 8 foreslåede affattelse af § 16  

 indsættes efter stk. 9 som nyt stykke:
»Stk. 10. Kommunalbestyrelsesmedlemmer skal oplyse om  

 modtagelse af økonomisk og materiel støtte i forbindelse med det  

 kommunalpolitiske arbejde, herunder om omfanget af støtten og hvem der har  

 givet støtte ud over en af indenrigsministeren fastsat størrelse.  

 Oplysningerne skal omfatte støtte til rejser, annoncering m.m.
De afgivne  

 oplysninger skal offentliggøres.
Indenrigsministeren fastsætter nærmere  

 regler for afgivelse af disse oplysninger.« Af et mindretal (V og KF), tiltrådt af et mindretal (FP):
 4) I den under nr. 10 foreslåede § 16 b affattes  

stk. 1 således:
»Et medlem af kommunalbestyrelsen, der er lønmodtager, har ret til  

 fravær fra arbejdet i det omfang, det er nødvendigt af hensyn til deltagelse  

 i de i § 16, stk. 1, litra a-d, nævnte møder m.v. efter forudgående aftale  

 med arbejdsgiveren.« 5) I den under nr. 10 foreslåede § 16 b udgår  

stk. 3.
 6) Den under nr. 10 foreslåede § 16 d udgår.
 Af et mindretal (SF og EL):
 7) I den under nr. 16 foreslåede § 62 indsættes i  

stk. 1 efter 3. pkt. som nyt punktum:
»Der skal i rimeligt omfang gives eventuelle mindretal i  

 kommunalbestyrelsen mulighed for i samme redegørelse at redegøre for deres  

 synspunkter.« Af et mindretal (V og KF), tiltrådt af et mindretal (FP):
 8) I den under nr. 16 foreslåede § 62 indsættes  

 efter stk. 1 som nyt stykke:
»Stk. 2. Kommunalbestyrelsen skal over for kommunens beboere  

 mindst hvert andet år redegøre for de driftsopgaver, der udføres efter udbud.  

 Redegørelsen skal indeholde oplysninger om, hvornår opgaverne har været  

 udbudt, hvorvidt opgaverne udføres af kommunen selv, andre kommuner, andre  

 offentlige myndigheder eller private.
Redegørelsen skal tillige indeholde en  

 vurdering af opgaveudførelsen.« Stk. 2 bliver herefter stk. 3.
 Af indenrigsministeren, tiltrådt af et flertal (S, SF, RV og  

 EL):
 9) I den under nr. 16 foreslåede § 62 indsættes  

 efter stk. 1 som nyt stykke:
»Stk. 2. Kommunalbestyrelsen skal over for kommunens beboere  

 mindst hvert andet år redegøre for de driftsopgaver, der efter udbud udføres  

 af andre end kommunen selv.
Redegørelsen skal indeholde oplysninger om,  

 hvornår opgaverne har været udbudt, hvorvidt opgaverne udføres af andre  

 kommuner, andre offentlige myndigheder eller private, samt hvorvidt kommunen  

 selv har budt på opgaveudførelsen.
Endvidere skal redegørelsen indeholde en  

 vurdering af opgaveudførelsen.« Stk. 2 bliver herefter stk. 3.
 Af et mindretal (SF og EL):
 10) I den under nr. 16 foreslåede § 62 indsættes  

 efter stk. 2, som bliver stk. 3, som nyt stykke:
»Stk. 4. Kommunalbestyrelsen skal over for kommunens beboere  

 mindst hvert andet år redegøre for situationen med hensyn til etniske  

 minoriteter blandt de kommunalt ansatte.
Redegørelsen skal indeholde  

 oplysning om a) hvorvidt kommunen har formuleret en politik vedrørende etniske  

 minoriteter, b) fordelingen af etniske minoriteter blandt ansatte i kommunen i forhold  

 til de enkelte stillingskategorier og c) andre forhold, der skønnes at have betydning for vurderingen af  

 kommunens indsats vedrørende etniske minoriteter.« Af et mindretal (V og KF), tiltrådt af et mindretal (FP):
 11) Nr. 20 udgår.
 Til § 2 12) Nr. 2 affattes således:
 »2. I § 8 indsættes efter stk. 2 som nyt stykke:
»Stk. 3. Borgerrepræsentationens møder afholdes så vidt  

 muligt uden for normal arbejdstid.
Borgerrepræsentationen kan fastsætte  

 regler om varigheden af sine møder.« Stk. 3 bliver herefter stk. 4.' Af et mindretal (EL):
 13) I den under nr. 6 foreslåede affattelse af § 16  

 indsættes efter stk. 5 som nyt stykke:
»Stk. 6. Er der et særligt honorar forbundet med udførelsen  

 af hverv, hvortil man er udpeget af kommunalbestyrelsen, kan  

 kommunalbestyrelsen vedtage, at der sker en modsvarende reduktion af  

 medlemmets faste vederlag.« Af et mindretal (SF og EL):
 14) I den under nr. 6 foreslåede affattelse af § 16  

 indsættes efter stk. 7 som nyt stykke:
»Stk. 8. Borgerrepræsentationsmedlemmer skal oplyse om  

 modtagelse af økonomisk og materiel støtte i forbindelse med det  

 kommunalpolitiske arbejde, herunder om omfanget af støtten og hvem der har  

 givet støtte ud over en af indenrigsministeren fastsat størrelse.  

 Oplysningerne skal omfatte støtte til rejser, annoncering m.m.
De afgivne  

 oplysninger skal offentliggøres.
Indenrigsministeren fastsætter nærmere  

 regler for afgivelse af disse oplysninger.« Af et mindretal (V og KF), tiltrådt af et mindretal (FP):
 15) Den under nr. 8 foreslåede § 16 c affattes  

 således:
»§ 16 c.
Et medlem af Borgerrepræsentationen, der er  

 lønmodtager, har ret til fravær fra arbejdet i det omfang, det er nødvendigt  

 af hensyn til deltagelse i de i § 16, stk. 1, litra a-d, nævnte møder m.v.  

 efter forudgående aftale med arbejdsgiveren.« 16) Den under nr. 8 foreslåede § 16 e udgår.
 Af et mindretal (SF og EL):
 17) I den under nr. 10 foreslåede § 49 a indsættes i  

stk. 1 efter 3. pkt. som nyt punktum:
»Der skal i rimeligt omfang gives eventuelle mindretal i  

 borgerrepræsentationen mulighed for i samme redegørelse at redegøre for deres  

 synspunkter.« Af et mindretal (V og KF), tiltrådt af et mindretal (FP):
 18) I den under nr. 10 foreslåede § 49 a indsættes  

 efter stk. 1 som nyt stykke:
»Stk. 2. Borgerrepræsentationen skal over for kommunens  

 beboere mindst hvert andet år redegøre for de driftsopgaver, der udføres  

 efter udbud.
Redegørelsen skal indeholde oplysninger om, hvornår opgaverne  

 har været udbudt, hvorvidt opgaverne udføres af kommunen selv, andre  

 kommuner, andre offentlige myndigheder eller private.
Redegørelsen skal  

 tillige indeholde en vurdering af opgaveudførelsen.« Stk. 2 bliver herefter stk. 3.
 Af indenrigsministeren, tiltrådt af et flertal (S, SF, RV og  

 EL):
 19) I den under nr. 10 foreslåede § 49 a indsættes  

 efter stk. 1 som nyt stykke:
»Stk. 2. Borgerrepræsentationen skal over for kommunens  

 beboere mindst hvert andet år redegøre for de driftsopgaver, der efter udbud  

 udføres af andre end kommunen selv.
Redegørelsen skal indeholde oplysninger  

 om, hvornår opgaverne har været udbudt, hvorvidt opgaverne udføres af andre  

 kommuner, andre offentlige myndigheder eller private, samt hvorvidt kommunen  

 selv har budt på opgaveudførelsen.
Endvidere skal redegørelsen indeholde en  

 vurdering af opgaveudførelsen.« Stk. 2 bliver herefter stk. 3.
 Af et mindretal (SF og EL):
 20) I den under nr. 10 foreslåede § 49 a indsættes  

 efter stk. 2, som bliver stk. 3, som nyt stykke:
»Stk. 4. Borgerrepræsentationen skal over for kommunens  

 beboere mindst hvert andet år redegøre for situationen med hensyn til etniske  

 minoriteter blandt de kommunalt ansatte.
Redegørelsen skal indeholde  

 oplysning om a) hvorvidt kommunen har formuleret en politik vedrørende etniske  

 minoriteter, b) fordelingen af etniske minoriteter blandt ansatte i kommunen i forhold  

 til de enkelte stillingskategorier og c) andre forhold, der skønnes at have betydning for vurderingen af  

 kommunens indsats vedrørende etniske minoriteter.« Af et mindretal (V og KF), tiltrådt af et mindretal (FP):
 21) Nr. 11 udgår.
Bemærkninger Til nr. 1 og 12 Ændringsforslag nr. 1 og 12; 4 og 15; 5; 6 og 16  

 tilsikrer, at aftalesystemet på arbejdsmarkedet fortsat vil være det forum,  

 hvor arbejdstid og -vilkår fastsættes.
Det af regeringen fremsatte lovforslag  

 tilsigter at afhjælpe en erhvervsmæssig skæv sammensætning af  

 kommunalbestyrelserne.
Et af midlerne er indførelse af et generelt retskrav  

 på frihed fra arbejde for alle lønmodtagere til deltagelse i  

 kommunalbestyrelses- og udvalgsmøder.
Det mest hensigtsmæssige middel til at  

 nå dette mål er imidlertid en strammere mødeplanlægning i kommunerne og en  

 konsekvent placering af møder uden for den almindelige arbejdstid.
Det  

 ansporer regeringens lovforslag ikke til.
Tværtimod ansporer det indirekte  

 kommunalbestyrelserne til reel diskrimination af selvstændigt  

 erhvervsdrivende.
Når flere møder lægges inden for almindelig arbejdstid,  

 hvilket er den sandsynlige konsekvens af regeringens lovforslag, gøres de  

 selvstændiges vilkår for deltagelse i kommunalpolitik endnu ringere.  

 Regeringens lovforslag letter således forholdene for lønmodtagere til direkte  

 ulempe for selvstændigt erhvervsdrivende og til udgift og ulempe for private  

 arbejdsgivere.
Ændringsforslagene 1 og 12 sikrer, at møderne i kommunalbestyrelser lægges  

 på tidspunkter, hvor privatansatte og selvstændige har bedst mulighed for at  

 deltage.
En effektiv tilrettelæggelse af mødeplanen, der tager hensyn til  

 medlemmernes hovedbeskæftigelse, er den bedste måde at ligestille  

 privatansatte og offentligt ansatte på, for så vidt angår mulighed for  

 mødedeltagelse.
 Til nr. 2 og 13 Ændringsforslagene er begrundet i frygt for, at  

 ændringerne vedrørende udpegning af medlemmer til bestyrelser for selskaber  

 m.v. kan medføre mere benjagt.
 Til nr. 3 og 14 I forbindelse med pligten til at modtage vederlag foreslås  

 indført en regel om, at medlemmer skal oplyse om den økonomiske og materielle  

 støtte, de modtager i forbindelse med arbejdet i  

 kommunalbestyrelsen/borgerrepræsentationen.
Til nr. 4 og 15 Frihed foreslås gjort betinget af forudgående aftale med  

 arbejdsgiveren.
Dette gælder for både private og offentligt ansatte.
Herved  

 bibeholdes det hidtidige princip på arbejdsmarkedet om, at arbejdstid og  

 -vilkår er reguleret af aftaler mellem arbejdsgivere og arbejdstagere.
 Der henvises endvidere til bemærkningerne under nr. 1 og 12.
 Til nr. 5 Lovforslagets § 16 b, stk. 3, foreslås fjernet som en logisk  

 konsekvens af ændringsforslag nr. 1.
 Der henvises endvidere til bemærkningerne under nr. 1 og 12.
Til nr. 6 og 16 Regeringens forslag lægger op til, at der indføres omvendt  

 bevisbyrde i tilfælde af afskedigelse af en ansat, der er opstillet eller  

 valgt til kommunalbestyrelsen.
Det er ikke hensigtsmæssigt, at bevisbyrden på  

 stadig flere områder af arbejdsmarkedet bliver omvendt.
Forslaget om omvendt bevisbyrde vil betyde, at personer, der allerede er  

 valgt til kommunalbestyrelser m.m., vil få uforholdsmæssigt svært ved at  

 finde ny beskæftigelse.
Virksomhederne vil sandsynligvis afholde sig fra at  

 ansætte folk, de kun med stort besvær kan afskedige.
Det vil bl.a. ramme de  

 unge, der f.eks. i løbet af deres studietid er blevet valgt til  

 kommunalbestyrelser m.m.
 Der henvises endvidere til bemærkningerne under nr. 1 og 12.
 Til nr. 7 og 17 Ændringsforslagene skal sikre, at mindretal i en  

 kommunalbestyrelse/borgerrepræsentationen kan få offentliggjort deres  

 synspunkter sammen med flertallets.
Til nr. 8 og 18 Den informationsforpligtelse over for borgerne om de  

 kommunale driftsopgaver, der udføres efter udbud, bør omfatte alle opgaver,  

 der udføres efter udbud.
Her adskiller ændringsforslagene sig fra de af  

 regeringen stillede ændringsforslag, da disse ændringsforslag ikke omfatter  

 de opgaver, som kommunen selv har vundet udførelsen af.
Herved bliver der i  

 bedste fald kun tale om mangelfuld information, i værste fald om vildledning  

 af borgerne.
Alle opgaver, der har været i konkurrence på lige vilkår, bør  

 også i vurderingsøjemed behandles ens.
 Til nr. 9 Forslaget om en informationsforpligtelse over for borgerne  

 vedrørende kommunale driftsopgaver, der udføres af andre end kommunen selv,  

 skal ses i sammenhæng med forslaget om en informationsforpligtigelse  

 vedrørende kommunale serviceydelser og -mål, jf. den foreslåede bestemmelse i  

 styrelseslovens § 62, stk. 1.
 I betænkning 1268/1994 om fornyelse og effektivisering i den kommunale  

 sektor (afsnit 2.1.2. Effektivisering af den kommunale forvaltning gennem  

 udbud, forvaltningsrevision m.v.) er der redegjort for spørgsmålet om udbud  

 af kommunale opgaver.
 Det fremgår af bilaget til betænkningen (side 46 ff.), at der er en lang  

 tradition i kommuner og amtskommuner for at udbyde anlægsarbejder i  

 licitation blandt private leverandører (næsten 80 pct. af de kommunale  

 anlægsudgifter). Driftsopgaver er derimod i hovedsagen blevet varetaget af de  

 kommunale institutioner selv eller i et vist omfang af selvejende  

 institutioner med driftsoverenskomst, som det f.eks. er tilfældet på det  

 sociale område.
 I slutningen af 1980'erne og begyndelsen af 1990'erne er der imidlertid -  

 i sammenhæng med bestræbelserne på at effektivisere løsningen af  

 driftsopgaverne - blevet sat øget fokus på de muligheder, der ligger i en  

 mere bevidst anvendelse af udbud. (I 1992 medgik 10 pct. af de kommunale  

 driftsudgifter til køb af ydelser hos eksterne leverandører).
I betænkningsbilaget er omtalt en undersøgelse, som Kommunernes  

 Landsforening gennemførte i 1992, om kommuners forventninger vedrørende udbud  

 af kommunale driftsopgaver.
Undersøgelsen viste, at over halvdelen af landets  

 kommuner overvejede at udbyde flere kommunale opgaver, og at hovedparten af  

 disse kommuner ville lade kommunens egen afdeling byde med i forbindelse med  

 det øgede antal udbudsopgaver.
Det er endvidere angivet, at undersøgelsen alt i alt viste, at der i  

 kommunerne er en øget orientering mod udbud som et effektiviseringsinstrument  

 og en klarere markering af, at det er konkurrencen, der i udbudssituationen  

 er det væsentlige.
Det er således ikke ønsket om privatisering, der ligger  

 bag den øgede interesse for udbud, men derimod i højere grad et ønske om  

 løbende at undersøge, hvor opgaverne kan løses mest hensigtsmæssigt.  

 Udliciteringerne vedrører typisk områderne vejvedligeholdelse,  

 bygningsvedligeholdelse, renovation og rengøring.
 Udvalget har bl.a. peget på, at der ved udbud af opgaver er den positive  

 effekt, at det »tvinger« kommunalbestyrelserne og amtsrådene til  

 udtrykkelig at tage stilling til og formulere de kvalitets- og resultatmål,  

 som de ønsker opfyldt ved opgaveløsningen.
Udliciteringer kan dog også medføre negative resultater.
Der foreligger  

 imidlertid ikke mere omfattende undersøgelser af udliciteringsomfang, typer  

 af opgaver, der særligt udbydes, og erfaringer og evalueringer vedrørende  

 kommunal udlicitering.
 Baggrunden for ændringsforslagene er et ønske om at opnå et bedre  

 oplysnings- og erfaringsgrundlag med hensyn til kommunal udlicitering,  

 hvilket er af betydning for de ansatte, for borgerne og også for andre  

 kommuner m.fl.
 Til nr. 10 og 20 Ændringsforslagene indebærer, at kommunerne på  

 tilsvarende vis som efter det i lovforslaget foreslåede § 62, stk. 2,  

 vedrørende ligestilling mellem mænd og kvinder hvert andet år skal udarbejde  

 en redegørelse vedrørende etniske minoriteter.
Til nr. 11 og 21 Kommunalbestyrelsens adgang til at udpege medlemmer af  

 bestyrelserne for de i den foreslåede § 68 a (henholdsvis § 52) nævnte kreds  

 af virksomheder, fonde m.v. bør udelades for at undgå enhver tvivl om, at  

 bestyrelsen alene kan sammensættes i henhold til de gældende vedtægter eller  

 love for de nævnte virksomheder, fonde m.v.
Navnlig bør den foreslåede § 68  

 (henholdsvis § 52) udelades for ikke at give kommunalbestyrelserne adgang til  

 at forlange plads i bestyrelsen i kommende virksomheder.
 Til nr. 19 Der henvises til bemærkningerne under nr. 9.
Klaus Hækkerup (S) fmd.
Frank Aaen (EL) Poul Erik Dyrlund (S) Holger  

 Graversen (S) Ole Stavad (S) Anne Baastrup (SF) Vibeke Peschardt (RV) Dorte  

 Bennedsen (S) Villy Søvndal (SF) Else Winther Andersen (V) Helge Sander (V)  

 Mariann Fischer Boel (V) Hans Christian Schmidt (V) Torben Rechendorff (KF)  

 Bendt Bendtsen (KF) Henriette Kjær (KF) Poul Nødgaard (FP) nfmd.
 Centrum-Demokraterne havde ikke medlemmer i udvalget.
Bilag Nogle af udvalgets spørgsmål til indenrigsministeren og dennes svar herpå Spørgsmål 1:
»Betyder formuleringen af § 9, stk. 3, vedrørende borgmestres  

 mulighed for at begrænse sagsindsigten en forringelse af de eksisterende  

 muligheder for sagsindsigt for kommunalbestyrelsesmedlemmer?» Svar:
 De foreslåede regler i § 9 om sagsindsigt er udtryk for en lovfæstelse af  

 den eksisterende adgang til sagsindsigt.
Dette gælder også bestemmelsen i § 9, stk. 3, hvorefter borgmesteren kan  

 begrænse retten til sagsindsigt i tilfælde, hvor det er nødvendigt af hensyn  

 til sagernes ekspedition, eller hvor en adgang til sagsindsigt i øvrigt vil  

 være forbundet med uforholdsmæssigt store vanskeligheder.
Det bemærkes herved  

 tillige, at bestemmelsen herom er i overensstemmelse med den beskrivelse af  

 den gældende retstilstand, der er i den kommenterede kommunale styrelseslov  

 ved Preben Espersen m.fl. (1991, side 56 f.).
 Der er således ikke med bestemmelsen i § 9, stk. 3, tale om nogen  

 forringelse af de eksisterende muligheder for sagsindsigt.
 Spørgsmål 2:
»I hvilke tilfælde er det, at borgmesteren kan begrænse sagsindsigten  

 i medfør af § 9, stk. 3?» Svar:
 En begrænsning kan ske i tilfælde, hvor en sags ekspedition ikke kan  

 afvente kommunalbestyrelsesmedlemmets gennemsyn, eller hvor det vil være  

 forbundet med uforholdsmæssigt store vanskeligheder at fremskaffe materialet,  

 navnlig ved ældre akter.
 Det tilføjes, at borgmesteren i sin adgang til at begrænse retten til  

 sagsindsigt er undergivet kommunalbestyrelsens beslutninger.
 Spørgsmål 3:
»I besvarelse af spørgsmål 740 af den 20. februar 1986 (jornalnr.  

 1986/1073/0100-4) understreger den daværende indenrigsminister et  

 kommunalbestyrelsesmedlems særlige ret til en udvidet sagsindsigt - også for  

 så vidt angår interne arbejdspapirer.
Vil denne ret bestå på trods af § 9,  

 stk. 3's ordlyd?» Svar:
Spørgsmålet kan besvares bekræftende.
Den ret til sagsindsigt, der  

 tilkommer et kommunalbestyrelsesmedlem, rækker videre end retten til  

 aktindsigt efter lov om offentlighed i forvaltningen, idet medlemmet bl.a.  

 har ret til sagsindsigt i interne notater og referater, der foreligger i  

 endelig form.
 Borgmesteren kan således ikke begrænse retten til sagsindsigt under  

 henvisning til, at der er tale om interne arbejdspapirer.
 Spørgsmål 5:
»Gælder der andre begrænsninger i et kommunalbestyrelsesmedlems  

 anvendelse - f.eks. offentlig citering - af den information, der indhentes  

 ved benyttelse af retten til sagsindsigt efter § 9, end forvaltningslovens  

 bestemmelser om tavshedspligt, jf. forvaltningslovens § 27, stk. 1?» Svar:
 De foreslåede regler om sagsindsigt i § 9 er, som det er anført i  

 lovforslagets bemærkninger, udtryk for en lovfæstelse af den eksisterende  

 adgang til sagsindsigt.
Efter § 9, stk. 1, har ethvert kommunalbestyrelsesmedlem som led i  

 varetagelsen af sit hverv ret til at gennemse sagsmateriale, der i endelig  

 form foreligger i kommunens administration.
Som anført i bemærkningerne til  

 bestemmelsen omfatter retten til sagsindsigten således også dokumenter, der  

 er undtaget fra aktindsigt efter lov om offentlighed i forvaltningen,  

 herunder interne notater og referater.
 I § 9, stk. 3, er det angivet, i hvilke tilfælde borgmesteren kan begrænse  

 retten til sagsindsigt, jf. i øvrigt besvarelsen af spørgsmål 1 og 2.
 Der gælder ikke - efter de foreslåede regler i § 9 eller efter gældende  

 ret - nogen begrænsninger i et kommunalbestyrelsesmedlems adgang til at  

 anvende eller videregive den information, som medlemmet har erhvervet ved  

 benyttelse af retten til sagsindsigt, når bortses fra lovgivningens regler om  

 tavshedspligt.
Det er således alene reglerne om tavshedspligt, der begrænser adgangen til  

 videregivelse af information.
Ethvert kommunalbestyrelsesmedlem kan derfor  

 med denne begrænsning offentligt citere information, der er indhentet ved  

 benyttelse af retten til sagsindsigt.
 Der kan i øvrigt herved henvises til, at der alene gælder tilsvarende  

 begrænsning, når kommunalbestyrelsesmedlemmer sammen med personer, der ikke  

 er medlemmer af kommunalbestyrelsen, gennemser det materiale, der er fremlagt  

 til bedømmelse af en sag, jf. den kommunale styrelseslovs § 8, stk. 3.
 Spørgsmål 6:
»Kan borgmesteren f.eks. kræve som betingelse for at give  

 sagsindsigt, at citering af informationer, som ikke ville være omfattet af  

 reglen om aktindsigt efter offentlighedslovens § 4, stk. 1, 1. pkt., men som  

 nok ville kunne gives som meroffentlighed efter 2. pkt., alene må finde sted  

 med tilladelse fra borgmesteren?» Svar:
 Borgmesteren har mulighed for at begrænse retten til sagsindsigt i de  

 tilfælde, der er nævnt i forslaget til § 9, stk. 3. Bestemmelsen er  

 udtømmende, og der kan således ikke i andre tilfælde ske begrænsninger eller  

 stilles betingelser.
