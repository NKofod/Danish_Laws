 Som bekendt er det antaget i praksis, at brugen af spilleautomater, der  

 giver gevinst i penge eller spillemærker, der omveksles med penge, i  

 almindelighed er strafbar som hasard efter straffelovens §§ 203 og 204.  

 Tilsvarende gælder »omveksling« af andre gevinstresultater.  

 Ulovligt hasardspil antages i almindelighed også at foreligge, hvis gevinster  

 omveksles til naturalier m.v., dersom spilleautomaten er opstillet i  

 restaurationslokaler; derimod kan spillemærker vundet på automater, der er  

 opstillet på offentlige forlystelsessteder, anvendes til betaling for indkøb  

 af varer og for adgang til forlystelser på samme plads, hvor spillet finder  

 sted, men ikke til betaling for spise- og drikkevarer.
I de senere år er det i en række tilfælde konstateret, at brugeren/ejeren  

 af spilleautomater har udeholdt indtægten ved spilleautomatvirksomhed fra  

 indkomstbeskatning eller har undladt at angive omsætningen fuldt ud til  

 toldvæsenet med henblik på momsberigtigelse.
For at forenkle behandlingen af  

 sådanne sager bestemmer jeg herved, at tiltale for overtrædelse af  

 straffelovens § 203 eller § 204 kan undlades, når ansvar gøres gældende for  

 overtrædelse af skattekontrolloven eller merværdiafgiftsloven.
Dette er ikke til hinder for, at der indledningsvis rejses sigtelse efter  

 disse bestemmelser i straffeloven, men viser det sig under sagens behandling,  

 at der er grundlag for ansvar efter skatte- eller merværdiafgiftslovgivningen  

 for skatte- eller momsunddragelse, undlades påtale for hasard, og tiltalen  

 udformes således, at det beskrevne forhold ikke omfattes af  

 hasardbestemmelserne.
Konstateres det, at den anvendte indsats har været  

 større end tilladt, forelægges sagen gennem statsadvokaten for mig.
Giver  

 undersøgelsen ikke grundlag for at gøre strafansvar gældende for skatte-  

 eller momsunddragelse, men alene for hasard, forelægges sagen ligeledes for  

 mig inden tiltalerejsning.
 Per Lindegaard.
