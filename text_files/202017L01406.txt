Ændringsforslag stillet den 31. maj 2021 uden for betænkningen Ændringsforslag til 2. behandling af Forslag til lov om ændring af udlændingeloven (Indførelse af mulighed for overførsel af asylansøgere til asylsagsbehandling og eventuel efterfølgende beskyttelse i tredjelande) [af udlændinge- og integrationsministeren (Mattias Tesfaye)]:
Til § 1 Af Rasmus Stoklund (S) og Morten Messerschmidt (DF):
 25) I den under nr. 2 foreslåede § 29 ændres i stk. 2 »visse« til: »bestemte«.
[Afgrænsning af undtagelse] Bemærkninger Til nr. 25 Formålet med ændringen er at angive, at udlændinge- og integrationsministeren vil kunne fastsætte nærmere regler om generelt at undtage bestemte grupper af udlændinge fra den foreslåede ordning, hvis der vurderes at være behov herfor af ressourcemæssige hensyn.
Dette vil alene kunne være udlændinge, der forventes at være omfattet af kapitel 5 a (overførsel efter Dublinforordningen) eller den i § 53 b, stk. 1 eller 2, nævnte procedure (åbenbart grundløs-proceduren), ligesom der vil kunne fastsættes nærmere regler om at undtage tredjelandsstatsborgere eller statsløse, der efter reglerne i Dublinforordningen er henvist af en anden medlemsstat til Danmark til realitetsbehandling af deres asylsag.
Det vil endvidere kunne gælde sager, hvor Udlændingestyrelsen har truffet afgørelse efter kapitel 5 b om, at de pågældende udlændinge kan overføres til et andet Dublinland, fordi de dér har opnået beskyttelse (asyl). Der vil desuden kunne være tale om udlændinge, der ikke (længere) har ret til at opholde sig i Danmark, men som har et opholdsgrundlag, der ikke er på baggrund af asyl, i et andet EU-EØS-land eller Schweiz.
 Forslaget indebærer således, at kun udlændinge, der forventes at være omfattet af Dublinforordningen, åbenbart grundløs-proceduren, eller udlændinge, som kan overføres til et andet Dublinland, fordi de dér har opnået beskyttelse (asyl) eller har en opholdstilladelse i et andet EU-EØS-land eller Schweiz, vil kunne undtages fra den foreslåede ordning.
 Det vil være en betingelse for at undtage disse grupper af udlændinge, at det samlet set vil være mest hensigtsmæssigt ikke at overføre dem til et tredjeland efter den foreslåede ordning ud fra ressourcemæssige hensyn.
Det er hensigten, at udlændinge med et lovligt opholdsgrundlag efter EU-reglerne ikke skal være omfattet af ordningen.
Endvidere omfattes udlændinge, der på andet grundlag har lovligt ophold her i landet, herunder f.eks., hvis de har en anden gyldig opholdstilladelse, ikke, for så vidt angår den periode, hvor de pågældende udlændinge har ret til at opholde sig her i landet.
Det forudsættes, at udlændinge- og integrationsministeren i medfør af det foreslåede stk. 2 fastsætter nærmere regler om, at udlændinge, der har et lovligt opholdsgrundlag efter EU-reglerne, og udlændinge, der i øvrigt har lovligt ophold her i landet, undtages fra ordningen.
 Der henvises i øvrigt til de specielle bemærkninger til § 1, nr. 2, i lovforslaget som fremsat.
