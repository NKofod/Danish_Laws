Afgørelse efter lov om fremtidsfuldmagter § 2 Fremtidsfuldmagtsgiver havde ladet følgende tekst tinglyse som fremtidsfuldmagt den 5. oktober 2020:

Undertegnede () ønsker at udstede en fremtidsfuldmagt, der skal sættes i kraft hvis jeg ikke længere kan varetage mine personlige og/eller økonomiske forhold på grund af sygdom el. lignende, til min hustru (). Hvis min hustru på grund af sygdom og/ eller lignende bliver ude af stand til at varetage dette, ønsker jeg at mine 2 døtre derefter bliver fuldmagtshavere: () Familieretshuset afviste i medfør af fremtidsfuldmagtslovens § 2, stk. 1, den 25. maj 2021 at sætte fremtidsfuldmagten i kraft, da der ikke var tale om en fremtidsfuldmagt, idet der ikke nærmere var angivet, hvilke økonomiske og/eller personlige forhold fremtidsfuldshaver skulle kunne varetage.
 Civilstyrelsen stadfæstede Familieretshusets afgørelse med samme begrundelse.
 Familieretshusets afgørelse af 25. maj 2021:
 Familieretshuset afviser at behandle ansøgningen om ikraftsættelse af en fremtidsfuldmagt for dig.
Begrundelse Efter § 2, stk. 1, i lov om fremtidsfuldmagter kan en fremtidsfuldmagt gives til en eller flere fremtidsfuld-mægtige med henblik på at varetage fuldmagtsgivers økonomiske og personlige forhold.
Fuldmagten kan begrænses til at angå et eller flere bestemte forhold.
Du har den 5. oktober 2020 fået oprettet et dokument benævnt fremtidsfuldmagt i Fremtidsfuldmagtsregisteret.
 Under fremtidsfuldmagtens indhold er angivet følgende:
Undertegnede A ønsker at udstede en fremtidsfuldmagt, der skal sættes i kraft hvis jeg ikke længere kan varetage mine personlige og/eller økonomiske forhold på grund af sygdom el. lignende, til min hustru B.
Hvis min hustru på grund af sygdom og/ eller lignende bliver ude af stand til at varetage dette, ønsker jeg at mine 2 døtre derefter bliver fuldmagtshavere: B og C Det er således ikke nærmere angivet, hvilke økonomiske og/eller personlige forhold fremtidsfuldmægtigen skal kunne varetage for dig efter en ikraftsættelse af fremtidsfuldmagten.
 Vi vurderer derfor, at det dokument, du har oprettet i Fremtidsfuldmagtsregisteret, ikke er en fremtidsfuldmagt.
 Vi finder på den baggrund, at vi ikke kan træffe afgørelse om ikraftsættelse.
 Fremtidsfuldmagtshaver påklagede afgørelsen.
 Civilstyrelsens afgørelse af 13. oktober 2021, sags.nr. 21-4410-00040:
 Civilstyrelsen har behandlet din klage over Familieretshusets afgørelse af 25. maj 2021 med sagsnummer 2021-40748. Ved afgørelsen afviste Familieretshuset at behandle ansøgningen om ikraftsættelse af en fremtidsfuldmagt for A.
Familieretshusets begrundelse for at afvise behandlingen af ansøgningen var, at det dokument, som A har oprettet i Fremtidsfuldmagtsregisteret, efter Familieretshusets opfattelse ikke er en fremtidsfuld-magt.
Baggrunden herfor er, at det ikke er nærmere angivet, hvilke økonomiske og/eller personlige forhold, fremtidsfuldmægtigen skal kunne varetage for A efter en ikraftsættelse af fremtidsfuldmagten.
Civilstyrelsens afgørelse Civilstyrelsen ændrer ikke Familieretshusets afgørelse.
Begrundelsen herfor fremgår nedenfor.
Fremtidsfuldmagten Det fremgår af sagens akter, at A den 5. oktober 2020 fik oprettet et dokument benævnt fremtidsfuldmagt i Fremtidsfuldmagtsregisteret.
Om fuldmagtens omfang er anført:
 Undertegnede A ønsker at udstede en fremtidsfuldmagt, der skal sættes i kraft hvis jeg ikke længere kan varetage mine personlige og/eller økonomiske forhold på grund af sygdom el. lignende, til min hustru B.
Nærværende fremtidsfuldmagt er vedstået for notar, der ved sin underskrift har bekræftet fuldmagtsgiverens identitet samt at denne var i stand til fornuftsmæssigt at oprette en fremtidsfuldmagt.  Klagen Du har til støtte for din klage blandt andet anført, at det ikke er korrekt, at den tinglyste fremtidsfuldmagt ikke nærmere angiver hvilke økonomiske og/eller personlige forhold fremtidsfuldmægtigen skal kunne varetage for A.
A´s fremtidsfuldmagt indeholder i sin korthed tilstrækkeligt klart en generel fuldmagt til, at du kan varetage hans økonomiske og/eller personlige forhold.
Hvis A havde ønsket en mere begrænset fremtidsfuldmagt, kunne det ske ved at nævne hvilke konkrete forhold fremtidsfuldmagten kun skulle omfatte.
Du anfører således, at Familieretshuset fejlagtigt mener, at den af A afgivne generelle fremtidsfuldmagt, bør begrænses ved nærmere at specificere (angive) hvilke økonomiske og/eller personlige forhold frem-tidsfuldmægtigen skal varetage.
Du gør gældende, at det vil få den betydning, at der ikke er tale om en generel fremtidsfuldmagt, men snarere en begrænset fremtidsfuldmagt.
 Du henviser desuden til Justitsministeriets vejledning om fremtidsfuldmagter kapitel 6.1 (økonomiske forhold), og fremhæver følgende derfra:
En fremtidsfuldmagt kan gives til økonomiske forhold generelt eller til et eller flere forhold, som du som fuldmagtsgiver bestemmer præcist i fuldmagten.  Du henviser endelig til Justitsministeriets vejledning om fremtidsfuldmagter kapitel 6.2 (personlige forhold), og fremhæver følgende derfra:
En fremtidsfuldmagt kan gives til personlige forhold generelt eller afgrænses til et eller flere forhold, som du som fuldmagtsgiver bestemmer præcist i din fremtidsfuldmagt.  Civilstyrelsens begrundelse Efter en gennemgang af sagen, finder Civilstyrelsen i lighed med Familieretshuset, at ansøgningen om ikraftsættelse af fremtidsfuldmagten ikke kan behandles.
Begrundelsen herfor er den samme, som fremgår af Familieretshusets afgørelse.
Det er Civilstyrelsens vurdering, at de yderligere oplysninger, som du har henvist til i din klage, ikke kan føre til et andet resultat.
Civilstyrelsen skal i den forbindelse bemærke, at det alene fremgår af den oprettede fremtidsfuldmagt, at A ønsker at udstede en fremtidsfuldmagt, som skal sættes i kraft, hvis han ikke længere er i stand til at varetage sine personlige og/eller økonomiske forhold.
Der er således ikke ved oprettelsen af fremtidsfuldmagten taget stilling til fremtidsfuldmagtens indhold, dvs. bemyndigelsen af den fremtidsfuldmægtige.
Der er derfor efter Civilstyrelsens opfattelse ikke tale om en egentlig fremtidsfuldmagt.
 Det bemærkes i øvrigt, at en bemyndigelse efter Civilstyrelsens opfattelse ikke ville være tilstrækkelig klar, hvis en fremtidsfuldmægtig bemyndiges til at varetage økonomiske og/eller personlige forhold, idet det herved vil være uklart, om fremtidsfuldmagten alene angår økonomiske forhold, personlige forhold eller både økonomiske og personlige forhold.
