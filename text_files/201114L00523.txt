Betænkning afgivet af Transportudvalget den 29. marts 2012 Betænkning over Forslag til lov om ændring af lov om taxikørsel m.v. og registreringsafgiftsloven (Ophævelse af betingelse om tilladelse til taxikørsel for udstedelse af tilladelse til offentlig servicetrafik og fritagelse for registreringsafgift af biler, der udfører kørsel på grundlag af tilladelse til offentlig servicetrafik) [af transportministeren (Henrik Dam Kristensen)] 1. Ændringsforslag Der er stillet 6 ændringsforslag til lovforslaget.
Dansk Folkeparti har stillet ændringsforslag nr. 1-3, 5 og 6. Transportministeren har stillet ændringsforslag nr. 4.
2. Udvalgsarbejdet Lovforslaget blev fremsat den 25. januar 2012 og var til 1. behandling den 2. februar 2012. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og transportministeren sendte den 14. december 2011 dette udkast til udvalget, jf.
TRU alm. del  bilag 115. Den 30. januar 2012 sendte transportministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Carsten's Taxa Dansk Taxi Råd Danske Taxivognmænds Arbejdsgiverforening og Falck Danmark A/S.
 Transportministeren har over for udvalget kommenteret de skriftlige henvendelser til udvalget.
Samrådsspørgsmål Udvalget har stillet 1 samrådsspørgsmål til transportministeren til mundtlig besvarelse, som denne har besvaret i et samråd den 22. februar 2012. Efterfølgende har transportministeren oversendt sit talepapir til udvalget.
Spørgsmål Udvalget har stillet 10 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med det af transportministeren stillede ændringsforslag.
Flertallet vil stemme imod de af Dansk Folkeparti stillede ændringsforslag.
 For Enhedslisten er det vigtigt at markere, at området for kørsel for det offentlige (OST- og EP-tilladelser) foregår under ordnede forhold og i henhold til de gældende kollektive, landsdækkende overenskomster på området.
Trafikstyrelsen har i forbindelse med svar på spørgsmål nr. 4 tilkendegivet over for transportministeren, at »styrelsen ikke accepterer, at en virksomhed med tilladelse til offentlig servicetrafik aflønner chaufførerne efter en provisionsbaseret taxioverenskomst«.
Enhedslisten tager svaret som udtryk for en erkendelse af, at kørsel for det offentlige skal foregå i henhold til gældende kollektiv overenskomst, således at virksomhederne ikke gives mulighed for at konkurrere på chaufførernes løn- og arbejdsforhold.
 Det har endvidere været vigtigt for Enhedslisten at imødekomme branchens udbredte ønske om nedsættelse af et persontransportudvalg med det formål at fremkomme med forslag til en egentlig persontransportlov, der også skal omfatte busområdet.
Transportministeren har i svar på spørgsmål nr. 5 imødekommet ønsket om nedsættelse af »et udvalg, som skal se på de forskellige tilladelsestyper og rammevilkår for taxi, limousine, sygetransport og offentlig servicetrafik«, og endvidere »at udvalget vil skulle se på  et rimeligt serviceniveau i sektoren,  samt på arbejds- og lønvilkår for chauffører.« Enhedslisten tager til efterretning, at det er overladt til Trafikstyrelsen at vurdere, hvordan det vil være muligt at inddrage busområdet i udvalgets arbejde.
Enhedslisten konstaterer med tilfredshed, at der satses på »at fremsætte et eventuelt forslag til revideret eller ny taxilov i Folketingsåret 2012/13.« Enhedslisten er ikke imødekommet i svaret på spørgsmål nr. 6 om »iværksættere«.
Enhedslisten er af den opfattelse, at der bag begrebet »iværksættere« også kan gemme sig de såkaldte arme- og -ben-firmaer, som kun proforma er selvstændige, personligt drevne virksomheder.
Enhedslisten tager imidlertid til efterretning, at ministeren i svar på spørgsmål nr. 8 anlægger en meget åben holdning til, hvad det kommende udvalg på persontransportområdet kan beskæftige sig med.
Enhedslisten vil derfor arbejde for, at spørgsmålet om »iværksættere« bringes op i det kommende persontransportudvalg.
Heller ikke i svarene på spørgsmål nr. 7 og 8 er Enhedslisten imødekommet.
Men også her henviser Enhedslisten til ministerens svar på spørgsmål nr. 8. Enhedslisten vil arbejde for, at de emner, som berøres i spørgsmålene nr. 7 og 8, ligeledes bringes op i et kommende persontransportudvalg.
 Det er endvidere vigtigt for Enhedslisten at medvirke til at ophæve det monopol på OST-kørsel, der opstod, da man i taxiloven indførte krav om, at kun virksomheder med taxitilladelser kunne få tilladelse til OST-kørsel.
 Med disse bemærkninger kan Enhedslisten tilslutte sig det fremsatte lovforslag.
 Et mindretal i udvalget (V, DF, LA og KF) indstiller lovforslaget til vedtagelse med de af de Dansk Folkeparti stillede ændringsforslag.
Dansk Folkeparti mener, det er dybt kritisabelt, at regeringen med dette lovforslag ændrer taxiloven, inden man har haft mulighed for at evaluere på det stop for EP tilladelser, som Dansk Folkeparti var med til at indføre i 2011. Med »tilbagerulningen«, vil der igen være stor risiko for taxadød i landdistrikterne.
Regeringens begrundelse er et udokumenteret DUT (Det Udvidede Totalbalanceprincip) krav fra kommuner og regioner.
 Dansk Folkeparti har stillet ændringsforslag vedrørende indretningskrav som tidligere foreslået af både bus- og taxabranchen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag Ændringsforslag Til titlen Af et mindretal (DF), tiltrådt af et mindretal (V, LA og KF):
 1) Titlen affattes således:
»Forslag til Lov om ændring af lov om buskørsel (Indførelse af betingelse om vogn med lift og to kørestolspladser og mulighed for specifik rutekørsel i forbindelse med udstedelse af tilladelse til offentlig servicetrafik m.v.)« [Konsekvens af ændringsforslag nr. 5] Til § 1 2) Paragraffen udgår.
[Konsekvens af ændringsforslag nr. 5] Til § 2 3) Paragraffen udgår.
[Konsekvens af ændringsforslag nr. 5] Af transportministeren, tiltrådt af et flertal (S, RV, EL og SF):
 4) Efter nr. 2 indsættes som nye numre:
 »01. I § 2, stk. 1, nr. 9, der bliver nr. 10, ændres »nr. 7« til: »nr. 8«.
02. I § 2, stk. 4, ændres »stk. 1, nr. 16 og 17« til: »stk. 1, nr. 17 og 18«.« [Forslaget omhandler konsekvensændringer] Ny paragraf Af et mindretal (DF), tiltrådt af et mindretal (V, LA og KF):
 5) Efter § 2 indsættes som ny paragraf:
»§ 01 I lov om buskørsel, jf. lovbekendtgørelse nr. 1087 af 8. september 2010, som senest ændret ved § 2 i lov nr. 167 af 28. februar 2012, foretages følgende ændringer:
 1. Efter kapitel 1 indsættes:
»Kapitel 2 Tilladelse til offentlig servicetrafik § 2. Den, der udfører erhvervsmæssig befordring med et dansk indregistreret motorkøretøj med lift og to kørestolspladser (offentlig servicetrafik), skal have tilladelse hertil.
Tilladelsen omfatter også befordring af bestemte kategorier af personer (speciel rutekørsel).
 Stk. 2. Tilladelse til offentlig servicetrafik meddeles af transportministeren.
Stk. 3. Tilladelse til offentlig servicetrafik er betinget af, at ansøgeren har kontrakt om udførelse af offentlig servicetrafik for et trafikselskab omfattet af lov om trafikselskaber.«« [Der indføres nye betingelser for tilladelse til offentlig servicetrafik og speciel rutekørsel, som skal ske med motorkøretøj med lift og to kørestolsplader] Til § 3 6) Paragraffen affattes således:
»§ 3 Transportministeren fastsætter tidspunktet for lovens ikrafttræden.« [Der fastsættes overgangsordning som konsekvens af ændringsforslag nr. 5] Bemærkninger Til nr. 1-3, 5 og 6 Med ændringsforslag nr. 5 ønsker Dansk Folkeparti at støtte den samlede løsningsmodel på området, som branchen, herunder Danske Busvognmænd, Dansk Taxi Råd, 3F og DI Transport, er kommet med.
Med løsningsmodellen tages der hensyn til en balance mellem konkurrence og forsyningssikkerhed på den ene side og hensyn til en tilfredsstillende taxibetjening på den anden.
Ændringsforslaget medfører, at tilladelser til offentlig servicetrafik udstedes med hjemmel i lov om buskørsel, og at tilladelser kun udstedes til vogne med lift og to kørestolspladser.
Samtidig kan tilladelsen benyttes til både almindelig og speciel rutekørsel, og antalsbegrænsningen med én tilladelse til offentlig servicetrafik for hver tilladelse til taxikørsel bliver fjernet.
 Ændringsforslagene nr. 1-3 er konsekvenser af ændringsforslag nr. 5.
 Ændringsforslag nr. 6 indebærer en overgangsordning for de tilladelser til offentlig servicetrafik, som allerede er udstedt.
Til nr. 4 Forslaget omhandler redaktionelle ændringer.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Anne Baastrup (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Lars Barfoed (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
