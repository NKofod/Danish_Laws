Nr BTB 75 Betænkning over Forslag til folketingsbeslutning om forebyggelse af uheld  

 i forbindelse med transport af farligt gods m.v.   

 Nr B 75 1986-87, 1. samling Afgivet af miljø- og planlægningsudvalget Afgivet: 19870506 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
Udvalget har endvidere modtaget mundtlige og skriftlige henvendelser fra Lisa Schweder, København Ø, og Vagner Vinther, Frederiksberg.
Justitsministeren nedsatte den 19. december 1986 en arbejdsgruppe med følgende kommissorium:
Arbejdsgruppen skal overveje, hvilke initiativer der er nødvendige for at sikre den fornødne koordinering af reglerne og sikkerhedskravene ved transport af farligt gods, herunder den administrative opdeling, uddannelseskrav, indsatsberedskab, tvangsruter, beredskabsplaner samt informationssystemer.
Arbejdsgruppen skal tilstræbe at afslutte sit arbejde inden udgangen af 1987.
Et FLERTAL (Socialdemokratiets, Socialistisk Folkepartis og Det Radikale Venstres medlemmer af udvalget) ser med tilfredshed på, at arbejdsgruppen er nedsat.
Arbejdsgruppens kommissorium dækker i nogen grad de forslag om forbedret sikkerhed i forbindelse med transport af farlige stoffer, der er indeholdt i dette beslutningsforslag.
Kommissoriet dækker dog ikke fuldt ud, idet det udelukkende omhandler initiativer til sikring af koordinering af reglerne og af sikkerhedskravene.
Flertallet finder, at følgende punkter (ud over dem som allerede er omfattet af beslutningsforslaget) må indgå i arbejdsgruppens arbejde med henblik på en stillingtagen:
- autorisationsordning for lastbil-, tog- og skibsførere, herunder spørgsmålet, om autorisationen også skal gælde for transporterede mængder under 3.000 liter, - løbende efteruddannelse af personer beskæftiget med transport af farlige stoffer samt af personer beskæftiget med beredskabet i forbindelse med uheld, - kontrol af, om beredskabsplanerne har den fornødne kvalitet, - intensiveret stikprøvekontrol, herunder stikprøvekontrol uden for grænsestationerne, samt bedre muligheder for at foretage kemiske analyser i forbindelse med stikprøvekontrol og - udarbejdelse af en landsdækkende statistik over mængder og arter af farlige stoffer, der transporteres i Danmark.
Flertallet forventer, at resultaterne af arbejdsgruppens arbejde forelægges Folketingets miljø- og planlægningsudvalg.
Herefter indstiller flertallet beslutningsforslaget til VEDTAGELSE UÆNDRET.
Et MINDRETAL (Det Konservative Folkepartis, Venstres og Kristeligt Folkepartis medlemmer af udvalget) indstiller beslutningsforslaget til FORKASTELSE, idet mindretallet finder, at beslutningsforslagets enkelte punkter er indeholdt i kommissoriet for det udvalg, justitsministeren har nedsat.
Der bør ikke på nuværende tidspunkt inddrages yderligere omfattende spørgsmål i dette arbejde.
Mindretallet finder derfor, at en eventuel vedtagelse af forslaget bør afvente arbejdsgruppens rapport, som justitsministeren anmodes om at fremsende til udvalget.
AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
JYTTE HILDEN (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
ANNE GRETE HOLMSGÅRD (SF) LONE DYBKJæR (RV) Partierne CD, FP og VS havde ikke medlemmer i udvalget.
