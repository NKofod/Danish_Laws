Betænkning afgivet af Udlændinge- og Integrationsudvalget den 29. maj 2018 Betænkning over Forslag til lov om ændring af lov om danskuddannelse til voksne udlændinge m.fl.
(Indførelse af deltagerbetaling for danskuddannelse til udenlandske arbejdstagere, studerende m.v.) [af udlændinge- og integrationsministeren (Inger Støjberg)]:
1. Ændringsforslag Udlændinge- og integrationsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 25. april 2018 og var til 1. behandling den 8. maj 2018. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 9. marts 2018 dette udkast til udvalget, jf.
UUI alm. del  bilag 111. Den 26. april 2018 sendte udlændinge- og integrationsministeren de indkomne høringssvar og et notat herom til udvalget.
Skriftlige henvendelser Udvalget har forud for fremsættelsen af lovforslaget modtaget skriftlige henvendelser fra Uddannelsesforbundet og Dansk Flygtningehjælp, som er omdelt på bilag 4.
Spørgsmål Udvalget har stillet 17 spørgsmål til udlændinge- og integrationsministeren til skriftlig besvarelse, som denne har besvaret.
3. Adgang til danskuddannelse for grønlændere og færinger Udvalget Udvalget lægger vægt på, at lovforslaget ikke må ændre på, at grønlændere og færinger med særlige behov fortsat skal have gode muligheder for at få den nødvendige danskuddannelse.
Ligeledes finder udvalget det væsentligt at slå fast, at grønlændere og færinger er ligeværdige medlemmer af rigsfællesskabet og derfor ikke betragtes som udlændinge.
Alle danske statsborgere, herunder også grønlændere og færinger, har således ligeværdig adgang til danskuddannelse.
Udvalget forventer videre, at ministeren holder øje med udviklingen og underretter udvalget senest med udgangen af 2020 om udviklingen i grønlænderes og færingers deltagelse i danskuddannelse efter danskuddannelsesloven og arbejder for, at der alternativt stilles andre tilbud om danskundervisning til rådighed for målgruppen efter behov.
Bidrag fra udlændinge- og integrationsministeren Udlændinge- og integrationsministeren har over for udvalget oplyst følgende:
»Regeringen lægger afgørende vægt på, at grønlændere, færinger og øvrige danske statsborgere, der af særlige grunde ikke har tilstrækkelige forudsætninger for at klare sig, har gode muligheder for at deltage i understøttende aktiviteter, der samlet set kan forbedre deres parathed til læring, undervisning og sprogtilegnelse.
Regeringen hæfter sig derfor ved, at der  udover muligheden for at deltage i danskundervisning efter lov om danskuddannelse til voksne udlændinge m.fl. ved betaling af et begrænset deltagergebyr på 2.000 kr.  er mulighed for at tilbyde en koordineret og helhedsorienteret indsats, der kan fremme målgruppens motivation for og parathed til læring, undervisning og sprogtilegnelse.
Videre kan kommunerne altid give tilbud om gratis danskundervisning som led i en beskæftigelsesrettet indsats, når dansk vurderes at være en barriere for deltagelse på arbejdsmarkedet.
For yderligere at understøtte, at alle grønlændere med særlige behov får mulighed for at deltage i læring- og undervisningsforberedende tilbud, vil regeringen etablere en pulje under Undervisningsministeriet på 2,5 mio. kr. i perioden 2018-2020. Puljen er særligt målrettet grønlændere bosiddende i Danmark, der er socialt udsatte, har særlige behov og har utilstrækkelige danskkundskaber i forhold til at understøtte en forbedring af deres situation.
Kommunerne kan gennem puljen søge midler til at dække udgifter til understøttende aktiviteter, der kan forbedre målgruppens parathed til læring, undervisning og sprogtilegnelse, samt aktiviteter, der kan identificere udfordringer af læringsmæssig og social karakter.
Etablering af puljen, der skal evalueres inden udgangen af 2020, skal ske i samarbejde med det grønlandske selvstyre med det formål at sikre, at alle i målgruppen får den bedst mulige adgang til relevante tilbud og indsatser.« 4. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse med de stillede ændringsforslag Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Enhedslistens medlemmer af udvalget finder, at det er afgørende vigtigt, at mennesker, der skal bo her i landet i en årrække  måske resten af livet  opnår en god beherskelse af det danske sprog.
Ved at indføre en meget høj brugerbetaling for kursister, der er kommet til Danmark som studerende eller arbejdstagere, spænder man ben for denne målsætning.
Det kan på længere sigt være skadeligt for integrationen i Danmark.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) Efter nr. 1 indsættes som nyt nummer:
»01. I § 2 d, stk. 1, nr. 7, der bliver nr. 8, ændres »nr. 8« til: »nr. 9«.« [Konsekvensændring] 2) Efter nr. 3 indsættes som nyt nummer:
»02. I § 14, stk. 6, der bliver stk. 7, ændres »stk. 4 og 5« til: »stk. 5 og 6«.« [Konsekvensændring] Bemærkninger Til nr. 1 og 2 Ændringerne gennemføres som konsekvensændringer af de foreslåede ændringer af § 2 d og § 14.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Pernille Bendixen (DF) Marcus Knuth (V) Britt Bager (V) Preben Bang Henriksen (V) Martin Geertsen (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Stine Brix (EL) Nikolaj Villumsen (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
