Cirkulæreskrivelse  af 24. juni 1998  

 vedrørende besvarelse af spørgsmål nr. 10 (2. samling)  

 fra Folketingets Retsudvalg vedrørende Europarådskonventionen af  

 1980 om anerkendelse og fuldbyrdelse af afgørelser om  

 forældremyndighed og Haagerkonventionen af 1980 om de civilretlige  

 virkninger af int. børnebortførelser Statsamterne og Københavns Overpræsidium Vedlagt sendes til orientering kopi af justitsministerens  

 besvarelse af spørgsmål nr. 10 (2. samling) fra Folketingets  

 Retsudvalg om Europarådskonventionen af 1980 om anerkendelse og  

 fuldbyrdelse af afgørelser om forældremyndighed og  

 Haagerkonventionen af 1980 om de civilretlige virkninger af internationale  

 børnebortførelser.
 Civilretsdirektoratet skal særligt henlede  

 statsamternes og overpræsidiets opmærksomhed på  

 følgende:
 Som følge af de nævnte konventioner, der som  

 bekendt begge er tiltrådt af Danmark og gennemført i dansk ret  

 ved lov nr. 793 af 27. november 1990 om international fuldbyrdelse af  

 forældremyndighedsafgørelser m.v., vil man fra dansk side i  

 almindelighed være forpligtet til at tilbagegive børn, der er  

 bosat i andre kontraherende lande, og som i strid med konventionerne  

 føres til eller tilbageholdes i Danmark.
 Det er derfor af stor betydning, at navnlig  

 forældre, der befinder sig i en situation, hvor de overvejer i strid  

 med konventionerne at føre deres barn til Danmark eller at  

 tilbageholde barnet her, kan få den fornødne rådgivning om  

 konventionerne, hvis de retter henvendelse til danske myndigheder herom.
 Da Civilretsdirektoratet i sin egenskab af  

 centralmyndighed i henhold til konventionerne har opbygget en viden om og  

 erfaring med konventionerne, bør statsamterne og overpræsidiet  

 således i tilfælde af, at forældre søger vejledning  

 hos statsamterne eller overpræsidiet i sådanne situationer,  

 henvise de pågældende til at rette henvendelse til  

 Civilretsdirektoratet herom.
Civilretsdirektoratet, den 25. juni  

 1998 Anne Thalbitzer Bilag 1 Besvarelse af spørgsmål nr. 10 (2. samling) fra  

 Folketingets Retsudvalg (Alm. del   bilag 29).
 Spørgsmål nr. 10:
"I anledning af de uheldige sager mellem et dansk/udenlandsk par om forældremyndighed, hvor danske statsborgere angiveligt har fået urigtige oplysninger fra danske myndigheder om fortolknin- gen af eksempelvis børnekonventionen, ønskes op- lyst, om justitsministeren har planer om at sik- re, at myndighederne fremover giver korrekte op- lysninger og i givet fald hvordan." Svar:
 Danmark har tiltrådt såvel Europakonventionen om anerkendelse  

 og fuldbyrdelse af afgørelser om forældremyndighed som  

 Haagerkonventionen om de civilretlige virkninger af internationale  

 børnebortførelser.
 Konventionerne er gennemført i dansk ret ved lov nr. 793 af 27.  

 november 1990 om international fuldbyrdelse af  

 forældremyndighedsafgørelser m.v. (Internationale  

 børnebortførelser).
 Formålet med konventionerne er dels at begrænse antallet af  

 tilfælde, hvor den ene af forældrene i strid med reglerne fjerner  

 børnene fra det land, hvor de hidtil har boet, dels så vidt  

 muligt at få bragt bortførte børn tilbage.
Efter Europarådskonventionen påhviler der således  

 konventionslandene en gensidig forpligtelse til at anerkende og fuldbyrde  

 bl.a. afgørelser om forældremyndighed, der er truffet i et andet  

 konventionsland.
Efter Haagerkonventionen påhviler der  

 konventionslandene en gensidig forpligtelse til efter anmodning umiddelbart  

 at tilbagegive børn, som ulovligt er bortført til eller  

 tilbageholdes i et andet kontraherende land.
 Afgørelse om fuldbyrdelse af en udenlandsk afgørelse om  

 forældremyndighed m.v. og om tilbagegivelse af et barn i  

 overensstemmelse med de nævnte konventioner træffes i Danmark af  

 domstolene (fogedretten).
For at sikre samarbejdet mellem de kontraherende lande skal hvert land  

 udpege en centralmyndighed, der skal modtage og formidle henvendelser  

 vedrørende bl.a. tilbagelevering af børn.
Centralmyndighederne  

 skal endvidere bl.a. udveksle oplysninger om deres eget lands lovgivning, der  

 har betydning for anvendelsen af konventionerne.
 I Danmark er Civilretsdirektoratet udpeget som centralmyndighed.
 Foruden den bistand, som Civilretsdirektoratet som centralmyndighed yder i  

 forbindelse med bl.a. tilbagelevering af børn efter de nævnte  

 konventioner, yder direktoratet også rådgivning om konventionerne  

 til bl.a. private personer og andre offentlige myndigheder.
 Med Danmarks tilslutning til de nævnte konventioner er der sket en  

 betydelig forbedring i mulighederne for at undgå, at børn, der  

 er bosat i Danmark, bortføres til et andet land, og i mulighederne for  

 at få de børn, der i strid med reglerne bliver ført ud af  

 Danmark, givet tilbage hertil.
 Til gengæld for den beskyttelse, som de nævnte konventioner  

 giver børn, der er bosat i Danmark, må Danmark respektere de  

 regler om forældremyndighed, der gælder for børn bosat i  

 andre kontraherende lande, og i givet fald være parat til at  

 tilbagegive de børn, der føres til Danmark i strid med disse  

 regler.
Justitsministeriet er på den anførte baggrund meget  

 opmærksom på vigtigheden af, at private personer har mulighed for  

 at få rådgivning om de nævnte konventioner.
Det  

 gælder ikke mindst personer, der opholder sig i et land, der har  

 tiltrådt konventionerne, og som overvejer i strid med reglerne i det  

 pågældende land at tage deres barn med hjem til Danmark.
Det er i  

 disse tilfælde afgørende, at de pågældende personer,  

 hvis de søger danske myndigheder om råd, bliver gjort bekendt  

 med, at Danmark efter reglerne i den nævnte konventioner vil kunne  

 være forpligtet til at sende barnet tilbage.
 For at sikre, at de pågældende personer får den  

 fornødne vejledning, vil Civilretsdirektoratet også fremover  

 stille den erfaring og viden, som direktoratet i sin egenskab af  

 centralmyndighed har erhvervet om konventionerne, til rådighed for  

 personer, der retter henvendelse til direktoratet.
 Udenrigsministeriet har oplyst, at ministeriet har instrueret danske  

 ambassader og konsulater i udlandet om at henvise personer, der søger  

 råd og vejledning om disse spørgsmål i lande, der er  

 omfattet af de nævnte konventioner, til at rette henvendelse til  

 Civilretsdirektoratet   om nødvendigt gennem udenrigstjenesten.  

 Udenrigsministeriet har endvidere oplyst, at de danske repræsentationer  

 i udlandet fortsat vil være instrueret om at råde de  

 pågældende personer til i givet fald også at søge  

 juridisk vejledning i opholdslandet.
 Det er Justitsministeriets opfattelse, at det herved så vidt muligt  

 sikres, at der bliver givet korrekt vejledning om betydningen af de  

 nævnte konventioner.
