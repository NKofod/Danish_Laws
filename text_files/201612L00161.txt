Fremsat den 15. marts 2017 af Martin Henriksen (DF), Bent Bøgsted (DF), Kristian Thulesen Dahl (DF), Søren Espersen (DF), Marie Krarup (DF), Christian Langballe (DF), Morten Marinus (DF), Peter Kofod Poulsen (DF) og Peter Skaarup (DF) Forslag til Lov om ændring af udlændingeloven (Forhøjelse af mindstebeløbet i beløbsordningen) § 1 I udlændingeloven, jf. lovbekendtgørelse nr. 412 af 9. maj 2016, som ændret bl.a. ved lov nr. 661 af 8. juni 2016 og lov nr. 612 af 8. juni 2016 og senest ved lov nr. 228 af 7. marts 2017, foretages følgende ændring:
1. I § 9 a, stk. 2, nr. 2, ændres »400.000 kr.« til: »500.000 kr.« § 2 Stk. 1. Loven træder i kraft den 1. juli 2017.
Stk. 2. Loven finder ikke anvendelse for udlændinge, der inden den 1. juli 2017 har indgivet ansøgning om opholdstilladelse.
For disse udlændinge finder de hidtil gældende regler anvendelse.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger I folketingsåret 2015-16 vedtog Folketinget lovforslag nr.
L 168, som blev til lov nr. 661 af 8. juni 2016, og som medførte, at der i beløbsordningen i udlændingelovens § 9 a, stk. 2, nr. 2, blev indført et krav om ansættelse inden for et fagområde, hvor ansættelsen indebærer en årlig aflønning på mindst 400.000 kr.
Mindstebeløbet blev hævet fra 375.000 kr., og beløbet blev fastsat direkte i lovteksten, hvor beløbet tidligere blev fastsat af beskæftigelsesministeren.
Ved L 168 blev der desuden tilføjet et nyt § 9 a, stk. 23, som fastslår, at mindstebeløbet årligt reguleres med satsreguleringsprocenten og en tilpasningsprocent, der indebærer, at reguleringen i alt kommer til at svare til lønudviklingen i samfundet.
Fra og med den 1. februar 2017 blev beløbsgrænsen således hævet til 408.800 kr. årligt.
Med dette lovforslag foreslås det, at mindstebeløbet hæves yderligere og fastsættes til 500.000 kr. årligt.
Dette beløb skal stadig årligt reguleres med satsreguleringsprocenten og en tilpasningsprocent, der indebærer, at reguleringen i alt kommer til at svare til lønudviklingen i samfundet, jf. udlændingelovens § 9 a, stk. 23.
Formålet med beløbsordningen bør efter forslagsstillernes opfattelse fortsat være at tiltrække højtspecialiseret og højtuddannet udenlandsk arbejdskraft.
Derfor bør beløbsordningen justeres, så den i overvejende grad er målrettet højtuddannede udlændinge.
Beløbsordningen må ikke kunne anvendes som et billigere alternativ til dansk arbejdskraft, og ordningen må ikke medføre, at danske lønninger presses, eller at visse danske lønmodtagere forlader arbejdsmarkedet eller holdes ude af arbejdsmarkedet.
 Det er forslagsstillernes opfattelse, at dette lovforslag sikrer en større ligebehandling af den udenlandske arbejdskraft med hensyn til løn- og ansættelsesvilkår, hvilket vil beskytte både den udenlandske arbejdskraft og den danske arbejdskraft imod løndumping.
Det nuværende mindstebeløb på 400.000 kr. årligt svarer til en månedsløn på ca. 33.400 kr.
Hvis mindstebeløbet hæves til 500.000 kr. årligt, svarer det til ca. 41.700 kr. pr. måned.
Udtræk fra Dansk Arbejdsgiverforenings statistik fra tredje kvartal 2016 viser, at gennemsnitslønnen for medarbejdere i Danmark på mellemhøjt kvalifikationsniveau er 42.057 kr. pr. måned.
For en undergruppe af medarbejdere inden for informations- og kommunikationsteknologi, som omfatter mange med opholdstilladelse under beløbsordningen, er gennemsnitslønnen 47.271 kr. pr. måned.
For medarbejdere på højt kvalifikationsniveau er gennemsnitslønnen 51.195 kr. pr. måned, og for en undergruppe af medarbejdere inden for informations- og kommunikationsteknologi er gennemsnitslønnen 53.003 kr. pr. måned.
Fra 2012 til 2015 steg antallet af fuldtidsbeskæftigede med opholdstilladelse efter beløbsordningen fra 2.792 til 4.426. Over 50 pct. af personerne med opholdstilladelse efter beløbsordningen modtager en årlig løn, som overstiger 500.000 kr., jf.
Styrelsen for International Rekruttering og Integrations notat af 25. maj 2016 om lønniveauer og branchefordeling for personer med opholdstilladelse efter beløbsordningen (bilag 9 til L 168, folketingsåret 2015-16). Det er forslagsstillernes opfattelse, at det øgede antal opholdstilladelser efter beløbsordningen ikke nødvendigvis skyldes et reelt behov for kvalificeret udenlandsk arbejdskraft, men at det snarere skyldes et ønske fra visse virksomheder om at sænke udgifterne til betaling af løn.
Dette er ikke formålet med beløbsordningen, og det er ikke hensigtsmæssigt for det danske arbejdsmarked.
Danske virksomheder har generelt gode betingelser for at tiltrække højtuddannet udenlandsk arbejdskraft.
Såfremt lovforslaget vedtages, vil der efter forslagsstillernes opfattelse fortsat være rig mulighed for at tiltrække højtuddannede udlændinge til Danmark, hvis arbejdsgiverne er indstillet på at betale en konkurrencedygtig løn.
Desuden vil der fortsat være mulighed for at tiltrække arbejdskraft fra andre EU-lande.
 Lovforslaget sendes i høring umiddelbart efter fremsættelsen i Folketinget.
Bemærkninger til lovforslagets enkelte bestemmelser Til § 1 Til nr. 1 Efter den gældende bestemmelse er beløbsgrænsen i beløbsordningen fastsat til 400.000 kr.
Beløbet reguleres årligt med satsreguleringsprocenten og en tilpasningsprocent, der indebærer, at reguleringen i alt kommer til at svare til lønudviklingen i samfundet, jf. udlændingelovens § 9 a, stk. 23. Pr. 1. februar 2017 var mindstebeløbet således 408.800 kr.
Det foreslås, at § 9 a, stk. 2, nr. 2, ændres, således at den årlige aflønning nu mindst skal udgøre 500.000 kr.
Dette beløb skal fortsat årligt reguleres i henhold til § 9 a, stk. 23.
Til § 2 Det foreslås, at loven træder i kraft den 1. juli 2017. Det foreslås desuden, at lovforslaget gælder fremadrettet for nye ansøgninger om opholdstilladelse efter beløbsordningen, der indgives efter lovens ikrafttræden.
Til § 3 Det foreslås, at loven ikke skal gælde for Færøerne og Grønland, men at loven ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af udlændingeloven (Forhøjelse af mindstebeløbet i beløbsordningen).
(Lovforslag nr.
L 161) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
