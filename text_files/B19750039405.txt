 I medfør af § 1, stk. 1, § 6, stk. 4, og § 7 i lov nr. 562 af 21. december  

 1972 om administration af Det europæiske økonomiske Fællesskabs forordninger  

 om etablering af en fælles strukturpolitik for fiskerisektoren og om den  

 fælles markedsordning for fiskerivarer m.v. som ændret ved lov nr. 206 af 28.  

 maj 1975 bestemmes følgende:
 ALMINDELIGE ADMINISTRATIVE OPGAVER  

 VEDRØRENDE MARKEDSORDNINGEN M.M.
 § 1.  Direktoratet for Markedsordningerne  

 (EF-direktoratet) varetager administrationen i Danmark af følgende opgaver,  

 der i henhold til Det europæiske økonomiske Fællesskabs forordninger om den  

 fælles markedsordning for fiskerivarer m.v. er henlagt til nationale  

 myndigheder:
 Beregning og udbetaling af eksportrestitutioner og udligningsbeløb.
 Gennemførelse af markedsregulerende foranstaltninger ved opkøb, oplagring,  

 salg m.v.
 Lagerstøtteordninger, produktionstilskud, producenttilskud m.v.
 Forvaltning af stillede garantier.
 Indberetning til Kommissionen af oplysninger, der vedrører direktoratets  

 forretningsområde.
 Stk. 2.  Ud over de i stk. 1 nævnte opgaver varetager  

 direktoratet sådanne opgaver, som fiskeriministeren efter aftale med  

 landbrugsministeren måtte henlægge til direktoratet.
 § 2.  Toldvæsenet varetager administrationen i Danmark  

 af følgende opgaver, der i henhold til Det europæiske økonomiske Fællesskabs  

 forordninger om den fælles markedsordning for fiskerivarer m.v. er henlagt  

 til nationale myndigheder:
 Opkrævning af udligningsafgifter.
 Kontrol med indførte varer, der er underkastet en nærmere anvendelse eller  

 bestemmelse.
 Kontrolopgaver i forbindelse med im- og eksport.
 § 3.  Grundlaget for EF-direktoratets og toldvæsenets  

 administration af de i §§ 1 og 2 nævnte opgaver er de af fiskeriministeren  

 givne forskrifter herom samt de forskrifter, der fastsættes af Fællesskabets  

 kompetente organer, og som er umiddelbart bindende i Fællesskabets  

 medlemsstater.
 § 4.  EF-direktoratet er over for fiskeriministeren  

 ansvarlig for den rette anvendelse af beløb, som den europæiske udviklings-  

 og garantifond for landbruget (EUGFL) stiller til rådighed til udbetaling af  

 ydelser i henhold til de i § 1 omhandlede ordninger.
 Stk. 2.  Kontrollen med, at betingelserne for udbetaling  

 af ydelser i henhold til de i § 1 omhandlede ordninger er opfyldt, foretages  

 af fiskeriministeriet, EF-direktoratet samt af toldvæsenet og andre  

 styrelser, institutioner og organer, som fiskeriministeren for de enkelte  

 områder bemyndiger hertil.
 § 5.  Toldvæsenet er ansvarlig for egne indtægter, der  

 opkræves i henhold til § 2.
 Stk. 2.  Kontrollen med og administrationen af de i  

 kapitel 3 og 4 omhandlede foranstaltninger udøves af toldvæsenet.
 § 6.  Kontrollen med overholdelse af kvalitets- og  

 handelsnormer varetages af de styrelser, institutioner og organer, som  

 fiskeriministeren bemyndiger dertil.
 § 7.  De kontrollerende myndigheder kan foretage  

 eftersyn, udtage prøver og foranstalte revision m.v. af beholdninger og  

 regnskaber samt kræve rigtigheden af oplysninger, der skal danne grundlag for  

 udbetalinger, bekræftet af en statsautoriseret revisor.
 MARKEDSREGULERENDE FORANSTALTNINGER M.V.
 § 8.  Ved udførsel af varer mod eksportrestitution  

 skal den, der begærer eksportrestitution frembyde varerne for toldvæsenet mod  

 afgivelse af en skriftlig angivelse (kontroleksemplar T-5). Fiskeriministeren  

 kan i særlige tilfælde tillade anden skriftlig angivelse.
 Stk. 2.  Angivelsen skal indeholde de oplysninger, der  

 er nødvendige i medfør af de fællesskabsforanstaltninger, der kræver kontrol  

 (herunder angivelse af den position i fællestariffen, hvorunder varerne  

 henhører), samt sådanne oplysninger, som er nødvendige for udbetaling af  

 eller kontrol med eksportrestitution, herunder registreringsnummer  

 (virksomhedsnummer).
Stk. 3.  Toldvæsenet kan på vareafsenderens  

 (eksportørens) bekostning kræve varerne opvejet, opmålt m.v., eventuelt ved  

 autoriseret vejer og måler.
Toldvæsenet er endvidere berettiget til uden  

 erstatning at udtage prøver af varerne, og vareafsenderen (eksportøren)  

 afholder de med undersøgelse af prøverne forbundne udgifter.
Toldvæsenet kan  

 endvidere kræve afgivet analyseattester, recepter og lignende.
 Stk. 4.  Udføres varerne ikke over det  

 distriktstoldkammer, i hvis distrikt udførselsformaliteterne iagttages, skal  

 varerne forsendes efter reglerne i ordningen for fællesskabsforsendelse.
 Stk. 5.  Toldvæsenet fastsætter de nærmere  

 kontrolforanstaltninger til sikring af, at varens art, mængde, oprindelse  

 m.v. kan fastslås i forbindelse med varernes udførsel og/eller toldvæsenets  

 eftersyn i virksomhederne.
 § 9.  Nærmere bestemmelser om de for fiskeriprodukter  

 gældende ordninger meddeles i vejledninger, der udsendes af EF-direktoratet.
 AFGIFTER VED IMPORT.
 § 10.  Berigtigelse af udligningsafgifter sker på  

 grundlag af varemodtagerens skriftlige angivelse (fortoldningsbegæringen).  

 Medmindre andet er bestemt beregnes afgifterne på grundlag af de satser, der  

 er gældende den dag, hvor fortoldningsbegæringen modtages til registrering  

 hos toldvæsenet.
 Stk. 2.  For afgiftsberigtigelse m.v. gælder i øvrigt de  

 i finansministeriets bekendtgørelse nr. 578 af 22. december 1972 med senere  

 ændringer fastsatte bestemmelser om angivelse, bekræftelse af angivelsen,  

 toldmæssig undersøgelse og afregning (herunder regulering af afgift).
 Stk. 3.  Der sker ikke regulering af  

 fortoldningsekspeditioner, såfremt reguleringsbeløbet er mindre end 75 kr.  

 pr. fortoldningsekspedition.
 AFGIFTSFRIHED, AFGIFTSNEDSÆTTELSE OG  

 AFGIFTSGODTGØRELSE.
 § 11.  Varer, der indføres toldfrit, eller midlertidig  

 toldfrit efter bestemmelserne i toldlovens §§ 18-41, kan indføres  

 udligningsafgiftsfrit på tilsvarende betingelser som fastsat for den toldfri  

 indførsel.
 § 12.  Varer, for hvilke betingelserne for indførsel  

 mod betaling af nedsat told efter toldlovens kapitel 5 C er opfyldt, kan  

 indføres mod betaling af nedsat udligningsafgift på tilsvarende betingelser  

 som fastsat for indførsel mod betaling af nedsat told.
 § 13.  Der kan indrømmes udligningsafgiftsgodtgørelse  

 for varer, for hvilke der kan indrømmes toldgodtgørelse efter bestemmelserne  

 i toldlovens kapital 6 A, når varerne udføres til steder uden for  

 Fællesskabets toldområde, såfremt indføreren ved fortoldningen har afgivet  

 anmeldelse herom.
 Stk. 2.  Der kan indrømmes udligningsafgiftsgodtgørelse  

 for varer, for hvilke der kan indrømmes toldgodtgørelse efter bestemmelserne  

 i toldlovens kapitel 6 B, når varerne udføres til steder uden for det danske  

 toldområde.
 Stk. 3.  Der kan indrømmes udligningsafgiftsgodtgørelse  

 for varer, for hvilke der kan indrømmes toldgodtgørelse efter bestemmelserne  

 i toldlovens kapital 6 C, når varerne udføres til steder uden for det danske  

 toldområde, eller når varerne tilintetgøres under toldvæsenets kontrol på  

 vareejerens bekostning.
 Srk. 4. Udligningsafgiftsgodtgørelse indrømmes i øvrigt på tilsvarende  

 betingelser som fastsat i toldlovens kapitel 6 og de i medfør heraf fastsatte  

 bestemmelser.
 § 14.  Den i §§ 11-13 nævnte afgiftsfrihed,  

 afgiftsnedsættelse og afgiftsgodtgørelse tilstås af toldvæsenet.
 Stk. 2.  Godtgørelse eller regulering af afgift efter §§  

 11-13 sker efter reglerne i finansministeriets bekendtgørelse om  

 toldbehandling.
 ANDRE BESTEMMELSER.
 § 15.  Efter anmodning kan toldvæsenet afgive  

 attestation om varers toldmæssige status i Fællesskabet, når der i udlandet  

 kan opnås fordele, såfremt varerne er ledsaget af bevis for varernes  

 toldmæssige status.
§ 16.  Landværts udførsel af de i § 8 omhandlede varer  

 skal ske i toldgodkendte køretøjer eller containere.
Toldvæsenet kan, når  

 særlige omstændigheder taler derfor, fravige kravet herom.
 § 17.  Toldvæsenet kan, når særlige omstændigheder  

 taler derfor, foretage efterfølgende udstedelse af kontroleksemplar T nr. 5  

 vedrørende udførsler efter § 8.
 Stk. 2.  For udstedelsen ydes en betaling til  

 toldvæsenet på 500 kr. pr. kontroleksemplar.
 STRAFFEBESTEMMELSER OG IKRAFTTRÆDELSE.
 § 18.  Medmindre højere straf er forskyldt efter § 6,  

 stk. 5, i lov nr. 562 af 21. december 1972 som ændret ved lov nr. 206 af 28.  

 maj 1975 straffes overtrædelse af denne bekendtgørelse med bøde.
 Stk. 2.  Er overtrædelse efter stk. 1 begået af et  

 aktieselskab, andelsselskab eller lignende, kan der efter § 6, stk. 6, i lov  

 nr. 562 af 21. december 1972 som ændret ved lov nr. 206 af 28. maj 1975  

 pålægges selskabet som sådant bødeansvar.
 § 19.  Denne bekendtgørelse træder i kraft ved  

 bekendtgørelse i Lovtidende.
 FISKERIMINISTERIET, DEN 4. AUGUST 1975.
P.
Dalsager.
/J.
Hertoft.
