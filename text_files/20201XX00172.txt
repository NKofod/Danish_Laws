Skriftlig fremsættelse (11. november 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om kommunal indkomstskat og lov om kommunal udligning og generelle tilskud til kommuner (Ekstraordinær mulighed for at omgøre valg af selvbudgettering for 2020 som følge af covid-19) (Lovforslag nr.
L 83) Lovforslaget følger op på det aftalte punkt om kommuners selvbudgettering for 2020 og den ekstraordinære situation med covid-19 i Aftale om kommunernes økonomi for 2021.
 Formålet med lovforslaget er at understøtte, at den helt ekstraordinære situation som følge af covid-19 ikke medfører afledte store økonomiske tab for enkeltkommuner, der i efteråret 2019  før udbrud af covid-19  valgte at selvbudgettere indtægter fra indkomstskat samt tilskud og udligning for 2020.
 Covid-19 indebærer en ekstraordinær høj risiko for, at selvbudgetterende kommuners skøn for indkomstskatten for 2020 har været for høje, hvorved disse kommuner risikerer en større negativ efterregulering i 2023.
 Med lovforslaget foreslås det, at kommuner, der har valgt at selvbudgettere indtægter fra indkomstskat samt tilskud og udligning for 2020, ekstraordinært som følge af covid-19 får mulighed for at ændre valget til det statsgaranterede udskrivningsgrundlag for 2020.
Såfremt disse kommuner ønsker at benytte sig af denne ekstraordinære mulighed, skal de give meddelelse herom til Social- og Indenrigsministeriet den 21. december 2020. Disse kommuners indtægter for 2020 vil i så fald blive nedreguleret, så de svarer til det indtægtsniveau, som kommunen ville have fået ved valg af det statsgaranterede udskrivningsgrundlag.
Til gengæld undgår de en efterregulering i 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
