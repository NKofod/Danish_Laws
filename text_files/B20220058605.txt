Bekendtgørelse om lager- og terminaluddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Transporterhvervets Uddannelser (TUR), fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen inden for lager og terminal har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Alle almindelige arbejdsopgaver i forskellige lager- og logistikfunktioner, der kendetegner et moderne lager.
 2) Håndtering og styring af varer, gods og informationer.
 3) Logistikstyring og kundebetjening.
 4) Planlægning og udførelse af varetransport.
 5) Lager- og terminaldisponering.
 Stk. 2. Eleven eller lærlingen skal nå de uddannelsesmål, som er fastsat for det trin eller speciale, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, lagermedhjælper, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med et af følgende specialer (trin 2 og 3), niveau 4 i den danske kvalifikationsramme for livslang læring:
 1) Lager og transportoperatør, trin 2.
 2) Lager og logistikoperatør, trin 2.
 3) Lager- og terminaldisponent, trin 3.
Varighed § 2. Uddannelsen varer fra 2 år til 5 år, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For lærlinge, der skal gennemføre uddannelsen som erhvervsuddannelse for unge, varer uddannelsens hovedforløb på trin 1, lagermedhjælper, 1 år, hvoraf skoleundervisningen udgør 16,6 uger fordelt på tre skoleperioder.
Hovedforløbet på uddannelsens trin 2, varer yderligere 1 år og 6 måneder, hvoraf skoleundervisningen udgør 14,4 uger fordelt på mindst to skoleperioder for specialet lager og transportoperatør, og 13,4 uger fordelt på mindst to skoleperioder for specialet lager og logistikoperatør.
Hovedforløbet på uddannelsens trin 3, specialet lager- og terminaldisponent, varer yderligere fra 1 år og op til 1 år og 6 måneder, hvoraf skoleundervisningen udgør 15 uger fordelt på mindst tre skoleperioder.
Stk. 3. For elever eller lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens hovedforløb på trin 1, lagermedhjælper, 1 år, hvoraf skoleundervisningen udgør 15,6 uger.
Hovedforløbet på uddannelsens trin 2 varer yderligere 1 år og 5 måneder, hvoraf skoleundervisningen udgør 10,5 uger for specialet lager og transportoperatør og 10 uger for specialet lager og logistikoperatør.
Hovedforløbet på uddannelsens trin 3, speciale lager- og terminaldisponent, varer yderligere fra 1 år og op til 1 år og 6 måneder, hvoraf skoleundervisningen udgør 15 uger.
 Stk. 4. Den i stk. 3 nævnte skoleundervisning opdeles i mindst 2 skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet fremgår af stk. 5, opfylde betingelserne i stk. 2-4.
 Stk. 2. Eleven eller lærlingen skal have kompetence til med præstationsstandarden begynderniveau at kunne:
1) gengive normalt forekommende arbejdsopgaver inden for brancheområdet samt kunne udføre grundlæggende arbejdsopgaver, 2) gengive de grundlæggende regler og normer omkring arbejdsforhold, arbejdstidsregler, køre-/hviletidsregler, vagtplaner, m.v. inden for brancheområdet, 3) under vejledning anvende og betjene normalt forekommende hjælpeudstyr herunder gaffeltruck, løftevogn samt hydraulisk hjælpeudstyr på en sikker og ansvarsbevidst måde ud fra simple beregninger af bl.a. vægt, tyngdepunkt og moment samt udstyrets opbygning og funktion, 4) under vejledning udføre daglig kontrol og afrapportering af fejl og mangler på relevante køretøjer og deres hjælpeudstyr jf.
Færdselslovens regler om kontrol af bilen inden kørsel samt producentvejledninger, 5) udføre simpel ruteplanlægning med by- og vejkort, rutetabeller og ruteplanlægningssystemer med og uden GPS ud fra kendskab til relevante transportveje, transportformer og transporttider for forskellige typer af transporter samt basale arbejdstids- og køre/hviletidsregler, 6) udføre simple branchespecifikke beregninger til lastsikring ud fra en grundlæggende viden om bl.a. rumfang, vægt, tyngdepunkt, moment, friktion, acceleration, deceleration, centrifugalkraft og balance, 7) under vejledning udføre sikkerhedsmæssig korrekt håndtering, surring og stuvning af forskellige relevante/branchespecifikke godsformer på en sikker og ansvarsbevidst måde, 8) under vejledning anvende producentvejledninger til at udføre kontrol af det anvendte surringsudstyr, 9) udføre simple branchespecifikke beregninger af bl.a. vægt, tyngdepunkt og moment til brug for anhugning og kranarbejde, 10) under vejledning samarbejde om sikkerhedsmæssig og ansvarsbevidst korrekt anhugning og kranarbejde af simple (relevante/branchespecifikke) byrder med brug af strop, enkelt- og flerpartskæde, wire samt pallegaffel, 11) gengive opbygning og funktion af det anvendte anhugningsudstyr samt under vejledning anvende brancherelevante sikkerhedsforskrifter herunder AT-vejledning og producentvejledninger, 12) udføre simple beregninger vedrørende kørselsdynamik ud fra kendskab til betydning af køretøjsvægt, hastighed, vejgreb og udsyn samt begreberne reaktionstid, bremselængde og standselængde, 13) udføre simple branchespecifikke risikovurderinger i forskellige trafikmønstre herunder byområder, landevej, motortrafikvej og motorvej i forhold til forskellige tidspunkter på døgnet, årstider og vejrforhold, 14) under vejledning identificere krav og helbredsmæssige forudsætninger som grundlag for relevante kørekortskategorier ifølge kørekortbekendtgørelsen, certifikater mm. samt evt. øvrige branchespecifikke krav, 15) under vejledning opstille mulige uddannelsesveje på baggrund af krav til opnåelse af branchespecifikke kørekort, certifikater samt øvrige krav ud fra en vurdering af egne muligheder og ønsker, 16) gengive logistikstyringsprincip til forskellige enkle branchespecifikke arbejdsopgaver ud fra kendskab til grundlæggende logistikbegreber og styringsprincipper herunder bl.a. Supply Chain Management, Lean og Kaizen, 17) gengive relevante forsyningskæders led og indbyrdes afhængighed herunder varens vej fra leverandør til slutbruger, 18) gengive grundlæggende principper til optimering af arbejdsprocesser inden for jobområdet i enkeltstående jobfunktioner og i samarbejdsrelationer f.eks.
ABC-analyse og med baggrund i basalt kendskab til ny teknologi i branchen, 19) gengive principper for god kundeservice og kundekontakt i forhold til situationen og modtageren herunder interne, eksterne og potentielle kundegrupper både verbalt og nonverbalt, 20) demonstrerer kendskab til grundprincipper i serviceorienteret kundebetjening, f.eks. i forbindelse med vareudlevering/-modtagelse, telefonekspedition, reklamationer og andre serviceopgaver samt i forhold til kunder, der kræver særlig opmærksomhed og serviceniveau, 21) gengive den danske model herunder arbejdsmarkedets parter, parternes rolle og kompetencefordeling, arbejdsgivernes ledelsesret samt de faglige organisationers og A-kassers rolle i forbindelse med løn og arbejdsvilkår, 22) under vejledning identificere og vurdere egen rolle og muligheder i henhold til gældende pligter og rettigheder på arbejdsmarkedet, herunder udføre basal kontrol af time- og lønsedler, 23) gengive videre- og efteruddannelsesmuligheder inden for transportområdet, herunder arbejdsmarkedsuddannelserne, korte videregående uddannelser og videregående voksenuddannelse i forhold til egen jobfunktion samt livslang læring, 24) under vejledning identificere faktorer, som påvirker arbejdsmiljø, bidrage til arbejdspladsvurdering (APV) samt medvirke til at sikre eget og andres fysiske og psykiske arbejdsmiljø, 25) gengive reglerne omkring farligt gods i forbindelse med af- og pålæsning, lager-/terminalarbejde samt dokumentbehandling af farligt gods (ADR kapitel 1.3) i forhold til relevante jobfunktioner, 26) anvende basal IT på grundlæggende niveau herunder tekstbehandling, regneark, kalenderfunktion, internet, mail, søgefunktioner og 27) betjene grundlæggende branchespecifikke informationsteknologiske værktøjer på basalt niveau f.eks.
IT-lagerstyring, fotodokumentation m.m., samt gengive funktion af specialespecifikt udstyr og genfortælle, hvordan informationsteknologi bruges inden for branchen.
 Stk. 3. Eleven eller lærlingen skal have gennemført følgende grundfag på følgende niveau:
 1) Naturfag på F-niveau.
 2) Dansk på F-niveau.
 Stk. 4. Eleven eller lærlingen skal have opnået følgende certifikater eller lignende:
1) Gaffeltruckførercertifikat kategori B, jf.
Arbejdstilsynets regler.
2) Kompetencer svarende til Førstehjælp på erhvervsuddannelserne inkl.
Færdselsrelateret førstehjælp efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
4) Varebilschaufføruddannelsesbevis (VUB) jf.
Færdselsstyrelsens regler.
 Stk. 5. Elever eller lærlinge, der skal gennemføre uddannelsen som erhvervsuddannelse for voksne, jf. § 66 y, stk. 1, nr. 2, i lov om erhvervsuddannelser, er undtaget fra de i stk. 2 nævnte krav, hvis de har relevant erhvervserfaring jf. bilag 1 skema 2, punkt 1.
 Stk. 6. Elever eller lærlinge, der har gennemført grundforløbet til autohjælpsuddannelsen, havne- og terminaluddannelsen, kranføreruddannelsen, lufthavnsuddannelsen, togklargøringsuddannelsen samt vejgodstransportuddannelsen, har adgang til hovedforløbet på lager- og terminaluddannelsen.
Kompetencer i hovedforløbet § 4. Kompetencemålene for hovedforløbet er:
 1) Lærlingen kan selvstændigt udføre almindeligt forekommende arbejdsopgaver på et lager ved anvendelse af relevante tekniske hjælpemidler og arbejdsredskaber, herunder kørekortkrævende (kategori B) udstyr som fx gaffeltrucks og gaffelstablere, samt erhverve kørekort kategori B.
 2) Eleven kan medvirke til løbende optimering af indretningen af lageret.
 3) Lærlingen kan medvirke ved oplagring af farligt gods og klargøre farligt gods til forsendelse efter gældende regler.
 4) Lærlingen kan medvirke til formulering, opfyldelse og forbedring af logistik-, produktivitets-, og kvalitetsmål inden for eget arbejdsområde.
 5) Lærlingen kan medvirke til at løse kvalitetsproblemer i virksomheden, herunder anvende kvalitetsstyringssystemer.
 6) Lærlingen kan udføre korrekt kundebetjening, herunder informere og kommunikere korrekt internt og eksternt.
 7) Lærlingen kan selvstændigt udføre godshåndtering, opbygge og håndtere enhedslaster.
 8) Lærlingen kan anvende relevant viden om lagerøkonomi/virksomhedsøkonomi i forhold til at medvirke til optimering af virksomhedens samlede økonomi.
 9) Lærlingen kan anvende sin viden om sundhed, ergonomi og arbejdsmiljø i arbejdsmæssige sammenhænge.
 10) Lærlingen kan anvende relevant viden om samfundsforhold, herunder arbejdsdeling inden for eget brancheområde.
 11) Lærlingen kan anvende kompetencer opnået i fremmedsprog i arbejdsmæssige sammenhænge.
 12) Lærlingen kan selvstændigt anvende informations- og kommunikationsteknologi i forbindelse med løsning af arbejdsopgaverne.
 13) Lærlingen har viden om innovation og forandringsprocesser i en relevant branchespecifik og erhvervsmæssig sammenhæng.
 14) Eleven kan inddrage relevant viden om nationale og internationale samfundsforhold, herunder arbejdsdeling inden for egen branche.
 15) Lærlingen kan planlægge samt foretage analyse af virksomhedens logistiksystemer på baggrund af viden om økonomi, organisation, markedsforhold og logistik.
 16) Lærlingen kan indgå aktivt i samarbejdet om optimering af logistiksystemer, kvalitet, service og samarbejde i virksomheden.
17) Lærlingen kan føre køretøjer, jf.
Færdselsstyrelsens regler om grundlæggende kvalifikationsuddannelse på en trafiksikker, energi- og miljørigtig, rationel samt defensiv kørselsmåde, og skal erhverve kørekort til kategori C.
 18) Lærlingen kan anvende systemer til styring af gods, varestrømme, informationer og materiel på baggrund af kendskab til logistik.
 19) Lærlingen kan forestå daglig drift og disponering samt formidle et godt samarbejde, blandt andet på baggrund af viden om etniske og kulturelle forskelle, både vertikalt og horisontalt i virksomheden.
 20) Lærlingen kan kommunikere effektivt og ordentligt med medarbejdere, kunder og øvrige samarbejdspartnere og benytte moderne tekniske hjælpemidler til denne kommunikation på den mest hensigtsmæssige måde.
 21) Lærlingen kan inddrage relevant arbejdsmarkeds- og sociallovgivning i sin daglige disponering.
 22) Lærlingen kan fremme kompetence- og medarbejderudvikling.
 23) Lærlingen kan foretage korrekt arbejdsmiljøhåndtering, herunder ved uheldssituationer.
 24) Lærlingen kan kommunikere, forhandle og træffe aftaler ud fra kendskab til kundeservice, forhandlingsteknik og personlig fremtræden.
 25) Lærlingen kan deltage i kvalitetsstyring, herunder certificeringsprocesser og følge op på disse.
 26) Lærlingen behersker dagligdags transportteknisk fremmedsprog og transportrelateret matematik, blandt andet med henblik på videreuddannelse.
 27) Lærlingen kan optimere, innovere og udvikle processer, rutiner og arbejdsgange, set ud fra et helhedssyn.
 28) Lærlingen kan anvende viden om branchens produkter og markedsforhold i det daglige arbejde.
 Stk. 2. Kompetencemålene nr. 1-11, jf. stk. 1, gælder for alle lærlinge i hovedforløbet.
 Stk. 3. Kompetencemålene nr. 12-16, jf. stk. 1, gælder for specialet lager- og logistikoperatør (trin 2). Kompetencemålene nr. 12-14 samt nr. 17, jf. stk. 1, gælder for specialet lager- og transportoperatør (trin 2). Kompetencemålene nr. 18-28, jf. stk. 1, gælder for specialet lager- og terminaldisponent (trin 3).
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve på trin 1, lagermedhjælper, afholdes som en del af den sidste skoleperiode.
Trinprøven skal kun aflægges af lærlinge, som afslutter uddannelsen med trin 1. Prøven afholdes af skolen.
Prøven er en praktisk opgave med mundtlige elementer.
Prøven bedømmes efter 7-trinsskalaen.
Prøven skal afdække elevens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 1 og 17, nævnte kørekort og certifikater.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Prøven løses af lærlingen inden for en varighed af 1½ time.
Opgaven findes ved lodtrækning mellem valgmuligheder stillet af skolen.
Ved bedømmelse afgiver eksaminator og censor en samlet karakter.
Karakteren skal være mindst 02.
 Stk. 3. Den praktiske prøves grundelementer på trin 1 er:
 1) Mål og krav for prøven er, at lærlingen skal kunne planlægge og gennemføre den praktiske opgaven på et tilstrækkeligt fagligt niveau inden for almindelige arbejdsopgaver i forskellige lagerfunktioner på et moderne lager, herunder ved valg af opgaveløsning, hjælpeudstyr og materialer.
 2) Eksaminationsgrundlaget er den lodtrukne opgave.
 3) Bedømmelsesgrundlaget er lærlingens udførelse af den praktiske opgave og lærlingens supplerende mundtlige præstation.
 4) Bedømmelseskriterierne for bedømmelsen af prøven danner grundlag for en helhedsvurdering af målopfyldelsen og tager udgangspunkt i følgende:
 a) Lærlingens evne til at udføre opgaven ved inddragelse af relevante teorier, metoder, hjælpeudstyr, procedure og lovgivning.
 b) Lærlingens evne til at udføre opgaven på en arbejdsmiljø- og sikkerhedsmæssig forsvarlig måde.
 c) Lærlingens evne til at demonstrerer kvalitet, hurtighed og rutine i udførelsen af opgaven.
 d) Lærlingens evne til at redegøre for valg af løsning.
§ 7. Uddannelsens afsluttende prøve på trin 2, specialet lager og transportoperatør samt lager og logistikoperatør, afholdes som en del af sidste skoleperiode.
Prøven afholdes af skolen i samarbejde med det faglige udvalg.
Prøven består af en praktisk opgave med mundtlige elementer og en skriftlig prøve.
Prøven udgør en svendeprøve.
Trinprøven aflægges af alle lærlinge uanset, om lærlingene fortsætter til trin 3. Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 1 og 17, nævnte kørekort og certifikater.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Den praktiske opgave med mundtlige elementer og den skriftlige prøve løses uafhængigt af hinanden.
Skolen fastsætter rækkefølge af delprøverne.
Den praktiske opgave løses af eleven inden for en varighed af 3 timer.
Opgaven findes ved lodtrækning mellem valgmuligheder stillet af skolen.
Den skriftlige prøve løses af lærlingen inden for en varighed af 45 minutter.
Prøven består af 35 multiple choice spørgsmål fordelt på en fastlagt række spørgsmålskategorier.
Prøven er internetbaseret.
Stk. 3. Ved bedømmelsen afgiver eksaminator og censorer en samlet karakter, der fremkommer som et gennemsnit af karakteren for den praktiske opgave og den skriftlige prøve.
Karakteren i den praktiske opgave tæller dobbelt.
Karakteren for hver af prøverne skal være mindst 02.
 Stk. 4. Den praktiske opgaves grundelementer på trin 2 er:
1) Mål og krav til prøven er, at lærlingen skal kunne planlægge, dokumentere og gennemføre den praksisrelaterede opgave på et højt fagligt niveau inden for almindelige arbejdsopgaver i forskellige lager- og logistikfunktioner, der kendetegner et moderne lager herunder håndtering og styring af varer, gods og informationer samt kundebetjening.
For specialet lager og logistik indgår desuden logistikstyring.
For specialet lager og transport indgår desuden planlægning af varetransport.
 2) Eksaminationsgrundlaget er den lodtrukne praktiske opgave.
 3) Bedømmelsesgrundlaget er lærlingens udførelse af den praktiske opgave og lærlingens supplerende mundtlige præstation.
 4) Bedømmelseskriterierne for bedømmelsen af prøven danner grundlag for en helhedsvurdering af målopfyldelsen og er følgende:
 a) Lærlingens evne til at udføre opgaven ved inddragelse af relevante teorier, metoder, hjælpeudstyr, procedure og lovgivning, eventuel ved dialog med eksaminator.
 b) Lærlingens evne til at udføre opgaven på en arbejdsmiljø- og sikkerhedsmæssig forsvarlig måde.
 c) Lærlingens evne til at demonstrerer kvalitet, hurtighed og rutine i udførelsen af opgaven.
 d) Lærlingens evne til at redegøre for valg af løsning.
 Stk. 5. Den skriftlige prøves grundelementer på trin 2 er:
1) Mål og krav til prøven er, at lærlingen skal vise at specialets kompetencemål er opnået ved at besvare prøvespørgsmålene korrekt.
Besvarelsen skal vise lærlinges evne til at inddrage relevante praksiserfaringer samt relevante teoretiske forklaringer, viden, procedurer og lovgrundlag inden for almindelige arbejdsopgaver i forskellige lager- og logistikfunktioner, der kendetegner et moderne lager herunder håndtering og styring af varer, gods, informationer og kundebetjening samt relevante naturfaglige elementer.
For speciale lager og logistik indgår desuden logistikstyring.
For speciale lager og transport indgår desuden planlægning af varetransport.
 2) Eksaminationsgrundlaget er de udtrukne prøvespørgsmål.
 3) Bedømmelsesgrundlaget er lærlingens præstation ved prøven.
 4) Bedømmelseskriterierne for bedømmelsen af prøven er lærlingens antal rigtige svar.
§ 8. Uddannelsens afsluttende prøve på trin 3, specialet lager og terminaldisponent, afholdes som en del af den sidste skoleperiode.
Prøven afholdes af skolen i samarbejde med det faglige udvalg.
Prøven er mundtlig.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven være i besiddelse af de i § 4, stk. 1, nr. 1 og 17, nævnte kørekort og certifikater.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om besiddelse af kørekort og certifikater inden prøvens aflæggelse.
Stk. 2. Prøven består af en mundtlig prøve i et lodtrukkent prøvespørgsmål, der tager udgangspunkt i kompetencemålene for specialet, og i en projektopgave udarbejdet af eleven.
Prøven løses af lærlingen inden for en varighed af 30 minutter.
Lærlingen har forud for prøven udarbejdet en praksisrelateret projektopgave, der indgår som en del af den mundtlige prøves eksaminationsgrundlag.
Projektopgaven skal være godkendt af skolen forud for prøven.
Stk. 3. Ved bedømmelsen af den mundtlige prøve afgiver eksaminator og censorer en samlet karakter.
Karakteren for prøven skal være mindst 02.
 Stk. 4. Den mundtlige prøves grundelementer på trin 3 er:
1) Mål og krav for den mundtlige prøve er, at lærlingen i den lodtrukne del skal besvare denne på et højt fagligt niveau svarende til uddannelsens kompetencemål inden for lager- og terminaldisponering.
Desuden skal lærlingen i sin uddybning af sin projektopgave kunne argumentere for de trufne valg og forventede konsekvenser heraf i den praksisorienterede projektopgave bl.a. omkring ledelsesteori og økonomiske konsekvenser.
 2) Eksaminationsgrundlaget er det lodtrukne prøvespørgsmål samt lærlingens projektopgave.
 3) Bedømmelsesgrundlaget er lærlingens mundtlige præstation ved prøven.
 4) Bedømmelseskriterierne for bedømmelsen af prøven danner grundlag for i en helhedsvurdering af målopfyldelsen og er følgende:
 a) Lærlingens evne til at inddrage relevante praksiserfaringer.
 b) Lærlingens evne til at redegøre for samarbejdsrelationer i forbindelse med lærlingens projektfremstilling.
 c) Lærlingens evne til at inddrage relevante teoretiske forklaringer, viden, procedurer og lovgrundlag.
 d) Lærlingens evne til at argumentere fagligt.
 e) Lærlingens evne til at reflektere over faglig praksis.
Beviser § 9. For at der kan udstedes skolebevis, skal lærlingen have bestået alle de obligatoriske uddannelsesspecifikke fag samt de valgfri specialefag herunder arbejdsmarkedsuddannelser på hovedforløbet.
Lærlingen skal mindst have opnået beståkarakter som gennemsnit af karakterer for alle fag i hovedforløbet samt mindst have opnået beståkarakter i den afsluttende prøve, jf. §§ 6-8. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Stk. 2. Ved uddannelsens afslutning udsteder det faglige udvalg et uddannelsesbevis til lærlinge, som afslutter med trin 1, og et svendebrev til lærlinge som afslutter med trin 2 og trin 3, som dokumentation for, at lærlingen har opnået kompetence inden for uddannelsen.
For lærlinge, der gennemfører både trin 2 og 3, udsteder det faglige udvalg et svendebrev efter hvert trin.
På svendebrevet anføres karakteren for svendeprøven.
Ikrafttrædelse og overgangsbestemmelser § 10. Bekendtgørelsen træder i kraft den 1. august 2022.
 Stk. 2. Bekendtgørelse nr. 459 af 15. april 2020 om lager- og terminaluddannelsen ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For disse elever finder de hidtil gældende regler i bekendtgørelse nr. 459 af 15. april 2020 om erhvervsuddannelsen til lager- og terminaluddannelsen anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
