 Virksomhedsoverdragelsesloven fundet anvendelig.
En trykkerivirksomhed drevet af et dagblad D blev 1/1-1987 overdraget  

 til et kommanditselskab R, i hvilket D ejede 1/3 af kapitalen.
R fortsatte  

 trykkerivirksomheden fra de hidtidige lokaler og med hidtidigt  

 driftsmateriel, der blev overdraget til et leasingselskab, hvorfra R leasede  

 det.
Ved udgangen af juli 1989 ophørte produktionen på det hidtidige  

 produktionssted. 15/10-1989 overtog D leasingkontrakten på de hidtidige  

 driftsmidler fra R.
Et nyt selskab S, hvori D ejede aktiemajoriten,  

 påbegyndte sin produktion straks efter, at R havde indstillet driften og  

 foretog trykning af publikationer fra tidligere kunder hos R foruden af de af  

 D udgivne blade.
Mere end halvdelen af de ansatte hos R fortsatte hos S.
 Arbejdsretten fandt, at der forelå en sådan identitet mellem S og R,  

 at forholdet var omfattet af virksomhedsoverdragelsesloven.
Opsigelsen af overenskomster, der havde været gældende for R, der  

 skete efter at S havde meldt sig ind i DDFF, fandtes at være omfattet af  

 reglen i Hovedaftalens § 7, stk.2, og klagerne fandtes ikke ved passivitet at  

 have afskåret sig fra at gøre dette gældende.
Arbejdsretten fandt herefter,  

 at S var omfattet af de overenskomster, der var gældende for R, men da der  

 havde foreligget et tvivlsomt fortolkningsspørgsmål, bortfaldt bod.
 Under denne sag har Landsorganisationen i Danmark for Dansk Litografisk  

 Forbund og Dansk Typograf-Forbund for Arbejdsretten indklaget Dansk  

 Arbejdsgiverforening for Danske Dagblades Forenings Forhandlingsorganisation  

 for Rotationen Nykøbing Falster A/S med påstand om, at nogle nærmere angivne  

 kollektive aftaler er gældende for Rotationen Nykøbing Falster A/S.
 De nærmere omstændigheder er efter det oplyste følgende:
Lolland Falsters Folketidende A/S, der udgiver dagbladet af samme navn,  

 foretog indtil den 1. januar 1987 selv trykningen af dagbladet på eget  

 trykkeri, beliggende Tværgade 14-20, Nykøbing Falster.
På trykkeriet blev  

 endvidere trykt en række distriktsblade.
Pr. 1. januar 1987 blev trykningen overdraget til et nystiftet  

 kommanditselskab K/S Rotation 88. Ejere var blandt andet A/S Rotation 88,  

 Lolland Falsters Folketidende A/S, Maja Rotation A/S, og fra den 1. april  

 1988 tillige Dansk Avis Tryk ApS.
Bestyrelsens formand var direktør Niels Kr.  

 Bjerre, Lolland Falsters Folketidende A/S.
 Rotation foretog udover de fra Lolland Falsters Folketidende overdragne  

 opgaver trykning af en del københavnske distriktsblade.
 Trykningen foregik i lokalerne i Tværgade, som blev lejet af Lolland  

 Falsters Folketidende, og til trykningen anvendtes den hidtil anvendte  

 trykkerimaskine, som Lolland Falsters Folketidende havde overdraget til  

 Nordania Leasing, hvorfra Rotation leasede den.
Fra den 1. juli 1987 foretoges tillige trykning i lejede lokaler på  

 Århusvej, hvortil man havde købt driftsmidler, herunder en rotationspresse,  

 af Nordania på en kreditkøbekontrakt.
Rotation 88 drev virksomhedens afdeling  

 i Tværgade 43 med 3 trykhold fra den 1. januar 1987 til omkring 1. september  

 1988, hvor 2 trykhold flyttede til afdelingen på Århusvej, medens 1 hold  

 fortsatte i Tværgade indtil 31. juli 1989, hvor produktionen i Tværgade  

 ophørte.
 Den 15. oktober 1989 overtog Lolland Falsters Folketidende fra Rotation 88  

 leasingkontrakten på de driftsmidler, der befandt sig i Tværgade.
 På grund af betydelige driftstab måtte Rotation 88 imidlertid indstille  

 driften.
 Medarbejderne blev underrettet herom på et møde den 2. februar 1990, og  

 det oplystes samtidig, at produktionen af Lolland Falsters Folketidende på ny  

 ville blive foretaget i Tværgade, hvor den gamle rotationspresse stadig stod.  

 Meddelelse herom blev endvidere givet i en artikel i Folketidende den 3.  

 februar, og de to forbund blev underrettet om, at Rotation 88 agtede at  

 indstille driften.
 I en skrivelse af 9. februar 1990 blev de to forbund underrettet om, at  

 produktionen ville ophøre den 28. februar, men at den overvejende del af  

 personalet ville blive tilbudt ansættelse i et aktieselskab under stiftelse.  

 Samtidig blev samtlige ansatte opsagt med overenskomstmæssigt varsel.
Der blev herefter stiftet et aktieselskab Rotation Nykøbing F A/S.  

 Stiftere var Lolland Falsters Folketidende og 6 medarbejdere fra Rotation 88.  

 Direktør Niels Kr.
Bjerre blev formand for bestyrelsen, og direktør blev John  

 Andersen, som var trykkerifaktor i Rotation 88. Aktieselskabet foretog  

 trykning af 9 af de 15 dag- og distriktsblade, som Rotation 88 hidtil havde  

 trykt.
 I en skrivelse af 27. februar 1990 gjorde de to forbund gældende, at de  

 for Rotation 88 gældende overenskomster fortsat var gældende for den del af  

 produktionen, som fortsattes, hvilket aktieselskabet bestred, men tilbød at  

 indgå tiltrædelsesoverenskomst.
Aktieselskabet blev optaget som medlem af Danske Dagblades Forenings  

 Forhandlingsorganisation med virkning fra den 23. marts.
Den 24. april  

 afholdtes møde mellem organisationen og de to forbund, uden at der blev  

 opnået enighed.
I skrivelse af 25. april 1990 fremsatte Dansk Litografisk Forbund krav om  

 en tillidsmandsgodkendelse og henviste til, at man havde 8 ansatte på  

 arbejdspladsen.
Forhandlingsorganisationen bestred, at der var mere end 4  

 ansatte litografer, idet de øvrige litografer var medejere, men var uden  

 præjudice villige til at lade de 4 litografer vælge en tillidsrepræsentant,  

 såfremt de ønskede det.
Herefter valgtes Bent Gluver, der havde været  

 tillidsrepræsentant i Rotation 88, til tillidsrepræsentant.
I en skrivelse af 8. maj oplyste forhandlingsorganisationen, at der var  

 opnået aftale om en ændring af bemandingen.
Man anmodede om forbundenes  

 godkendelse heraf og tilføjede, at man, såfremt forbundene ikke kunne  

 tiltræde, så sig nødsaget til at opsige bemandingsaftalen til udløb med uge  

 32. Herefter hedder det om øvrige aftaler:
»På organisationsmødet den 24. april d.å. blev det fra forbundsside  

 anført, at de mellem K/S Rotation 88 og henholdsvis Dansk Typograf-Forbund og  

 Dansk Litografisk Forbund indgåede tillægsoverenskomster i kraft af Loven om  

 virksomhedsoverdragelse fortsat er gældende hos Rotationen Nykøbing F.
A/S.
Da der ikke foreligger en virksomhedsoverdragelse afvistes dette fra  

 arbejdsgiverside, men vi skal herved for alle eventualiteters skyld opsige  

 disse tillægsaftaler med gældende varsel til bortfald pr. 1. januar 1991, for  

 det tilfælde at forbundene skulle få medhold i sine synspunkter ved en  

 fagretlig prøvelse af sagen.« Trods yderligere møder lykkedes det ikke parterne at opnå enighed.  

 Klagerne indbragte herefter ved klageskrift af 28. november 1990 sagen for  

 Arbejdsretten, hvor man nedlagde følgende påstande:
 at indklagede, Rotation Nykøbing Falster A/S er omfattet af de mellem  

 Dansk Litografisk Forbund, Dansk Typograf-Forbund og K/S Rotation 88  

 bestående kollektive overenskomster og aftaler.
 at indklagede tilpligtes til Dansk Litografisk Forbund og Dansk  

 Typograf-Forbund at betale en efter rettens skøn fastsat bod.
 Indklagede har påstået frifindelse.
Under domsforhandlingen har John Andersen forklaret, at han blev ansat som  

 trykker på Lolland Falsters Folketidende for 17 år siden.
Han fulgte med over  

 i Rotation 88 som faktor.
Dette selskab var et trykselskab, der i begyndelsen  

 alene arbejdede på trykkerimaskinen i Tværgade.
Lolland Falsters Folketidende  

 ejede 1/3 af kapitalen.
Senere købtes en ny og større trykkerimaskine, der  

 også kunne trykke i farver.
Denne blev installeret på Århusvej, og i  

 efteråret 1988 startede 2 trykhold der.
Selskabet havde tillægsoverenskomster  

 med de to forbund.
Sidst i 1989 foreslog han direktør Bjerre, at der blev oprettet et  

 produktionsselskab, hvorefter Rotationen Nykøbing Falster blev stiftet.  

 Lolland Falsters Folketidende indskød 51 % af aktiekapitalen, og 6  

 medarbejdere fra Rotation 88 indskød hver 120.000 kr.
Aktieselskabet skulle  

 primært koncentrere sig om trykning af dagblade.
Der blev ikke indgået nogen  

 aftale med Rotation 88. Alle dettes medarbejdere blev opsagt, og kunderne  

 blev stillet frit.
Han ansatte 14-15 af medarbejderne fra Rotation 88 i  

 aktieselskabet, men på andre vilkår.
Nogle arbejdede fortsat i Rotation 88,  

 efter at aktieselskabet havde startet sin virksomhed.
Han talte med de  

 hidtidige kunder og fik aftale med så mange, at det svarede til, hvad  

 aktieselskabet kunne producere, men til billigere priser, da man ikke kunne  

 levere samme vare.
Endvidere købte aktieselskabet restlageret af papir.
Klagerne har til støtte for deres påstande anført, at der i relation til  

 lov om lønmodtageres retsstilling ved virksomhedsoverdragelse foreligger en  

 overdragelse fra Rotation 88 til Rotationen Nykøbing Falster A/S.
Lolland  

 Falsters Folketidende drev trykkerivirksomhed i Tværgade, og denne virksomhed  

 blev overtaget af Rotation 88, der oprindelig foretog produktion alene på den  

 hidtidige maskine, senere tillige på en anden maskine på Århusvej, og til  

 sidst alene der.
Der har ikke været diskussion om overenskomstforholdene ved  

 overgangen til Rotation 88. Indsigelse er først fremkommet, da produktionen  

 førtes tilbage.
Ejerkredsen i de to selskabet er delvis den samme, og i hvert  

 fald er Lolland Falsters Folketidende med begge steder.
Aktieselskabet har  

 delvis overtaget kundekredsen, og der anvendes samme produktionsmidler som  

 tidligere.
Det må være uden betydning, at man for at opnå likviditet har  

 overdraget driftsmidlerne til Nordania og leaset dem derfra.
Der foretages  

 samme produktion med en betydelig del af de ansatte fra Rotation 88. Der er  

 således tale om en vidtgående identitet, og der må have været en aftale, selv  

 om denne ikke foreligger skriftligt.
De omhandlede aftaler er ikke lovligt opsagt.
Aftalerne blev først opsagt  

 ved skrivelse af 8. maj 1990 for alle eventualiteters skyld.
På det tidspunkt  

 havde aktieselskabet imidlertid allerede indmeldt sig i Danske Dagblades  

 Forenings Forhandlingsorganisation, og overenskomsterne var dermed blevet  

 omfattet af reglen i Hovedaftalens § 7, stk. 2. Klagerne har ikke udvist  

 passivitet.
Spørgsmålet om opsigelse har ikke været omtalt i senere  

 skrivelser og blev heller ikke behandlet på fællesmødet.
Klagerne gik derfor  

 ud fra, at indsigelsen var frafaldet, men den fremkom på ny i indklagedes  

 svarskrift.
Indklagede har til støtte for sin påstand anført, at der ikke foreligger  

 en virksomhedsoverdragelse.
Der er ikke indgået nogen aftale mellem de to  

 selskaber, og der foreligger heller ikke en faktisk fortsættelse af Rotation  

 88's virksomhed.
Aktieselskabet har ikke samme ledelse og har ikke samme  

 produktion.
Virksomheden udøves fra andre lokaler, og driftsmidlerne er ikke  

 overtaget fra Rotation 88, men fra Nordania.
Aktieselskabet har ikke  

 overtaget det tidligere selskabs ansatte.
De var alle opsagt og havde  

 modtaget fratrædelsesgodtgørelse, og i øvrigt er kun 5 af 21 medarbejdere  

 beskæftiget i aktieselskabet.
Kundekredsen er begrænset, og man har kun fået  

 kunder ved at indgå en aftale med dem, når de alligevel ringede til Rotation  

 88.
De omhandlede overenskomster er gyldigt opsagt til den 1. januar 1991 i  

 henhold til deres indhold.
Denne indsigelse har indklagede aldrig frafaldet.  

 Det var ikke aktuelt at drøfte dette spørgsmål på fællesmødet, hvor klagerne  

 havde en række andre spørgsmål, som skulle besvares.
Derimod har klagerne  

 hverken reelt eller formelt gjort indsigelse mod gyldigheden af opsigelsen,  

 og denne passivitet må afskære dem fra nu at bestride gyldigheden.
 Under alle omstændigheder er spørgsmålet, om virksomhedsoverdragelsesloven  

 gælder, så tvivlsomt, at bod bør bortfalde.
 Arbejdsretten skal udtale:
Den af Lolland Falsters Folketidende drevne trykkerivirksomhed blev pr. 1.  

 januar 1987 overdraget til Rotation 88, i hvilket Lolland Falsters  

 Folketidende ejede 1/3 af kapitalen.
Rotation 88 fortsatte  

 trykkerivirksomheden fra de hidtidige lokaler, som lejedes af Lolland  

 Falsters Folketidende, og med det hidtidige driftsmateriel, der for at styrke  

 likviditeten blev overdraget til Nordania, hvorfra Rotation 88 leasede det.  

 Senere blev en del af produktionen overført til en anden trykkerimaskine på  

 en anden lokalitet, og med udgangen af juli 1989 ophørte produktionen på det  

 hidtidige produktionssted helt.
Pr. 15. oktober 1989 overtog Lolland Falsters  

 Folketidende leasingkontrakten fra Rotation 88 på de tidligere driftsmidler.  

 Ifølge John Andersens forklaring opstod tanken om at etablere et nyt  

 produktionsselskab allerede i slutningen af 1989, og det nye selskab, hvori  

 Lolland Falsters Folketidende ejede aktiemajoriteten, begyndte sin produktion  

 straks, efter at Rotation 88 havde indstillet driften.
Aktieselskabet foretog  

 trykning af ikke blot de af Lolland Falsters Folketidende udgivne blade, men  

 også af publikationer for andre tidligere kunder hos Rotation 88, således at  

 selskabet trykte i alt 9 af de 15 blade, som tidligere var trykt af Rotation  

 88. Aktieselskabet opnåede herved næsten det optimale af, hvad man kunne  

 producere.
Det er ikke helt klart, hvor stor en del af de ansatte hos  

 Rotation 88, der fortsatte hos aktieselskabet, men da de, der tillige blev  

 medejere, må medregnes, må det lægges til grund, at det var mere end  

 halvdelen.
 Da aktieselskabet, der delvis havde samme ejerforhold som Rotation 88,  

 således i umiddelbar fortsættelse af, at Rotation 88 indstillede sin  

 produktion, har udøvet samme art af produktion næsten udelukkende for  

 tidligere kunder og fra lokaler og med produktionsmidler, som Rotation 88  

 havde anvendt indtil ret kort før sin standsning, og som betjentes af en  

 væsentlig del af det hidtidige personale, findes der at være en sådan  

 identitet mellem de to virksomheder, at forholdet må være omfattet af  

 virksomhedsoverdragelsesloven.
 Selv om de omhandlede overenskomster er opsagt i overensstemmelse med  

 deres eget indhold, findes opsigelsen, der skete, efter at aktieselskabet  

 havde meldt sig ind i Danske Dagblades Forenings Forhandlingsorganisation, at  

 være omfattet af reglen i Hovedaftalens § 7, stk. 2, og klagerne findes ikke  

 ved passivitet at have afskåret sig fra at gøre dette gældende.
 Klagernes påstand tages herefter til følge.
 Da der har foreligget et tvivlsomt fortolkningsspørgsmål, findes bod at  

 burde bortfalde.
 Indklagede betaler sagens omkostninger til Arbejdsretten med 2.000 kr.
 T h i k e n d e s f o r r e t :
 Indklagede, Rotationen Nykøbing Falster A/S, er omfattet af de mellem  

 Dansk Litografisk Forbund, Dansk Typograf-Forbund og K/S Rotation 88  

 bestående kollektive overenskomster og aftaler.
 Der pålægges ikke indklagede bod.
 Indklagede skal betale sagens omkostninger til Arbejdsretten med 2.000 kr.
 (* 1) Henvisninger: Svenning Andersen s.54 ff, 63 f, K. 89.323 (A 1990,  

 s.89), K. 89.426 (A 1990, s.116).
