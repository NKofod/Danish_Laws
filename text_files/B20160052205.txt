Bekendtgørelse om ændring af bekendtgørelse om visse regler i pensionsafkastbeskatningsloven § 1 I bekendtgørelse nr. 1138 af 22. oktober 2014 om visse regler i pensionsafkastbeskatningsloven foretages følgende ændring:
 1. §§ 23-29 affattes således:
 »§ 23. Omfattet af dette kapitel er de forsikringsselskaber m.v., der udbyder pensionsordninger omfattet af pensionsafkastbeskatningslovens § 1, stk. 1, eller er skattepligtige efter lovens § 1, stk. 2.
§ 24. Revisionen udføres af en statsautoriseret eller registreret revisor efter forsikringsselskaberne m.v.s valg.
I forsikringsselskaber m.v. med intern revision udføres revisionen i samarbejde med den interne revision i overensstemmelse med de til enhver tid gældende regler for revision af de pågældende forsikringsselskaber m.v.
 § 25. Revisionen foretages i overensstemmelse med god revisionsskik.
Stk. 2. Ved revisionen kontrolleres, 1) at der er etableret forretningsgange og regnskabssystemer, der sikrer, at ordningen administreres i henhold til gældende regler, 2) at forretningsgangene efterleves, 3) at gældende regler for ordningen er overholdt, og 4) at afregningen med staten er sket rettidigt og i overensstemmelse med de bogførte beløb.
§ 26. Revisionen kan udføres ved stikprøvevise undersøgelser.
Revisionens omfang afhænger af forsikringsselskaberne m.v.s administrative struktur og forretningsgange, herunder den interne kontrol og andre forhold af betydning for administrationen af ordningen, samt antallet af sager og disses beløbsmæssige størrelse.
§ 27. Forsikringsselskaberne m.v. skal give revisor de oplysninger, som må anses af betydning for revisionen.
Forsikringsselskaberne m.v. skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
§ 28. Revisor skal indsende en underskrevet erklæring om, at forsikringsselskaberne m.v.s endelige opgørelse til SKAT, jf. lovens §§ 21-24, er revideret i overensstemmelse med reglerne i denne bekendtgørelse.
Revisors erklæring skal udformes i overensstemmelse med bekendtgørelse om godkendte revisorers erklæringer.
Forbehold og/eller supplerende oplysninger skal fremgå af erklæringen.
Eventuelle periodiske erklæringer kan påtegnes af den interne revision, hvor en sådan forefindes.
For pengeinstitutter indsendes revisors erklæring til SKAT senest den 1. maj i året efter indkomståret og for pensionsinstitutter senest den 1. juli i året efter indkomståret.
Stk. 2. Revisor påser, at forsikringsselskaberne m.v.s endelige opgørelse til SKAT, jf. lovens §§ 21-24, indeholder de fornødne oplysninger om, hvilken ordning og hvilket forsikringsselskab m.v., den vedrører, herunder forsikringsselskabets cvr-nr./SE-nr., samt hvilken periode den vedrører.
Endvidere påses, at den indeholder de oplysninger til SKAT, der kræves i henhold til lovgivningen, samt at den er forsynet med datering og underskrift fra forsikringsselskabet m.v.s direktion/administration.
Såfremt der er væsentlige forhold, der efter revisors opfattelse giver anledning til bemærkninger over for SKAT, skal revisor påse, at de er indeholdt i forsikringsselskabet m.v.s opgørelse.
§ 29. Bliver revisor opmærksom på lovovertrædelser eller tilsidesættelse af forskrifter af væsentlig betydning i forbindelse med ordningens forvaltning eller de forhold, der er nævnt i § 28, skal revisor anmode forsikringsselskabet m.v. om inden 3 uger at give SKAT meddelelse herom.
Oplysninger om disse forhold, herunder at revisor har fremsat den nævnte anmodning til forsikringsselskabet m.v., skal fremgå af revisionserklæringerne til SKAT.« § 2 Stk. 1. Bekendtgørelsen træder i kraft den 1. juli 2016.
Stk. 2. Bekendtgørelsen har virkning for revision af forsikringsselskaberne m.v.s endelige opgørelse efter lovens §§ 21-23 a, for indkomståret 2016 og senere indkomstår.
Bekendtgørelsen har virkning for revision af den endelige opgørelse efter lovens § 24 for pensionsinstitutter, hvis skattepligt efter lovens § 1, stk. 2, er ophørt den 1. juli 2016 eller senere.
