Nr BTB 127 Betænkning over Forslag til folketingsbeslutning om Danmarks ratifikation  

 af Europæisk Fælles Akt   

 Nr B 127 1985-86, 1. samling Blad nr 886 Afgivet af markedsudvalget Afgivet: 19860507 Udvalget har behandlet beslutningsforslaget i nogle møder.
Bilag i forbindelse med behandlingen af Europæisk Fælles Akt vil blive optrykt i et særligt bilagshæfte, der udsendes senere.
Herefter indstiller et flertal (udvalget med undtagelse af socialistisk folkepartis og venstresocialisternes medlemmer) beslutningsforslaget til vedtagelse uændret.
Flertallet henviser til, at den såkaldte EF-pakke (Europæisk Fælles Akt) var genstand for en vejledende folkeafstemning den 27.
februar 1986. Her var 56,2 pct. af de afgivne stemmer for Danmarks tiltrædelse af EF-pakken og 43,8 pct. imod.
Forslaget til lov om ændring af lov om Danmarks tiltrædelse af De europæiske Fællesskaber har til formål at indpasse dem af Europæisk Fælles Akts bestemmelser, der vedrører det egentlige EF-samarbejde, i lov nr. 447 af 11. oktober 1972 om Danmarks tiltræden af De europæiske Fællesskaber.
Forslag til folketingsbeslutning om Danmarks ratifikation af Europæisk Fælles Akt har til formål at meddele samtykke i grundlovens forstand til ratifikation af akten i sin helhed.
Under henvisning til folkeafstemningens resultat finder flertallet, at der hurtigst muligt skal igangsættes overvejelser om, hvorledes Danmark kan anvende de foreslåede ændringer bedst muligt, samtidig med at særlige danske synspunkter og interesser sikres.
Et særligt spørgsmål rejser sig i den forbindelse for den del af de foreslåede ændringer, som vedrører fuldendelse af det indre marked. Ændringen af Romtraktaten indeholder en ny artikel 100 A, ifølge hvilken der kan vedtages ensartede tekniske forskrifter med kvalificeret flertal i modsætning til de hidtidige enstemmighedskrav i henhold til artikel 100. Samtidig åbnes der adgang til, at et medlemsland kan anvende nationale bestemmelser begrundet i vigtige behov, som er omfattet af traktatens artikel 36 (sundhed m.v.), eller som vedrører beskyttelse af arbejdsmiljøet eller miljøbeskyttelse.
For at undersøge, hvilke proceduremæssige ændringer de foreslåede traktatændringer vedrørende det indre marked måtte give anledning til, er der den 21. marts 1986 nedsat et underudvalg under folketingets markedsudvalg.
Efter det oplyste tilsigter medlemslandene at ratificere Europæisk Fælles Akt inden udgangen af 1986. En indstilling fra underudvalget inden udgangen af oktober 1986 vil således gøre det muligt for folketinget, eventuelt i samarbejde med regeringen, at gennemføre de nødvendige proceduremæssige ændringer.
Et mindretal (socialistisk folkepartis medlemmer af udvalget) indstiller beslutningsforslaget til forkastelse ved 2. (sidste) behandling.
Mindretallet kan stemme for det stillede ændringsforslag og anfører i øvrigt følgende:
SF stemmer nej til ratificering af EF-pakken.
Det gjorde SF allerede klart ved starten af debatten om folkeafstemningen, og resultatet af folkeafstemningen har kun bekræftet vor vilje til at stemme efter vor overbevisning.
SF afviser EF-pakkens elementer, fordi de efter SFs overbevisning er en glidebane henimod unionen.
På en række områder forlader EF princippet om, at alle lande skal være enige, for i stedet at gå over til flertalsafgørelser.
Derved forringes Danmarks muligheder for at sige nej til harmoniseringsforslag.
Formålet er at åbne det indre marked, så varer, kapital og tjenesteydelser kan passere frit ud fra en tankegang om, at når en vare er godkendt i et medlemsland, er den også automatisk godkendt i de øvrige lande.
Derved vil Danmark ikke fremover have samme mulighed for at prioritere arbejdsmiljø, miljø og forbrugerbeskyttelse over konkurrencehensyn.
I stedet vil Danmark opleve et voldsomt pres for forringede vilkår.
SF er imod at give EF-Parlamentet øget magt, fordi det uvægerlig vil medføre øgede krav fra EF-Parlamentet om yderligere magt, og fordi det betyder afgivelse af dansk selvbestemmelsesret.
SF er imod, at det udenrigspolitiske samarbejde traktatfæstes, fordi dette svækker dansk udenrigspolitisk selvstændighed.
Derudover bliver andre lande i Europa udelukket og det nordiske samarbejde kørt ud på et sidespor.
SF støtter tanken om i stedet at gå i den modsatte retning på dette område ved at udvide kredsen af lande i et politisk samarbejde til også at omfatte Norge og neutrale lande.
SF afviser sammenbindingen af det politiske og det økonomiske samarbejde, som ligger i Europæisk Fælles Akt, og advarer imod at traktatfæste EF-topmøderne.
EF-topmøderne er i forvejen et alvorligt demokratisk tilbageskridt, og en traktatfæstelse vil blot øge tendensen til at give disse møder en mere og mere fremskudt position i EFs beslutningssystem.
SF vil i markedsudvalgets underudvalg gøre sit yderste for at skabe sådanne procedurer i den danske beslutningsproces, at de værste følger af EF-pakkevedtagelsen kan undgås.
Samtidig vil SF gennem forslag i tinget gøre sit yderste for at satse på øget nordisk samarbejde og større åbenhed og samarbejde med andre lande for også på den måde at gå aktivt ind i en proces, der kan modvirke udviklingen henimod unionen.
Et andet mindretal (venstresocialisternes medlem af udvalget) indstiller forslaget til vedtagelse med det af mindretallet stillede ændringsforslag.
Dog finder mindretallet, at ratificeringen under alle omstændigheder bør afvente, at det på forsvarlig vis er sikret, at den parlamentariske kontrol og markedsudvalgets stilling ikke svækkes som følge af de nye regler i Europæisk Fælles Akt.
ÆNDRINGSFORSLAG Af et mindretal (VS), tiltrådt af et mindretal (SF):
Til teksten Teksten affattes således:
»Folketinget meddeler sit samtykke til, at regeringen på Danmarks vegne ratificerer Europæisk Fælles Akt, som for Danmarks vedkommende er undertegnet af udenrigsministeren i Haag den 28.
februar 1986. Folketingets samtykke er betinget af, at der ikke gennemføres ændringer i EF-Ministerrådets forretningsorden, og af, at der skabes sikre garantier for Luxembourgforligets vetoret.« BEMÆRKNINGER Vælgerne godkendte ved folkeafstemningen den 27. februar 1986 EF-pakken (Europæisk Fælles Akt). Efter forslagsstillernes opfattelse bør denne afgørelse respekteres, hvor meget forslagsstillerne end selv er imod EF-pakken.
Derimod er det klart, at folkeafstemningsresultatet ikke giver noget som helst grundlag for at gå videre med unionsplanerne end EF-pakken.
Tværtimod kan det temmelig snævre flertal, som end ikke udgør et flertal iblandt den samlede vælgerbefolkning (kun 42 pct.
af samtlige vælgere), kun fortolkes som en tilkendegivelse af, at der ikke er støtte til en videregående unionsudvikling i den danske befolkning.
Derfor bør Danmark ikke tilslutte sig mere end lige nøjagtig EF-pakken.
Det betyder også, at de vigtigste forudsætninger, som pakken hviler på, må respekteres og sikres.
For det første var det, før folkeafstemningen blev udskrevet, fra regeringens side meddelt folketingets markedsudvalg, at Luxembourgforligets vetoret ville bestå uantastet også på de nye områder, hvor der indføres flertalsafstemninger.
Imidlertid er det senere fra regeringens side i et notat erkendt, at Danmark risikerer at blive overstemt, ikke at kunne samle en blokerende minoritet i Rådet.
Dette kan bringe Danmark i den situation, at vetoretten ikke kan håndhæves, da den jo ikke er sikret i traktaterne.
Den kan imidlertid sikres igennem f.eks en aftale mellem Frankrig, Storbritannien, Irland, Grækenland og Danmark om altid at rykke det land til undsætning, som ønsker at etablere en blokerende minoritet (dvs. mindst 23 stemmer, hvoraf Danmark har tre, de øvrige henholdsvis ti, ti, tre og fem stemmer).
Luxembourgforligets vetoret kan selvfølgelig også sikres gennem en samlet ny skriftlig aftale, hvor også de lande, som ikke anerkender vetoretten, og de lande, som hævder, at der foreligger en forståelse om, at vetoretten ikke skal bruges på de nye områder med flertalsafstemninger, nu tilslutter sig vetoretten.
For det andet er det klart, at vælgerne må have krav på, at der kun gennemføres de institutionelle ændringer, som vælgerne udtrykkeligt tog stilling til i form af det materiale, som regeringen udsendte til afhentning på posthuse, biblioteker m.v.
I dette materiale var ikke indeholdt forslag om ændringer i Rådets forretningsorden, ændringer, som ikke mindst det hollandske formandskab stærkt ønsker, og som sammen med de nye regler i EF-pakken vil gøre det yderligere vanskeligt for Danmark at blokere sagerne, ikke mindst på de områder, hvor der efter de nye regler i artikel 100 A indføres flertalsafstemninger.
Kent Kirk (KF) Collet (KF) Arne Lund (KF) Grove (KF) Bjørn Elmquist (V) Svend Heiselberg (V) fmd.
Tørnæs (V) Bollmann (CD) Hjortnæs (S) Arne Jensen (S) Risgaard Knudsen (S) Ivar Nørgaard (S) nfmd.
Bjørn Westh (S) Gade (SF) Leif Hermann (SF) Albrechtsen (VS) Niels Helveg Petersen (RV) Partierne KrF, FP og FD havde ikke medlemmer i udvalget.
