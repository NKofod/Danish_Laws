 I henhold til § 5 a i lov om skibsfartens betryggelse, jfr.  

 lovbekendtgørelse nr. 309 af 3. august 1965 som ændret ved lov nr. 115 af 21.  

 marts 1979, fastsættes efter forhandling med forsvarsministeren:
 § 1.  Farvandsvæsenet iværksætter afmærkning m.v. i  

 dansk afmærkningsområde.
§ 2.  Kontrol med afmærkning m.v. udøves på  

 forsvarsministerens vegne af farvandsdirektoratet.
Opståede fejl og mangler  

 ved afmærkning m.v. skal snarest muligt meddeles til farvandsdirektoratet,  

 nautisk afdeling.
Meddelelse skal ligeledes omgående gives, når fejl og  

 mangler ved afmærkning m.v. er udbedret.
§ 3.  Der må ikke uden tilladelse fra eller  

 godkendelse af farvandsdirektoratet foretages afmærkning af farvandene som  

 f.eks. udlægning af sømærker eller oprettelse af fyr, radiofyr,  

 tågesignalanlæg, båker eller andre indretninger til vejledning for sejladsen.  

 Der må heller ikke anbringes genstande i farvandene, der kan virke hindrende  

 for sejladsen, eller oprettes lysreklamer eller andre indretninger, der kan  

 virke vildledende for sejladsen, ligesom ændringer ved eller nedlæggelse af  

 bestående afmærkninger m.m. ikke må foretages.
Det er ikke tilladt at anvende  

 udlagte sømærker til fortøjning, fastgøring af fiskeredskaber o.lign.
 § 4.  Farvandsdirektoratet kan kræve gennemført  

 sådanne ændringer i bestående afmærkninger eller oprettelse af ny afmærkning,  

 som anses for påkrævet af hensyn til sejladsens sikkerhed.
 § 5.  Oplysning om afmærkning m.v. i dansk  

 afmærkningsområde bekendtgøres af farvandsdirektoratet ved optagelse i  

 søkort, »Efterretninger for Søfarende« og andre nautiske  

 publikationer, der udgives af direktoratet.
 § 6.  Overtrædelse af denne bekendtgørelse straffes i  

 medfør af § 6, stk. 3, i lov om skibsfartens betryggelse med bøde.
 § 7.  Bekendtgørelsen træder i kraft den 1. december  

 1984.
