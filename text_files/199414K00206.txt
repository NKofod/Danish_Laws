Nr BTL 206 Betænkning over Forslag til lov om ændring af lov om statstilskud til  

 dækning af udgifter til kuldioxidafgift i visse virksomheder med et stort  

 energiforbrug (Aftaler om energieffektivisering m.v.)   

 Nr L 206 1994-95, 1. samling Afgivet af Det Energipolitiske Udvalg Afgivet: 19950524 Udvalget har behandlet lovforslaget i en række møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
BASF Vitaminfabrik A/S, Dansk Erhvervsgartnerforening, Diaf A/S, Landbrugsraadet og Aalborg Portland.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
 Miljø- og energiministeren har over for udvalget tilkendegivet, at han vil  

 iværksætte en undersøgelse af mulighederne for som en forsøgsordning, at  

 gartneribranchen på lovens område udarbejder og administrerer en samlet  

 brancheaftale.
 Miljø- og energiministeren vil inden 1. oktober 1995 fremlægge en  

 redegørelse herom for udvalget.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling og vil stemme hverken for eller imod de stillede ændringsforslag  

 ved 2. behandling.
 Mindretallet indstiller hele lovpakken om de såkaldte grønne afgifter til  

 forkastelse.
For det første er der tale om nye og højere skatter i et land, der i  

 forvejen har et for højt skattetryk.
For det andet ødelægges konkurrenceevnen  

 i en række vigtige danske virksomheder og endog hele brancher til skade for  

 produktion, eksport og beskæftigelse.
For det tredje er pakken med sine  

 varierende afgiftssatser, diverse tilskudsordninger og indbyggede  

 forhandlinger med staten om aftaler udtryk for en rendyrket socialistisk  

 planøkonomi.
Med pakkens vedtagelse skal den enkelte virksomhed for fremtiden have sine  

 produktionsprocesser og investeringsplaner godkendt af staten med henblik på  

 at få lavere afgifter.
Godkendelsen er endda kun midlertidig, hvilket  

 efterlader virksomheder i stor usikkerhed.
For det fjerde vil lovpakken med  

 sit forsøg på at skelne mellem tunge processer, lette processer,  

 rumopvarmning, direkte og indirekte procesomkostninger samt tilskud efter et  

 statsligt skøn alt i alt virke vilkårligt og tilfældigt for den enkelte  

 virksomhed.
Alle disse skadelige virkninger for samfundet skal ses i forhold  

 til, at Danmarks miljømål kunne nås ad frivillighedens vej uden afgifter.
 De mange ændringsforslag vil i visse tilfælde være udtryk for  

 imødekommenhed i forhold til nogle virksomheder, men samtidig er der  

 overhovedet ikke vist imødekommenhed over for andre virksomheder og brancher.
 Hertil kommer, at mange virksomheder formentlig slet ikke har nået at få  

 overblik over virkningerne, og deres ønsker har man således slet ikke kunnet  

 tage stilling til.
 På denne baggrund synes ændringsforslagene som helhed at være tilfældige  

 og vil medvirke til, at hele lovpakken forskelsbehandler virksomheder og  

 brancher.
 På denne baggrund vil Venstre og Det Konservative Folkeparti undlade at  

 stemme ved ændringsforslagene.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse og vil stemme hverken  

 for eller imod de stillede ændringsforslag ved 2. behandling.
Mindretallet indstiller lovforslagene vedrørende grønne afgifter for  

 erhverv til vedtagelse, fordi mindretallet opfatter forslagene som et  

 fremskridt i indsatsen for at nå en reduktion i forureningen med kuldioxid og  

 svovl.
Men SF beklager stærkt, at regeringen har valgt at reducere sit  

 oprindelige oplæg, så lovkomplekset ikke yder det planlagte bidrag til at nå  

 målsætningen om en 20 pct.s reduktion af kuldioxid-udslippet i år 2005.
 SF deltog fra starten i politiske forhandlinger om afgiftspakken,  

 forhandlinger som regeringen ensidigt afbrød, alene fordi Det Konservative  

 Folkeparti og Venstre ikke længere ønskede at forhandle.
 Dette brud indebærer, at mindretallet ikke kan tage noget samlet ansvar  

 for pakkens udformning, og at mindretallet er frit stillet til senere at  

 fremsætte forslag til forbedringer af pakken såvel i udformningen af de  

 enkelte regler som forslag, der øger chancerne for at nå miljømålsætningen.
Regeringens ændringsforslag afspejler et ønske om at tage hensyn til de  

 mange reaktioner, der er kommet fra virksomhederne.
På en række punkter er  

 ændringerne velbegrundede, på andre punkter mere tvivlsomme.
SF vil for at  

 understrege, at detailudformningen alene sker på regeringens ansvar, undlade  

 at stemme ved ændringsforslagene.
Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de stillede ændringsforslag.
Mindretallet konstaterer, at  

 lovforslaget er den anden halvdel af regeringens samlede pakke med inførelse  

 af nye grønne skatter.
Med nærværende lovforslag bliver en del af provenuet  

 fra de nye grønne skatter udbetalt igen.
Regeringen har valgt en  

 fremgangsmåde, hvor man vil opkræve grønne skatter fra alle og så med  

 julemandsmentalitet uddele milde gaver til de virksomheder, som efter  

 magthavernes opfattelse har en korrekt adfærd.
Virksomhederne skal have  

 tilskud til investeringer i energiforbedringer.
Det er efter mindretallets opfattelse en helt urimelig regulering af dansk  

 erhvervsliv, som herved opstår.
Fremskridtspartiet ønsker mindre statslig  

 intervention i erhvervslivet, så alene af den grund vender Fremskridtspartiet  

 sig imod forslaget.
Lovforslaget er også med til at skabe en aldeles urimelig  

 konkurrenceforvridning mellem virksomheder inden for samme brancher.  

 Virksomhederne vil uforskyldt kunne havne i situationer, hvor de løber ind i  

 kæmpe energiregninger.
Nogle virksomheder har allerede i dag opfyldt de krav  

 om rationaliseringer og miljøvenlig adfærd, som kan forventes.
De kan derfor  

 ikke opnå tilskud til yderligere energieffektiviseringer.
De må blot betale  

 de grønne skatter til den store statskasse og se konkurrenceevnen smuldre.  

 Andre virksomheder har opført sig som »miljøsvin« og har derfor et  

 stort investeringspotentiale.
De vil derfor opnå stor refusion og stor  

 energibesparelse.
De får dermed foræret en konkurrencefordel.
Atter andre  

 virksomheder vil som følge af geografisk lokalisering være afskåret fra at  

 benytte tilbud om fjernvarme eller naturgas.
De vil f.eks. være henført til  

 fortsat anvendelse af kul og må derfor påregne kæmpe regninger til såvel  

 kuldioxid som svovldioxid helt uden mulighed for den adfærdsregulering, som  

 regeringen ønsker.
Fremskridtspartiet er tilhænger af, at vi i Danmark er sparsommelige med  

 ressourcerne.
Derfor vil frivillige aftaler med virksomheder eller brancher  

 være den bedste fremgangsmåde, men regeringen ønsker af ideologiske grunde at  

 opnå total statslig kontrol med virksomhedernes energianvendelse.
Regeringen  

 ønsker tusinder af nye kommissærer ansat i det offentlige, som kan drive  

 klapjagt på danske erhvervsvirksomheder.
Fremskridtspartiet kan kun håbe på, at regeringens levetid bliver kort,  

 således at vi sammen med andre erhvervsvenlige partier kan få nærværende  

 lovforslag ophævet igen.
Fremskridtspartiet skal henvise til partiets  

 betænkningsbidrag til de øvrige lovforslag i regeringens miljøpakke og de  

 gode saglige argumenter, der fremføres imod de nye miljøskatter.
Folketinget og udvalgene har ved behandlingen af lovforslagene fra  

 regeringen fået klar og utvetydig dokumentation for, at disse love vil give  

 anledning til stor skade på konkurrenceevnen, på beskæftigelsen og ikke  

 mindst på dansk økonomi.
Det paradoksale er så, at forslagene end ikke vil  

 gavne miljøet.
Danske forbrugere vil fortsat finde varer på hylderne i  

 forretningerne.
Det bliver produkter fremstillet i udlandet under  

 miljøforhold, vi ikke kender til, men som meget vel kan være langt dårligere  

 end de danske! Det eneste vi får ud af disse love er at eksportere velfærd  

 til andre lande.
Det vender Fremskridtspartiet sig imod.
 ÆndringsforslagAf miljø- og energiministeren, tiltrådt af et  

mindretal (S, FP, RV og CD):
 Til § 1 1) I den under nr. 1 foreslåede affattelse af §  

 1 affattes stk. 1 således:
»Der kan gives statstilskud til delvis dækning af udgifter til  

 kuldioxidafgift i virksomheder, der er registreret efter  

 merværdiafgiftsloven, og som indgår aftale med Energistyrelsen om at  

 gennemføre energieffektiviseringer, hvis 1) virksomheden udfører en energiintensiv proces, der er optaget på det  

 til enhver tid gældende bilag til lov om kuldioxidafgift af visse  

 energiprodukter, eller 2) virksomhedens ikketilbagebetalte kuldioxid- samt korrigerede  

 rumopvarmnings- og svovldioxidafgifter efter fradrag af eventuelle tilskud,  

 jf. nr. 1, samlet udgør over 3 pct. af dens refusionsgrundlag, beregnet ud  

 fra værdien af virksomhedens salg m.v. med fradrag af værdien af  

 virksomhedens indkøb m.v., dog mindst 10 pct. af virksomhedens salg  

 m.v.« 2) I det under nr. 2 foreslåede § 1 a, stk. 1, og i  

§ 1 b udgår »til virksomheder«, i § 1 b indsættes i  

2. pkt. efter »afgiften«: »vedrørende det  

 energiforbrug, der ikke er ydet tilskud til efter § 1 a.« 3) I den under nr. 2 foreslåede § 1 c indsættes  

 efter »20.000 kr.«: », bortset fra væksthusgartnerier, jf. nr.  

 1 i det i § 1, stk. 1, nr. 1, nævnte bilag, hvor tilskuddet udbetales med det  

 beløb, der overstiger 10.000 kr.« 4) Nr. 3 affattes således:
»3. I § 2, stk. 1, 1. pkt., indsættes efter  

 »Ansøgning om«: »indgåelse eller tiltrædelse af aftale samt om  

 tilsagn om«, i § 2, stk. 3, 2. pkt. , ændres »§ 2, stk.  

 2,» til: »§ 2, stk. 1,», og i § 2, stk. 4, 1. pkt. ,  

 indsættes efter »til stede«: », herunder ved at aftalen ikke  

 overholdes«.' Til § 2 5) I stk. 4 indsættes efter »1998-99«:  

 », jf. dog § 1 c, for så vidt angår væksthusgartnerier.« Bemærkninger Til nr. 1 Ændringsforslaget indebærer, at virksomheder, der udfører  

 energiintensive processer fra proceslisten, får mulighed for at indgå aftale  

 om energieffektivisering af den del af virksomhedens energiforbrug, som ikke  

 er omfattet af proceslisten, og for at modtage tilskud hertil efter satsen  

 for de lettere processer.
 Proceslistevirksomheder med et så stort energiforbrug, at reglerne om  

 promsgrundlaget fortsat er opfyldte, efter at afgiftsbetalingen er blevet  

 reduceret gennem tilskud til den tunge proces, kan dermed opnå afgiftstilskud  

 efter satsen for de lettere processer i lighed med andre virksomheder, der  

 opfylder promsgrundlaget, ved at indgå aftale om effektivisering af dette  

 energiforbrug. Ændringen indebærer samtidig, at en proceslistevirksomhed vil  

 kunne vælge, hvorvidt den ønsker at indgå aftale vedrørende den tunge  

 procesenergi alene, eller - under forudsætning af, at kravene vedrørende  

 promsgrundlaget er opfyldt - vedrørende den tunge procesenergi til den lave  

 kuldioxidafgiftssats og det øvrige forbrug til kuldioxidafgiften for de  

 energilette processer, eller vedrørende hele det samlede forbrug til  

 kuldioxidafgiften for de energilette processer.
 En aftale, der indgås med en proceslistevirksomhed vedrørende det  

 energiforbrug, som ligger ud over proceslisten, skal opfylde de regler,  

 herunder krav til tilbagebetalingstider, som gælder for de øvrige  

 virksomheder, der på promsgrundlaget indgår aftale efter § 1, stk. 1, nr. 2.
Ændringsforslaget har visse administrative og økonomiske konsekvenser,  

 blandt andet på grund af behovet for kontrol af, at de pågældende  

 proceslistevirksomheder overholder promsreglerne, samt ved at ændringen  

 medfører en beskeden stigning i tilskudsgrundlaget.
Det vurderes dog, at  

 ændringsforslaget ikke medfører behov for ændringer i forhold til de med  

 lovforslaget fremlagte skøn over administrative og økonomiske konsekvenser.  

 Ændringsforslaget vurderes ikke at have særlige miljømæssige konsekvenser,  

 idet den begrænsning, ændringen medfører i afgiftsincitamentet til  

 energibesparelser, modsvares af aftaler om effektiviseringer.
 Til nr. 2 Ændringen er redaktionel.
 Til nr. 3 Ændringsforslaget indebærer, at en række gartnerier, hvis  

 afgiftsbetaling bliver mindre end 20.000 kr., men som er omfattet af den  

 gældende ordning, også vil være omfattet fremover. Økonomisk og  

 administrativt ventes ændringen at kunne holdes inden for rammerne i det  

 oprindelige forslag.
 Til nr. 4 Ændringen er redaktionel.
 Til nr. 5 Ændringsforslaget er redaktionelt og er en følge af  

 ændringsforslag nr. 1.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Birgit Thye-Petersen (V) Jens Vibjerg (V) Eva Møller (KF)  

 Pernille Sams (KF) Niels J.
Langkilde (KF) Kim Behnke (FP) fmd.
 Enhedslisten havde ikke medlemmer i udvalget.
