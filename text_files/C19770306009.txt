Arbejdsformidlingskontorerne De statsanerkendte arbejdsløshedskasser Under dags dato har man tilskrevet Ingeniørernes Arbejdsløshedskasse,  

 således:
 »Ved skrivelse af 8. juli 1977 har kassen - i tilslutning til en  

 tidligere stedfunden drøftelse i direktoret - forelagt spørgsmålet om,  

 hvorvidt ingeniører, der er administrerende direktører eller ledere af en  

 sådan art, at de ikke umiddelbart henhører under funktionærloven, vil kunne  

 optages som medlemmer i Ingeniørernes Arbejdsløshedskasse.
 Kassen har herved anført, at de nævnte grupper af ingeniører i praksis, i  

 deres beskæftigelse, udøver sådanne funktioner, som for langt størstedelen,  

 både kvalitativt og kvantitativt, typisk nøje svarer til de funktioner, som  

 mange højere placerede funktionærer, som er optagelsesberettigede i  

 Ingeniørernes Arbejdsløshedskasse, udøver.
 Det er videre anført, at der generelt set kun er tale om en mere formel  

 distinktion mellem de her nævnte direktører m.v. på den ene side og de af  

 funktionærloven omfattede ingeniører på den anden side, ligesom kassen har  

 peget på, at de heromhandlede grupper reelt er lønmodtagere på samme måde som  

 funktionæransatte ingeniører, og at administrerende direktører m.v. ofte i  

 deres ansættelsesaftale har indføjet en bestemmelse om, at funktionærloven i  

 øvrigt finder anvendelse på det pågældende ansættelsesforhold.
 Det fremgår af sagen, at Dansk Ingeniørforening og  

 Ingeniør-Sammenslutningen tidligere på året har haft et møde med  

 Arbejdsløshedskassen for selvstændige erhvervsdrivende (ASE) vedrørende  

 muligheden for oprettelse af en speciel sektion for selvstændige ingeniører i  

 denne arbejdsløshedskasse, og at ASE's repræsentant ved denne lejlighed  

 oplyste, at ASE ikke - ifølge sine vedtægter - kunne optage administrerende  

 direktører eller dermed ligestillede ledere.
 Der er således ingen divergenser mellem ASE og Ingeniørernes  

 Arbejdsløshedskasse om hvor de ingeniører, der er administrerende direktører  

 eller ledere uden for funktionærlovens område, bør optages.
 I denne anledning skal man - efter at spørgsmålet har været drøftet med  

 landsarbejdsnævnet - meddele, at direktoratet efter omstændighederne kan  

 tiltræde, at ingeniører, der tilhører de heromhandlede ledergrupper - og som  

 ikke tillige i kraft af ejerskab har væsentlig indflydelse på virksomhedens  

 drift, jfr. herved direktoratets cirkulære af 9. maj 1977 (AK. cirkl.nr.  

 49/77) - optages som medlemmer af kassen.
 Det tilføjes dog, at man under hensyn til de særlige forhold, der gør sig  

 gældende for disse grupper, ikke finder på forhånd at burde afskære den  

 enkelte fra i stedet at søge optagelse i en arbejdsløshedskasse for  

 selvstændige, såfremt den pågældende måtte foretrække dette.
Man udbeder sig i givet fald sådanne tilfælde forelagt.« Hvilket herved meddeles.
P.
D.
V.
E.
B.
