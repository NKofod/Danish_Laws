Skriftlig fremsættelse (6. november  

 2002) Undervisningsministeren Herved tillader jeg mig for Folketinget at  

 fremsætte:
Forslag til lov om ændring af lov om  

 erhvervsuddannelser m.fl. love. (Forenkling af uddannelsesråd m.v. og  

 godkendelse af institutioner til landbrugsuddannelse) (Lovforslag nr.
L 75).
Lovforslaget fremsættes som led i regeringens plan  

 om at forenkle strukturen af råd og udvalg på  

 Undervisningsministeriets område.
Det er hensigten at etablere en  

 samlet og enkel rådsstruktur, for at fremme, at uddannelserne indpasses  

 på en sammenhængende måde i uddannelsessystemet som helhed.  

 Lovforslaget er dermed en fortsættelse af den lovrevision af  

 rådsstrukturen på Undervisningsministeriets område, som  

 blev indledt med vedtagelsen af lov nr. 274 af 8. maj 2002  om ændring  

 af forskellige love på Undervisningsministeriets område  

 (Forenkling vedrørende uddannelsesråd og  udvalg). Ved  

 fremsættelsen af lovforslaget blev det tilkendegivet, at  

 rådsstrukturen for de erhvervsrettede ungdomsuddannelser og  

 voksenuddannelserne senere ville blive inddraget i revisionen.
Ved dette  

 lovforslag samles den koordinerende overordnede rådgivning  

 vedrørende de grundlæggende erhvervsrettede uddannelser  

 (erhvervsuddannelserne, landbrugsuddannelserne og de grundlæggende  

 social- og sundhedsuddannelser) i Rådet for de grundlæggende  

 Erhvervsrettede Uddannelser.
 Samtidig samles rådgivningen vedrørende  

 produktionsskoleforløb og om almen uddannelse m.m. for kortuddannede  

 voksne i et råd om kortuddannedes fortsatte uddannelse.
Lovforslaget indebærer, at  

 Landbrugsuddannelsesrådet nedlægges og afløses af et  

 udvalg for landbrugsuddannelser, som repræsentanter for  

 landbrugserhvervet selv nedsætter.
Endvidere indebærer  

 lovforslaget, at Rådet for de grundlæggende Social- og  

 Sundhedsuddannelser nedlægges, og at parterne på området  

 vil kunne oprette et udvalg, som kan være rådgivende for  

 Undervisningsministeriet vedrørende de enkelte social- og  

 sundhedsuddannelser.
 Samtidig indføres bestemmelser om godkendelse af  

 institutioner til landbrugsuddannelse, svarende til de regler, der i dag  

 gælder for erhvervsuddannelserne.
Loven foreslås at træde i kraft den 1. juli  

 2003. Det foreslås, at ministeren bemyndiges til at træffe  

 afgørelse om eventuelle fornødne overgangsregler for de  

 råd og udvalg mv., som lovforslaget vedrører.
I en  

 overgangsperiode fra lovens ikrafttræden og de følgende 2  

 år forudsættes det, at staten yder tilskud til driften af  

 udvalgssekretariaterne for de udvalg, som afløser henholdsvis  

 Landbrugsuddannelsesrådet samt, hvis det oprettes,  

 Uddannelsesrådet for de grundlæggende Social- og  

 Sundhedsuddannelser.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
