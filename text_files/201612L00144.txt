Fremsat den 23. februar 2017 af Miljø- og Fødevareministeren (Esben Lunde Larsen) Forslag til Lov om ændring af lov om drift af landbrugsjorder (Permanent genopdyrkningsret) § 1 I lov om drift af landbrugsjorder, jf. lovbekendtgørelse nr. 11 af 4. januar 2017, foretages følgende ændring:
 1. I § 6, 2. pkt., udgår: »inden for de næste 15 år«.
§ 2 Loven træder i kraft den 1. juli 2017.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Lovforslaget fremsættes med henblik på at styrke den eksisterende mulighed for at udlægge landbrugsjorder til naturformål i en periode uden at blive omfattet af § 3 i naturbeskyttelsesloven, jf. lovbekendtgørelse nr. 121 af 26. januar 2017 (herefter naturbeskyttelsesloven), og dermed øge jordbrugernes incitamentet til at udlægge ny og mere natur.
 Med lovforslaget fjernes den tidsmæssige begrænsning af jordbrugernes ret til inden for 15 år at genopdyrke de arealer, som de har anmeldt til kommunen, at de vil lade overgå til halvkulturarealer eller lade henligge som udyrket areal.
2. Baggrunden for lovforslaget I de seneste årtier er der gjort en stor indsats i Danmark for at sikre en rig og mangfoldig natur, men Danmarks natur står stadig overfor nogle udfordringer.
Mange arter og naturtyper mangler plads og sammenhæng, og naturen skal have bedre vilkår til at eksistere på egne præmisser.
Særligt naturen i det intensivt dyrkede landbrugsland har i de seneste årtier været under stærkt pres, hvilket bl.a. kan aflæses af indeks over agerlandsfugle, som viser et tydeligt fald i bestande af ynglefugle tilknyttet agerlandet.
Udyrkede arealer og halvkulturarealer bidrager væsentligt som habitater for de almindelige arter i landbrugslandet, ligesom de skaber fødekilder til bier og andre bestøvere i perioden uden for landbrugsafgrødernes blomstringstid.
 I maj 2016 blev der derfor indgået Aftale om Naturpakke for at styrke indsatsen for naturen, bl.a. ved at iværksætte indsatser med henblik på at afbureaukratisere reglerne på området, så der skabes plads til mere natur uden byrdefulde regler.
 En del af indsatsen vil på baggrund af aftalen skulle gøres ved at styrke de eksisterende muligheder for at udlægge ny natur uden at blive omfattet af naturbeskyttelseslovens § 3 ved at gøre genopdyrkningsretten på visse halvkulturarealer eller udyrkede arealer permanent, og derigennem øge landmændenes incitament til at udlægge flere arealer til naturformål i en periode.
3. Lovforslagets indhold 3.1. Gældende ret Udyrkede arealer, eller arealer som drives ekstensivt, for eksempel uden jordbearbejdning eller anvendelse af gødning, kan efter en årrække, når særlige jordbundsforhold og nærhed til naturområder mv. er til stede opnå en naturkvalitet, der medfører, at arealet bliver omfattet af naturbeskyttelseslovens § 3. Denne beskyttelse betyder, at arealerne ikke må ændre tilstand, og de kan derfor som hovedregel ikke genopdyrkes. § 6 i lov om drift af landbrugsjorder (herefter driftsloven) indeholder en undtagelse til reglen i naturbeskyttelseslovens § 3.
 Driftslovens § 6 har til formål at gøre det attraktivt for en jordbruger at kunne henlægge et areal uden omdrift i en periode på op til 15 år til gavn for naturen i denne periode.
Efter driftslovens § 6 kan en ejer eller bruger anmelde et areal, der ikke på tidspunktet for anmeldelsen er beskyttet efter naturbeskyttelseslovens § 3, som halvkulturareal eller udyrket areal til kommunalbestyrelsen.
Ejeren eller brugeren opnår derved ret til at genopdyrke arealet inden for de næste 15 år, uanset om arealet i mellemtiden måtte komme til at opfylde kriterierne for beskyttelsen efter naturbeskyttelseslovens § 3.
Ved halvkulturareal forstås efter driftslovens § 2, stk. 6, landbrugsjorder, som er lysåbne og har en naturtilstand, der kræver ekstensiv landbrugsdrift for at kunne opretholdes i denne tilstand.
Ved udyrket areal forstås efter driftslovens § 2, stk. 7, landbrugsjorder, hvor der ikke er nogen for form for drift.
Rydning af opvækst af træer og buske, herunder ved slåning, betragtes i denne forstand ikke som drift.
 Efter driftslovens § 6, 2. pkt., 3. led, har kommunalbestyrelsen 4 uger fra anmeldelsen til at oplyse ejeren eller brugeren af arealet om, hvorvidt arealet allerede er beskyttet af naturbeskyttelseslovens § 3.
 Driftslovens § 6 indebærer alene, at de anmeldte arealer i genopdyrkningsperioden ikke bliver omfattet af naturbeskyttelseslovens § 3.
I Natura 2000-områder kan genopdyrkning af arealer imidlertid være omfattet af de særlige regler i naturbeskyttelseslovens kapitel 2 a.
Der gælder således efter naturbeskyttelseslovens § 19 b en pligt til at anmelde aktiviteter, der fremgår af lovens bilag 2, til kommunen, før genopdyrkning kan finde sted.
Det gælder for eksempel vedvarende græsarealer i fuglebeskyttelsesområder.
Den særlige anmeldelsesordning i Natura 2000 skal sikre, at genopdyrkningen bliver vurderet, så det sikres, at den er i overensstemmelse med habitatdirektivets beskyttelsesbestemmelser.
Vurderer kommunen, at det pågældende areal ikke kan genopdyrkes ud fra hensynet til de arter og naturtyper, Natura 2000-området er udpeget for, og der ikke kan opnås en aftale om den fremtidige drift, skal kommunen pålægge den nødvendige drift, jf. lovens § 19 e.
Der ydes erstatning for dokumenterede tab, der måtte følge af et sådant påbud, jf. lovens § 19 g.
Påbudsbestemmelsen i § 19 e kan evt. i særlige tilfælde bringes i brug også overfor ikke-anmeldelsespligtige genopdyrkninger, der måtte påvirke udpegningsgrundlaget negativt.
 Natura 2000-områderne er udpeget på baggrund EUs naturbeskyttelsesdirektiver (Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle (herefter fuglebeskyttelsesdirektivet) og Rådets direktiv 92/43/EØF af 21. maj 1992 om bevaring af naturtyper samt vilde dyr og planter (herefter habitatdirektivet).
De såkaldte bilag IV-arter er omfattet af en beskyttelse i medfør af naturbeskyttelseslovens § 29 a, der gennemfører habitatdirektivets artikel 12. Genopdyrkningsretten efter driftslovens § 6 kan ikke bringes i anvendelse, hvis der er indvandret bilag IV arter, og genopdyrkningen kan beskadige eller ødelægge den økologiske funktionalitet af arternes yngle- eller rasteområder, i arternes naturlige udbredelsesområder.
Opdyrkningen kan heller ikke tillades, hvis enkeltindivider dræbes, eller hvis arten forstyrres i en grad så det har skadelig virkning for bestanden eller arten.
Der kan i særlige tilfælde og eventuelt med vilkår om afværgeforanstaltninger dispenseres fra forbuddene.
 Habitatdirektivets bilag IV er bl.a. gennemført ved bekendtgørelse nr. 865 af 27. juni 2016 om beskyttede naturtyper (herefter naturtypebekendtgørelsen) og bekendtgørelse nr. 867 af 27. juni 2016 om fredning af visse dyre- og plantearter og pleje af tilskadekommet vildt (herefter artsfredningsbekendtgørelsen).
Herudover er en række øvrige plante- og dyrearter fredet gennem artsfrednings-bekendtgørelsen, hvilket blandt andet inkluderer arter omfattet af Bern-konventionen om beskyttelse af Europas vilde dyr og planter samt naturlige levesteder af 19. september 1979 med senere ændringer.
Genopdyrkningsretten efter driftslovens § 6 vil ikke kunne gøres gældende overfor sådanne fredninger, for eksempel voksesteder for visse arter af orkidéer, hvor genopdyrkningen påvirker den pågældende bestand.
Der kan dog dispenseres fra forbuddene efter artsfredningsbekendtgørelsen.
 Med henblik på at kommunen til hver tid skal have kendskab til et areals status, dvs. om arealet er omfattet af en genopdyrkningsret eller ikke, er det i § 10, stk. 4, i bekendtgørelse nr. 637 af 10. juni 2016 om jordressourcens anvendelse til dyrkning og natur, i medfør af driftslovens § 8, fastsat, at ejeren eller brugeren af et anmeldt areal, der ønsker at udnytte retten til at genopdyrke et areal, skal underrette kommunen herom, inden arealet genopdyrkes.
 Udnytter ejer eller bruger muligheden for at genopdyrke et areal, der tidligere har været udlagt som halvkulturareal eller udyrket areal, og ønskes det udlagt på ny med genopdyrkningsret i henhold til reglerne i § 6, skal der indgives en ny anmeldelse til kommunalbestyrelsen efter driftslovens § 6. Hvis arealet, der påtænkes genopdyrket, ligger i et Natura 2000-område, kan det være omfattet af anmeldelsesordningen efter naturbeskyttelseslovens § 19 b, jf. ovenfor.
3.2. Miljø- og Fødevareministeriets overvejelser Som det fremgår ovenfor af lovforslagets afsnit 2, har naturen i de seneste årtier været under stærkt pres i det intensivt dyrkede landbrugsland.
Udyrkede arealer og halvkulturarealer bidrager væsentligt som habitater for særligt de almindelige arter, (for eksempel markmus, råvildt og humlebier), som er knyttet til det åbne land og landbruget.
Udlægning af ny og midlertidig natur, som for eksempel udlægges efter de gældende regler i driftslovens § 6, vil kun undtagelsesvis fremme forholdene for de sjældne arter i det åbne land.
Disse arter findes som hovedregel på halvkulturarealer med lang kontinuitet og ekstensiv drift, og drager således ikke normalt fordel af temporært udlagte naturområder uden en målrettet ekstensiv drift.
En ophævelse af begrænsningen af genopdyrkningsretten på 15 år vil betyde, at jordbrugeren kan bevare rådigheden over sine landbrugsarealer og dermed friheden til driftsplanlægning på sin ejendom.
Det vil også styrke jordbrugerens mulighed for at udlægge halvkulturarealer eller udyrkede arealer med en længere varighed, da det således ikke vil være nødvendigt for at opretholde genopdyrkningsretten, at jordbrugeren enten anmelder arealet til fornyet genopdyrkningsret, eller oppløjer arealet ved udløbet af den hidtidige 15-års periode.
Dog vil udviklingen af naturværdien være af midlertidig karakter, da arealet kan forventes genopdyrket på et tidspunkt.
Dermed bliver det blandt andet muligt at bedre forholdene for flora og fauna i agerlandet.
Det er forventningen, at styrkelsen af muligheden herfor vil øge jordbrugernes incitament til at lægge flere arealer ud til natur, og dermed fremme naturværdien i det intensivt dyrkede landbrugsland.
Der er i forbindelse med indeværende lovforslag gennemført en skriftlig høring af alle 98 kommuner for at indsamle information om status for hidtidige og nuværende forvaltning af driftslovens § 6 om 15-årig genopdyrkningsret.
Kommunerne er blevet bedt om at samle information om anmeldte arealer helt tilbage til driftslovens ikrafttræden i 2004. 87 % af kommunerne har svaret, svarende til 85 ud af 98 kommuner.
I disse 85 kommuner har der været i alt 9.296 anmeldelser, svarende til et samlet anmeldt areal på 69.583 hektar.
3.3. Den foreslåede ordning Med henblik på at styrke den eksisterende mulighed for at udlægge landbrugsjorder til midlertidige naturformål uden at blive omfattet af naturbeskyttelseslovens § 3, og dermed øge jordbrugernes incitament til at udlægge ny og mere natur, foreslås det at ophæve den tidsmæssige begrænsning af genopdyrkningsretten efter driftslovens § 6.
 Den foreslåede ændring i § 1, nr. 1, indebærer, at en ejer eller bruger, der anmelder et areal som halvkulturareal eller udyrket areal til kommunalbestyrelsen, opnår ret til på et hvilket som helst tidspunkt at genopdyrke arealet, uanset om arealet i mellemtiden måtte have opnået en naturkvalitet, der medfører, at arealet uden genopdyrkningsretten ville være omfattet af naturbeskyttelseslovens § 3.
Hensigten med den foreslåede ændring er at styrke jordbrugerens mulighed for at udlægge arealer med en længere varighed, uden at arealerne bliver omfattet af naturbeskyttelseslovens § 3. Virkningen af den foreslåede ændring vil være, at det ikke fremover vil være nødvendigt for eksempel at oppløje arealet indenfor den hidtidige 15-års periode for at sikre muligheden for også efter de 15 år at kunne genopdyrke eller genanmelde det omhandlede areal.
Den enkelte jordbruger vil med den foreslåede ændring kunne vælge at drive de anmeldte arealer som halvkulturarealer eller lade disse henligge udyrkede i en længere periode end 15 år.
Arealerne bevares dermed som naturarealer i en længere periode, hvorved der potentielt kan opnås en større naturværdi.
 Det er forventningen, at den foreslåede ændring af genopdyrkningsretten vil øge jordbrugernes incitament til at lægge arealer midlertidigt ud til natur, og dermed yderligere fremme naturværdien i det intensivt dyrkede landbrugsland.
 Den foreslåede ændring af driftslovens § 6 vil have virkning for alle arealer, der er anmeldt som halvkulturareal eller udyrket areal til kommunalbestyrelsen efter bestemmelsen i § 6, herunder de anmeldelser, der er indgivet i perioden 1. september 2004 til 1. juli 2017, og som på tidspunktet for anmeldelsen ikke allerede var omfattet af beskyttelsen i naturbeskyttelseslovens § 3.
4. Økonomiske og administrative konsekvenser for det offentlige Lovforslaget indebærer ingen økonomiske eller administrative konsekvenser for staten, regionerne eller kommunerne.
 Den foreslåede ændring om ophævelse af den tidsmæssige begrænsning af genopdyrkningsretten forventes at kunne føre til en mindre stigning i antallet af anmeldelser af nye arealer til kommunerne efter bestemmelsen i driftslovens § 6. Stigningen ventes samtidig modsvaret af et fald i antallet af genanmeldelser som følge af udløbet af den hidtidige 15-årige genopdyrkningsret.
 5. Økonomiske og administrative konsekvenser for erhvervslivet m.v.
Lovforslaget indebærer ingen økonomiske efterlevelseskonsekvenser eller direkte administrative konsekvenser for erhvervet.
Eftersom muligheden er frivillig og må antages kun at blive benyttet af landmænd, der ser en fordel heri, vurderes lovforslaget ikke at have erhvervsøkonomiske omkostninger.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Lovforslaget har positive miljømæssige konsekvenser ved en forbedring af naturtilstanden i det intensivt dyrkede landbrugsland.
 Som det fremgår af afsnit 3.2. bidrager udyrkede arealer og halvkulturarealer væsentligt som habitater for særligt de almindelige arter, som er knyttet til det åbne land og landbruget.
Den foreslåede ophævelse af begrænsningen af genopdyrkningsretten på 15 år vil styrke jordbrugerens mulighed for at udlægge arealer med en længere varighed, da det således ikke vil være nødvendigt for eksempel at oppløje arealet indenfor den hidtidige 15-års periode for at sikre muligheden for også efter de 15 år at kunne genopdyrke eller genanmelde det omhandlede areal.
Når de anmeldte arealer henligger som for eksempel udyrkede i en længere periode, inden de opdyrkes, vil det have en positiv betydning for naturkvaliteten af disse arealer.
 Det er forventningen, at udvidelsen af genopdyrkningsretten vil øge jordbrugernes incitament til at lægge arealer midlertidigt ud til natur, hvilket yderligere vil fremme naturen i det intensivt dyrkede landbrugsland.
 Såfremt lovændringen medfører udlæg af flere omdriftsarealer til naturformål, vil dette reducere udledningen af næringsstoffer til vandmiljøet, ligesom det ubrudte plantedække vil mindske udledningen af klimagasser til atmosfæren.
8. Forholdet til EU-retten Lovforslaget indeholder ikke EU-retlige aspekter.
Som det fremgår af afsnit 3.1. så undtager driftslovens § 6 kun fra § 3 i naturbeskyttelsesloven og ikke fra de øvrige regler, som kan have betydning for genopdyrkning af et areal, herunder den særlige anmeldepligt i Natura 2000-områder, som er fastlagt på baggrund af EUs naturdirektiver, samt forbuddet mod at beskadige eller ødelægge yngle- eller rasteområder for bilag IV-arter.
Den aktuelle ændring af loven ændrer således ikke på, at jordbrugerens genopdyrkningsret i særlige tilfælde kan blive begrænset af anden lovgivning.
 9. Hørte myndigheder og organisationer m.v.
 Et udkast til lovforslag har i perioden fra den 7. november 2016 til den 5. december 2016 været sendt i høring hos følgende myndigheder og organisationer m.v.:
 3F  Fagligt Fælles Forening,92-gruppen, Advokatrådet, Advokatsamfundet, Agri Nord, Arbejderbevægelsens Erhvervsråd, Biologiforbundet, Bornholms Landbrug, Brancheudvalget for Biogas, Brancheudvalget for Frø, Bæredygtigt Landbrug, Centrovice, DAKOFO, Danmarks Biavlerforening, Danmarks Jægerforbund, Danmarks Landboungdom, Danmarks Naturfredningsforening, Danmarks Sportsfiskerforbund, Dansk Akvakultur, Dansk Amatørfiskerforening, Dansk Botanisk Forening, Dansk Ejendomsmæglerforening, Dansk Energi, Dansk Entomologisk Forening, Dansk Erhverv, Dansk Falkejagtklub, Dansk Fritidsfiskerforbund, Dansk Fåreavl, Dansk Gartneri, Dansk Industri, Dansk Kartoffelproducentforening, Dansk Landbrugsrådgivning (DLBR), Dansk Land- og Strandjagt, Dansk Landbrug Sydhavsøerne, Dansk Miljøteknologi, Dansk Ornitologisk Forening, Dansk Pattedyrsforening, Dansk Pelsdyravlerforening, Dansk Planteværn, Dansk Rideforbund, Dansk Skovforening, Dansk Svineproduktion, Dansk Træforening, Dansk Træinformation, Dansk Vand- og Spildevandsforening (DANVA), Dansk Vandrelaug, Danske Advokater, Danske Anlægsgartnere, Danske Biavleres Landsforening, Danske Juletræer, Danske Kartofler, Danske Landskabsarkitekter, Danske Maskinstationer og Entreprenører, Danske Regioner, Danske Svineproducenter, Danske Vandløb, Den Danske Dommerforening, Den Danske Landinspektørforening, Den Danske Nationalkomité for Geologi, Det Danske Fjerkræråd, Det Natur- og Biovidenskabelige Fakultet (Københavns Universitet), Det Økologiske Råd, Det Økonomiske Råd, DI, Djursland Landboforening, Dronningeavlerforeningen af 1921, Dyrenes Beskyttelse, Ejendomsforeningen Danmark, ErhvervsBiavlerne, Ferskvandsfiskeriforeningen, Finansrådet, Foreningen af Danske Biologer, Foreningen af Danske Handelsmøller, Foreningen af Miljø-, Plan- og Naturmedarbejdere i det Offentlige (EnviNa), Foreningen af Vandværker i Danmark, Foreningen for Biodynamisk Jordbrug, Foreningen for Reduceret Jordbearbejdning i Danmark, Frie Bønder  Levende Land, Friluftsrådet, Frøsektionen, Gefion, Greenpeace, Heden og Fjorden, Hedeselskabet, Institut for Fødevare- og Ressourceøkonomi (Københavns Universitet), Jysk Landbrugsrådgivning, Kolding-Herreds Landbrugsforening, Kommunalteknisk Chefforening, Kommunernes Landsforening, KORA  Det Nationale Institut for Kommuners og Regioners Analyse og Forskning, Kødbranchens Fællesråd, Landbo Limfjord, Landboforeningen Midtjylland, Landbo Nord, Landbo Syd, Landbo Thy, Landboungdom, Landbrug og Fødevarer, Landbrugets Kartoffelfond, Landbrugsrådgivning Syd, Landdistrikternes Fællesråd, Landsforeningen af Danske Mælkeproducenter, Landsforeningen af Landsbysamfund, Landsforeningen Danske Fugleforeninger, Landsforeningen Dansk Fåreavl, Landsforeningen Praktisk Økologi, Lemvigegnens Landboforening, LHN, LMO, Mejeriforeningen, Miljøpartiet De Grønne, Nationalpark Thy , Nationalpark Mols Bjerge, Nationalpark Vadehavet, Nationalpark Skjoldungernes Land, Nationalt Center for Fødevarer og Jordbrug (Aarhus Universitet), Nationalt Center for Miljø og Energi (Aarhus Universitet), Natur og Ungdom, NF Plus, NOAH, Odsherreds Landboforening, Patriotisk Selskab, Plantning og Landskab, Landsforeningen, Praktiserende Landinspektørers Forening, RealDania, Realkreditforeningen, Realkreditrådet, Retspolitisk Forening, Rigsrevisionen, Rådgivningscenter Nord, Sammenslutningen af Danske Erhvervsbiavlere, Sammenslutningen af Danske Småøer, Sammenslutningen af Danske Sortsejere, Science and Technology (Aarhus Universitet), SEGES, Skov og Landskab (Københavns Universitet), Skovdyrkerne, Småskovsforeningen Danmark, SvineRådgivningen, Sønderjysk Landboforening, Verdens Skove, Verdensnaturfonden (WWF), Vestjysk Landboforening, Østdansk Landbrugsrådgivning.
Bemærkninger til lovforslagets enkelte bestemmelser Til § 1 Til nr. 1 Efter driftslovens § 6 kan en ejer eller bruger anmelde et areal, der ikke er beskyttet efter naturbeskyttelseslovens § 3, som halvkulturareal eller udyrket areal til kommunalbestyrelsen.
Ejeren eller brugeren opnår derved ret til at genopdyrke arealet inden for de næste 15 år, uanset om arealet i mellemtiden måtte komme til at opfylde kriterierne for § 3-beskyttelsen, medmindre kommunalbestyrelsen inden fire uger efter anmeldelsen har oplyst ejeren eller brugere af arealet om, at arealet allerede er beskyttet.
 For nærmere oplysninger om genopdyrkningsretten henvises til afsnit 3.1. i lovforslagets almindelige bemærkninger.
 Med henblik på at styrke den eksisterende mulighed for at udlægge landbrugsjorder til naturformål i en periode uden at blive omfattet af naturbeskyttelseslovens § 3, og dermed øge jordbrugernes incitamentet til at udlægge ny og mere natur, foreslås det at ophæve den tidsmæssige begrænsning af genopdyrkningsretten efter driftslovens § 6.
 Den foreslåede ændring indebærer, at en ejer eller bruger, der anmelder et areal som halvkulturareal eller udyrket areal til kommunalbestyrelsen, opnår ret til på et hvilket som helst tidspunkt at genopdyrke arealet, uanset om arealet i mellemtiden måtte have opnået en naturkvalitet, der medfører, at arealet uden genopdyrkningsretten ville være omfattet af naturbeskyttelseslovens § 3.
Hensigten med den foreslåede ændring er at styrke jordbrugerens mulighed for at udlægge arealer med en længere varighed, uden at arealerne bliver omfattet af naturbeskyttelseslovens § 3. Virkningen af den foreslåede ændring vil være, at det ikke fremover vil være nødvendigt for eksempel at oppløje arealet indenfor den hidtidige 15-års periode for at sikre muligheden for også efter de 15 år at kunne genopdyrke eller genanmelde det omhandlede areal.
Den enkelte jordbruger vil med den foreslåede ændring kunne vælge at drive de anmeldte arealer som halvkulturarealer eller lade disse henligge udyrkede i en længere periode end 15 år, og dermed opnås potentielt en større naturværdi af de arealer, der er anmeldt i henhold til driftslovens § 6.
 Det er forventningen, at den foreslåede styrkelse af genopdyrkningsretten vil øge jordbrugernes incitament til at lægge arealer midlertidigt ud til natur og dermed fremme naturværdien i det intensivt dyrkede landbrugsland.
Den foreslåede bestemmelse ændrer ikke ved pligten til evt. at anmelde genopdyrkning i Natura 2000-områder eller beskyttelsen af bilag IV-arters yngle- eller rasteområder.
Se også punkt 3.1. i almindelige bemærkninger.
Til § 2 Det foreslås, at ændringen af § 6 træder i kraft den 1. juli 2017.
 Den foreslåede ændring af driftslovens § 6 vil have virkning for alle arealer, der er anmeldt som halvkulturareal eller udyrket areal til kommunalbestyrelsen efter bestemmelsen i § 6, herunder de anmeldelser, der er indgivet i perioden 1. september 2004 til nærværende lovs ikrafttræden den 1. juli 2017, og som på tidspunktet for anmeldelsen ikke allerede var omfattet af beskyttelsen i naturbeskyttelseslovens § 3.
