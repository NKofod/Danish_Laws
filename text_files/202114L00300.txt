Betænkning afgivet af Beskæftigelsesudvalget den 1. december 2021 Betænkning over Forslag til lov om ændring af barselsudligningsloven (Regulering af bidragssatsen til barselsudligningsordningen) [af beskæftigelsesministeren (Mattias Tesfaye, fg.)]:
1. Indstillinger Et flertal i udvalget (S, EL, SF, RV og KF) indstiller lovforslaget til vedtagelse uændret.
 Et mindretal i udvalget (V) vil hverken stemme for eller imod lovforslaget ved 3. behandling.
 Et andet mindretal i udvalget (DF og LA) indstiller lovforslaget til forkastelse ved 3. behandling.
 Et tredje mindretal (NB og ALT) vil ved 3. behandling redegøre for sin indstilling til lovforslaget.
 Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget bemærker, at det var et vigtigt skridt for ligestillingen og iværksætterlysten, at det med lov nr. 2198 af 29. december 2020 blev lettere for selvstændigt erhvervsdrivende at gå på barsel, da Venstre er særlig optaget af, at også en stigende andel af kvinder vælger at ernære sig som selvstændigt erhvervsdrivende.
Det er god erhvervspolitik og god ligestillingspolitik at lave denne barselsordning for selvstændige.
Venstre støttede derfor grundlæggende idéen bag lov nr. 2198 af 29. december 2020 (lovforslag nr.
L 80, folketingsåret 2020-21). Venstre fandt det dog beklageligt, at omkring 88.000 selvstændige blev ramt af en årlig afgift på 1.225 kr.
Med det fremsatte lovforslag ændres bidragssatsen til barselsudligningsordningen for private arbejdsgivere og selvstændigt erhvervsdrivende, da barselsudligningsordningen fortsat skal være selvfinansierende.
Satsen foreslås med virkning fra den 1. januar 2022 ændret fra 1.225 kr. til 1.350 kr. om året pr. fuldtidsansat på baggrund af en indstilling fra bestyrelsen i Arbejdsmarkedets Tillægspension.
Venstre finder det beklageligt, at lovforslaget pålægger erhvervslivet yderligere byrder, og derfor støtter Venstre ikke forslaget.
 Venstre understreger dog samtidig, at barselsudligningsordningen tjener et væsentligt formål, og at ordningen er et vigtigt skridt for iværksætterlysten og ligestillingen på det danske arbejdsmarked.
3. Udvalgsarbejdet Lovforslaget blev fremsat den 27. oktober 2021 og var til 1. behandling den 9. november 2021. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 4. oktober 2021 dette udkast til udvalget, jf.
BEU alm. del  453 (folketingsåret 2020-21). Den 27. oktober 2021 sendte beskæftigelsesministeren (fg.) høringssvarene, et høringsnotat og en ligestillingsvurdering til udvalget.
Bilag Under udvalgsarbejdet er der omdelt 4 bilag på lovforslaget.
Alexander Grandt (S) Bjarne Laustsen (S) fmd.
Jan Johansen (S) Jens Joel (S) Kasper Roug (S) Kasper Sand Kjær (S) Henrik Møller (S) Lennart Damsbo-Andersen (S) Karsten Hønge (SF) Halime Oguz (SF) Samira Nawa (RV) Kathrine Olldag (RV) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Anne Rasmussen (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Niels Flemming Hansen (KF) Birgitte Bergman (KF) Lars Boje Mathiesen (NB) Alex Vanopslagh (LA) Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
