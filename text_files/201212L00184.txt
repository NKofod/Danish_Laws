Fremsat den 13. marts 2013 af erhvervs- og vækstminister (Annette Vilhelmsen) Forslag til Lov om ændring af konkurrenceloven (Gebyr for anmeldelse af fusioner) § 1 I konkurrenceloven, jf. lovbekendtgørelse nr. 23 af 17. januar 2013, foretages følgende ændringer:
 1. I § 12 d, stk. 1, 1. pkt., indsættes efter »anmeldelse«: », jf. dog § 12 h, stk. 5, 2. pkt.,«.
 2. I § 12 d indsættes som stk. 7:
»Stk. 7. Klager en deltagende virksomhed til Konkurrenceankenævnet over, at der skal indgives en almindelig anmeldelse, jf. § 12 h, stk. 4, afbrydes fristerne i § 12 d, stk. 1-4, indtil ankenævnet har truffet afgørelse i klagesagen.« 3. Efter § 12 g indsættes i kapitel 4:
»§ 12 h.
En fusion kan anmeldes enten forenklet eller almindeligt.
 Stk. 2. For en forenklet anmeldelse af en fusion betales et gebyr på 50.000 kr.
 Stk. 3. For en almindelig anmeldelse af en fusion betales et gebyr på 0,015 pct. af de deltagende virksomheders samlede årlige omsætning i Danmark, dog maksimalt 1,5 mio. kr.
 Stk. 4. Hvis det under behandlingen af en forenklet anmeldelse viser sig, at undersøgelsen af fusionen kræver en almindelig anmeldelse, skal en almindelig anmeldelse indgives til Konkurrence- og Forbrugerstyrelsen sammen med dokumentation for betaling af et gebyr beregnet efter stk. 3 med fradrag for et allerede betalt gebyr efter stk. 2.
Stk. 5. Gebyrerne i stk. 2-4 skal betales til Konkurrence- og Forbrugerstyrelsen samtidig med anmeldelsen.
Dokumentation for betalingen skal vedlægges anmeldelsen.
Fristen i § 12 d, stk. 1, løber fra den dag, hvor styrelsen ud over en fuldstændig anmeldelse har modtaget dokumentation for betaling af gebyret.
Stk. 6. En fusion anses ikke som anmeldt, hvis et gebyr efter stk. 2 eller 3 trods påkrav ikke betales.
Anmeldelsen af en fusion anses som bortfaldet, hvis, jf. stk. 4, gebyret trods påkrav ikke betales eller en almindelig anmeldelse ikke indgives trods rykker.
Stk. 7. Et allerede betalt gebyr efter stk. 2-4 tilbagebetales ikke, medmindre 1) en anmeldt transaktion ikke er anmeldelsespligtig, 2) en anmeldelse trækkes tilbage, før anmeldelsen er fuldstændig, eller 3) en anmeldelse trækkes tilbage, før der er truffet afgørelse efter § 12 c, stk. 1, eller stk. 7, og tilbagekaldelsen skyldes, at en anden dansk myndighed har givet afslag på tilladelse til sammenlægning af virksomheder, der indgår i den anmeldte fusion.« 4. I § 19, stk. 1, indsættes efter »§ 12 g«: », § 12 h, stk. 4,«.
 5. I § 19, stk. 2, nr. 2, indsættes efter »§ 12 g,«: »§ 12 h, stk. 4«.
§ 2 Loven træder i kraft den 1. august 2013.
Bemærkninger til lovforslaget 1. Indledning 1.1 Lovforslagets baggrund og hovedindhold Med lovforslaget foreslås indført et gebyr på 50.000 kr. for en forenklet anmeldelse af fusion og et gebyr for en almindelig anmeldelse af fusion på 0,015 pct. af de deltagende virksomheders samlede årlige omsætning i Danmark, dog maksimalt 1,5 mio. kr.
Ved ændringen af konkurrenceloven i 2010 (lov nr. 495 af 12. maj 2010) blev omsætningsgrænserne for fusioner, der skal anmeldes til Konkurrence- og Forbrugerstyrelsen, med virkning fra den 1. oktober 2010 nedsat fra 3,8 mia. kr. til 900 mio. kr., henholdsvis fra 300 mio. kr. til 100 mio. kr.
Det indebærer anmeldelsespligt for fusioner, hvor de deltagende virksomheder tilsammen har en samlet årlig omsætning i Danmark på mindst 900 mio. kr., og mindst to af de deltagende virksomheder hver især har en samlet årlig omsætning i Danmark på mindst 100 mio. kr.
Beløbsgrænserne for fusioner, der involverer en virksomhed, som har hele eller hovedparten af sin omsætning i udlandet, blev ikke nedsat ved lovændringen.
Nedsættelsen af omsætningsgrænserne skete bl.a. på baggrund af anbefalinger, indeholdt i en rapport fra december 2008, fra udvalget om ændring af fusionskontrolreglerne.
Dette udvalg skønnede, at de økonomiske gevinster ved en styrkelse af fusionskontrollen i form af nedsættelse af omsætningsgrænserne ville udgøre mindst 400 mio. kr. årligt til forbrugerne.
Gevinsten afspejler, at flere fusioner, der hæmmer den effektive konkurrence, underlægges fusionskontrol.
Inden nedsættelse af omsætningsgrænserne havde Danmark den mest lempelige og dermed mest ineffektive fusionskontrol i EU.
Med de nye regler kom Danmark på niveau med sammenlignelige lande.
Nedsættelsen af omsætningstærsklerne har betydet en stigning i antallet af fusionsanmeldelser.
Inden lovændringen modtog Konkurrence- og Forbrugerstyrelsen ca. 10 anmeldelser årligt.
I 2011 modtog styrelsen 32 anmeldelser og 35 anmeldelser i 2012.
Udvidelsen af fusionskontrollen blev finansieret ved en årlig bevilling på 11 mio. kr. (2013 pris- og lønniveau) fra globaliseringsreserven.
Globaliseringsreserven udløb ved udgangen af 2012. Med vedtagelsen af finansloven 2013 er det forudsat, at den udvidede fusionskontrol fremover skal finansieres ved betaling af gebyrer for anmeldelse af fusioner.
En sådan gebyrfinansiering vil kunne tilvejebringe det fornødne finansielle grundlag for den styrkede fusionskontrol, som Folketinget vedtog i 2010.
2. Lovforslagets indhold Efter den gældende lov opkræves der ikke gebyrer ved anmeldelse af fusioner til Konkurrence- og Forbrugerstyrelsen.
 Med lovforslaget foreslås indført et gebyr på 50.000 kr. for en forenklet anmeldelse og et gebyr for en almindelig anmeldelse på 0,015 pct. af de deltagende virksomheders samlede årlige omsætning i Danmark, dog maksimalt 1,5 mio. kr.
Denne model for betaling af gebyrer for anmeldelse af fusioner har for det første den fordel, at gebyret er jævnet ud, således at omkostningerne ikke bliver for byrdefylde for virksomhederne i de tilfælde, hvor Konkurrence- og Forbrugerstyrelsens sagsbehandling er meget ressourcekrævende.
Ingen virksomhed kommer således til at betale mere end 1,5 mio. kr. for behandlingen af en fusionsanmeldelse.
Virksomheder som indgår i ukomplicerede fusioner, som kan godkendes i løbet af kort tid, kommer endvidere ikke til at betale mere end 50.000 kr.
Gebyrerne skal ses i forhold til den omsætning, som er involvereret i den fusionerende enhed, hvilket som minimum vil være 900 mio. kr., hvilket betyder, at der som minimum skal betales 135.000 kr. i gebyr for en almindelig anmeldelse.
For at komme op på maksimumgebyret på 1,5 mio. kr. skal den fusionerede enhed have en omsætning på 10 mia. kr.
Gebyret er fastsat således, at det over en 4-årig periode vil dække de gennemsnitlige langsigtede omkostninger ved den udvidede fusionskontrol, som blev gennemført ved ændring af konkurrenceloven i 2010. Prisfastsættelsen for dækning af omkostninger til den udvidede fusionskontrol er beregnet i overensstemmelse med Økonomistyrelsens vejledning om prisfastsættelse fra maj 2006.
Det er for det andet en fordel, at virksomhederne på forhånd kender gebyrets størrelse.
Gennem dialog med Konkurrence- og Forbrugerstyrelsen inden en anmeldelse kan virksomhederne endvidere finde ud af, om fusionen kan anmeldes forenklet eller ved en almindelig anmeldelse.
For det tredje ligger et omsætningsbaseret gebyr i naturlig forlængelse af de kriterier, der ligger til grund for selve fusionskontrollen.
Ved indførelsen af fusionskontrol i den danske konkurrencelovgivning i 2000 lagde lovgiver således vægt på, at omsætningen hos samtlige deltagende virksomheder var udtryk for deres samlede økonomiske styrke og afgørende for, hvorvidt en fusion skal anmeldes.
Det er vurderingen, at der overordnet set findes en sammenhæng mellem fusionernes størrelse målt i de deltagende virksomheders samlede omsætning og deres potentielle konkurrencehæmmende effekt og dermed behovet for, at der anvendes betydelige ressourcer på store fusioner.
 For det fjerde sikrer denne model med inddeling i to kategorier, at gebyret udjævnes, så de samlede gebyrindtægter tilstræbes at modsvare omkostningerne ved behandling af fusionsansøgninger inden for hver af de to kategorier.
Efter den gældende lov skal der senest 25 hverdage efter modtagelsen af en fuldstændig anmeldelse  hvad enten den er forenklet eller almindelig  træffes beslutning om, hvorvidt fusionen kan godkendes, herunder om fusionen kan godkendes efter en forenklet sagsbehandling  den såkaldte fase I.
Inden for samme frist kan der også træffes beslutning om en særskilt undersøgelse af den anmeldte fusion.
I så fald overgår fusionen til den såkaldte fase II, hvor en ny frist (på op til 90 hverdage) for beslutning om godkendelse eller forbud mod fusionen begynder at løbe.
 Det foreslås, at fristen på 25 hverdage i den gældende lov først begynder at løbe, når Konkurrence- og Forbrugerstyrelsen udover en fuldstændig anmeldelse har modtaget dokumentation for betaling af det pågældende gebyr.
 Hvis det under behandlingen af en forenklet anmeldelse viser sig, at undersøgelsen af den pågældende fusion kræver en almindelig anmeldelse, foreslås det, at en sådan anmeldelse skal indgives til Konkurrence- og Forbrugerstyrelsen sammen med dokumentation for betaling af gebyret på 0,015 pct. af de deltagende virksomheders samlede årlige omsætning i Danmark, dog maksimalt 1,5 mio. kr. og med fradrag for et allerede betalt gebyr for den forenklede anmeldelse.
Hvis et gebyr for en forenklet eller almindelig anmeldelse trods påkrav ikke betales, foreslås det, at virkningen heraf er, at fusionen ikke kan betragtes som anmeldt.
Betales et gebyr, trods påkrav, ikke i forbindelse med kravet om en almindelig anmeldelse i stedet for en forenklet, eller indgives en almindelig anmeldelse ikke, skal anmeldelsen af fusionen betragtes som bortfaldet.
 Da Konkurrence- og Forbrugerstyrelsen anvender betydelige ressourcer på behandlingen af anmeldte fusioner foreslås det, at et betalt gebyr som udgangspunkt ikke tilbagebetales, hvis en anmeldelse trækkes tilbage, efter at anmeldelsen er fuldstændig, eller anses som bortfaldet, medmindre der foreligger særlige forhold.
 Den gældende bestemmelse om, hvilke afgørelser, truffet efter loven, der kan påklages til Konkurrenceankenævnet foreslås udvidet, således at en afgørelse om, at der i stedet for en forenklet anmeldelse skal indgives en almindelig anmeldelse, også kan påklages til ankenævnet af de deltagende virksomheder, men ikke af en tredjemand.
Hvis en deltagende virksomhed klager til Konkurrenceankenævnet over, at der skal indgives en almindelig anmeldelse i stedet for en forenklet, foreslås det, at fristerne for behandlingen af fusionen afbrydes, indtil ankenævnet har truffet afgørelse om, hvorvidt der skal indgives en almindelig anmeldelse.
Det forudsættes, at Konkurrenceankenævnet hastebehandler klagen.
3. Økonomiske og administrative konsekvenser for det offentlige Nedsættelsen af omsætningstærsklerne har betydet en stigning i antallet af fusionsanmeldelser.
Inden lovændringen modtog Konkurrence- og Forbrugerstyrelsen ca. 10 anmeldelser årligt.
I 2011 modtog styrelsen 32 anmeldelser og 35 anmeldelser i 2012. Det er vurderingen, at antallet af fusioner har været lavt som følge af lavkonjunkturen.
Det forventes, at antallet af fusionsanmeldelser vil stige, når konjunkturerne forbedres.
Det forventes dog ikke at ske i løbet af de kommende år.
 Med afsæt i dette antal anmeldelser skønnes forslagets økonomiske konsekvenser for det offentlige årligt at være følgende indtægter fordelt på forenklet anmeldelse, almindelig anmeldelse og samlede forventede indtægter:
Det bemærkes, at den forventede gennemsnitlige gebyrindtægt for almindelige anmeldelser er beregnet på baggrund af omsætningstal for virksomheder, der i 2011 har indgivet fusionsanmeldelser.
Den forventede gebyrindtægt er ligeledes beregnet, hvis den gennemsnitlige omsætning for fusioner stiger eller falder med 25 pct.
Antallet af fusioner, der skal anmeldes, kan variere fra år til år, hvilket er grunden til, at der i tabellen ovenfor er angivet et nedre, midterste og højeste skøn for gebyrindtægter.
Ligeledes kan den årlige og samlede koncernomsætning hos de deltagende virksomheder variere.
 Lovforslaget skønnes ikke at have administrative konsekvenser af betydning for det offentlige.
4. Økonomiske og administrative konsekvenser for erhvervslivet De skønnede årlige indtægter for det offentlige skønnes at modsvares af tilsvarende årlige økonomiske udgifter for erhvervslivet.
 Lovforslaget har været forelagt Erhvervsstyrelsens Team Effektiv Regulering (TER) med henblik på en vurdering af, om forslaget indeholder væsentlige administrative konsekvenser (over 10.000 timer). TER har vurderet, at de administrative byrder af lovforslaget ikke vil overstige 10.000 timer svarende til ca. 3 mio. kr. årligt på samfundsniveau.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget har ikke EU-retlige aspekter.
8. Høring Et udkast til lovforslag har forud for fremsættelsen været sendt i høring hos Advokatsamfundet, Amagerforbrænding, Arbejderbevægelsens Erhvervsråd, Asfaltindustrien, Bryggeriforeningen, Bygherreforeningen, Børsmæglerforeningen, CO-Industri, Coop Danmark, Danmarks Apotekerforening, Danmarks Eksportråd, Danmarks Fiskeriforening, Danmarks Nationalbank, Danmarks Rederiforening, Dansk Affaldsforening, Dansk Annoncørforening, Dansk Arbejdsgiverforening, Dansk Byggeri, Dansk Energi, Dansk Erhverv, Dansk Fjernvarme, Dansk Industri, Dansk IT, Dansk Landbrugsrådgivning, Dansk Skovforening, Dansk Taxi Råd, Dansk Transport og Logistik, Danske Advokater, Danske Arkitektvirksomheder, Danske Busvognmænd, Danske Dagblades Forening, Danske Malermestre, Danske Regioner, Danske Revisorer, De Samvirkende Købmænd, Den Danske Dommerforening, Finansrådet, Forbrugerrådet, Foreningen af Rådgivende Ingeniører, Forlæggerforeningen, Forsikring & Pension, Frederiksberg Kommune, Funktionærernes og Tjenestemændenes Fællesråd, Håndværksrådet, Ingeniørforeningen, KL, Kooperationen, Københavns Kommune, Landbrug & Fødevarer, Landsorganisationen i Danmark, Lederne, Liberale Erhvervs Råd, Lokale Pengeinstitutter, Offentligt Ansattes Organisationer, Realkreditforeningen, Realkreditrådet og TEKNIQ.
Bemærkninger til lovforslagets enkelte bestemmelser Til § 1 Til nr. 1 Forslaget er en konsekvens af lovforslagets § 1, nr. 3, (§ 12 h, stk. 5, 2. pkt.), hvorefter fristen i den gældende § 12 d, stk. 1, på 25 dage først begynder at løbe, når Konkurrence- og Forbrugerstyrelsen udover en fuldstændig anmeldelse har modtaget dokumentation for betaling af gebyret.
Til nr. 2 Hvis en deltagende virksomhed klager over, at der skal indgives en almindelig anmeldelse af fusion i stedet for en forenklet, jf. § 12 h, stk. 4, foreslås det med indsættelsen af et nyt § 12 d, stk. 7, at fristerne i den gældende § 12 d, stk. 1-4, afbrydes, indtil Konkurrenceankenævnet har truffet afgørelse herom.
Det forudsættes, at Konkurrenceankenævnet hastebehandler klagen.
Til nr. 3 Med bestemmelsen foreslås der indført gebyrer for de fusioner, som efter den gældende lov skal anmeldes til Konkurrence- og Forbrugerstyrelsen.
 En fusion er anmeldelsespligtig, hvis de deltagende virksomheder tilsammen har en samlet årlig omsætning i Danmark på mindst 900 mio. kr., og mindst to af de deltagende virksomheder hver især har en samlet årlig omsætning i Danmark på mindst 100 mio. kr., jf. den gældende § 12, stk. 1, nr. 1.
 En fusion er også anmeldelsespligtig, hvis mindst én af de deltagende virksomheder har en samlet årlig omsætning i Danmark på mindst 3,8 mia. kr., og mindst én af de øvrige deltagende virksomheder har en samlet årlig omsætning på verdensplan på mindst 3,8 mia. kr., jf. den gældende § 12, stk. 1, nr. 2.
I henhold til den gældende konkurrencelovs § 12 b, stk. 3, kan erhvervs- og vækstministeren fastsætte nærmere regler om anmeldelse af fusioner.
Det er senest sket ved bekendtgørelse nr. 172 af 22. februar 2013 (anmeldelsesbekendtgørelsen). Ifølge bekendtgørelsen kan en fusion anmeldes enten almindeligt eller forenklet.
 Følgende kategorier af fusioner kan efter den gældende bekendtgørelse anmeldes forenklet:
 Fusioner, hvor to eller flere virksomheder erhverver fælles kontrol med et joint venture, der kun driver eller kun kommer til at drive virksomhed i Danmark i ubetydeligt omfang.
Det indebærer, at joint venturet maksimalt må have en omsætning på 100 mio. kr., eller at der maksimalt må overføres aktiver til joint venturet for 100 mio. kr.
  Kontrolovergang i form af, at et joint venture går fra at være underlagt fælles kontrol til at være underlagt enekontrol af én af de virksomheder, der tidligere havde del i den fælles kontrol.
  Fusioner, hvor der hverken er såkaldte horisontale overlap eller vertikale forbindelser mellem de deltagende virksomheder.
  Fusioner, hvor de deltagende virksomheder er aktive på det samme marked, dvs. der er horisontale overlap, men deres samlede markedsandel ikke overstiger 15 pct.
  Fusioner, hvor de deltagende virksomheder er vertikalt forbundne, men hvor deres markedsandele er under 25 pct. på hver deres respektive markeder.
 Betingelserne for, hvornår en fusion kan anmeldes gennem en forenklet anmeldelse, er nærmere specificeret i § 3, stk. 1, i bekendtgørelse nr. 172 fra 2013 og i Konkurrence- og Forbrugerstyrelsens vejledning om fusioner, som offentliggjort på styrelsens hjemmeside.
Selvom en fusion er omfattet af én af disse kategorier, giver § 3, stk. 2, i bekendtgørelse nr. 172 fra 2013 Konkurrence- og Forbrugerstyrelsen mulighed for at kræve en almindelig anmeldelse af fusionen.
For alle andre fusioner end de, der er opregnet i § 3, stk. 1, skal der indgives en almindelig anmeldelse.
Tilfælde, der kan begrunde, at Konkurrence- og Forbrugerstyrelsen i stedet for den forenklede anmeldelse skal modtage en almindelig anmeldelse, kan f.eks. være, at det viser sig, at den anmeldte fusion kan øge de deltagende virksomheders markedsstyrke, selvom de deltagende virksomheder ikke har aktiviteter  eller kun har aktiviteter i begrænset omfang  på samme marked.
Det kan også være tilfælde, hvor det viser sig, at den ene af de deltagende virksomheder er en ny eller potentielt ny konkurrent på markedet, således at det ikke kan udelukkes, at virksomheden inden for kort tid vil være i stand til at kunne udøve et konkurrencepres på den fusionerede virksomhed.
Viser det sig vanskeligt at kunne fastslå de deltagende virksomheders markedsandele og dermed udelukke, at fusionen vil kunne medføre konkurrenceproblemer, hvilket kan være tilfældet, hvis fusionen sker på nye markeder, kan dette også begrunde, at Konkurrence- og Forbrugerstyrelsen har behov for at modtage en almindelig anmeldelse.
Det understreges, at der med de anførte eksempler ikke er tale om en udtømmende opregning af tilfælde, der kan begrunde, at styrelsen skal modtage en almindelig anmeldelse i stedet for en forenklet anmeldelse af en fusion.
 Sådanne spørgsmål kan med fordel drøftes i det tidsrum forud for anmeldelse, der kaldes prænotifikationsfasen, hvor virksomhederne på uformel vis kan drøfte en fusion med styrelsen, herunder om den skal anmeldes forenklet eller almindeligt.
Med stk. 1 angives det, at en fusion kan anmeldes forenklet eller almindeligt.
Den gældende konkurrencelovs § 12 b, stk. 3, bemyndiger erhvervs- og vækstministeren til at fastsætte nærmere regler om anmeldelse af fusioner.
Det er senest sket ved bekendtgørelse nr. 172 af 22. februar 2013 (anmeldelsesbekendtgørelsen).
Med stk. 2 foreslås der indført et gebyr på 50.000 kr. for en forenklet anmeldelse.
Ved en forenklet anmeldelse skal der indgives færre oplysninger til Konkurrence- og Forbrugerstyrelsen end ved en almindelig anmeldelse, og godkendelsen af fusioner, der anmeldes forenklet, sker på baggrund af en forenklet sagsbehandling.
Dette er baggrunden for, at gebyret er lavere end det foreslåede gebyr for en almindelig anmeldelse.
Med stk. 3 foreslås det, at gebyret for en almindelig anmeldelse udgør 0,015 pct. af de deltagende virksomheders samlede omsætning i Danmark, dog maksimalt 1,5 mio. kr.
For beregningen af omsætningen henvises til bemærkningerne til den gældende § 12, stk. 1, (indført ved lov nr. 416 af 31. maj 2000), der angiver hovedprincipperne for, hvorledes de deltagende virksomheders omsætning skal beregnes, bekendtgørelse om beregning af omsætning i konkurrenceloven (bekendtgørelse nr. 808 af 14. august 2009 samt Kommissionens konsoliderede meddelelse om jurisdiktion efter Rådets forordning (EF) Nr. 139/2004 om kontrol med fusioner og virksomhedsovertagelser  EU-Tidende 2008, nr.
C 95, s. 1, (Kommissionens såkaldte jurisdiktionsmeddelelse).
Hvis Europa-Kommissionen efter reglerne i Rådets forordning (EF) nr. 139/2004 af 20. januar 2004 om kontrol med fusioner og virksomhedsovertagelser  EU-Tidende 2004, nr.
L 24, s. 1, (EU-fusionskontrolforordningen) - beslutter at henvise en fusion til behandling i Danmark, skal der indgives en anmeldelse til Konkurrence- og Forbrugerstyrelsen.
Der vil derfor også i dette tilfælde skulle betales et gebyr for anmeldelsen.
Det beror på karakteren af den pågældende fusion, om den kan anmeldes forenklet eller ved en almindelig anmeldelse.
Hvis det under behandlingen af en forenklet anmeldelse viser sig, at undersøgelserne af fusionen kræver en almindelig anmeldelse, foreslås det med stk. 4, at den almindelige anmeldelse skal indgives til Konkurrence- og Forbrugerstyrelsen sammen med dokumentation for betaling af gebyret beregnet efter stk. 2 med fradrag for et allerede betalt gebyr efter stk. 1. Da fristerne for behandlingen af fusionen først begynder at løbe fra den dag, hvor styrelsen har modtaget såvel en fuldstændig anmeldelse som gebyret, jf. stk. 5, indebærer kravet om en almindelig anmeldelse, at fristerne sættes i bero.
I så fald vil de dage, der allerede er forløbet i fase I, blive modregnet i den nye fase I, når fristerne begynder at løbe i forbindelse med indleveringen af en almindelig anmeldelse, jf. bemærkningerne til den gældende § 12 d, stk. 1, (FT 2009-10, A, L 109 som fremsat, s. 18).
Med stk. 5 foreslås det, at gebyrerne i stk. 2-4 skal betales til Konkurrence- og Forbrugerstyrelsen, og at betalingen skal ske senest samtidig med anmeldelsen af fusionen til styrelsen.
Stilles der krav om indgivelsen af en almindelig anmeldelse i stedet for en forenklet anmeldelse, skal gebyret også betales samtidigt med indgivelsen af den almindelige anmeldelse.
Gebyrerne betales af de deltagende virksomheder, og det foreslås, at fristen i den gældende § 12 d, stk. 1, først begynder at løbe fra den dag, hvor Konkurrence- og Forbrugerstyrelsen udover en fuldstændig anmeldelse har modtaget dokumentation for betaling af hele gebyret til styrelsen.
Anmeldelser til Konkurrence- og Forbrugerstyrelsen kan ske i elektronisk form, og ledsagende dokumenter til anmeldelsen kan vedlægges i kopi (jf. den gældende § 15 b samt § 1, stk. 2, i bekendtgørelse nr. 172 af 22. februar 2013 om anmeldelse af fusioner). Dokumentation for betalingen af gebyret f.eks. kopi af en bankoverførsel fra anmelderens konto til Konkurrence- og Forbrugerstyrelsens konto kan derfor elektronisk medsendes anmeldelsen.
Med § 30 i lov nr. 1231 af 18. december 2012 om ændring af forskellige lovbestemmelser om obligatorisk digital kommunikation m.v. har erhvervs- og vækstministeren fået bemyndigelse til at fastsætte regler om, at skriftlig kommunikation til og fra myndighederne om forhold, som er omfattet af konkurrenceloven eller af regler udstedt i medfør heraf, skal foregå digitalt.
Ministerens udnyttelse af denne bemyndigelse vil indebære, at anmeldelser og dokumentation for et gebyrs overførsel til styrelsen skal ske digitalt.
Hvis en fusion er anmeldt forenklet, anses anmeldelsen for fuldstændig senest 10 hverdage fra modtagelsen af anmeldelsen, medmindre Konkurrence- og Forbrugerstyrelsen forinden har oplyst anmelderen, at fusionen skal anmeldes almindeligt.
Styrelsen kan inden for fristen på de 10 hverdage anmode anmelder om supplerende oplysninger.
I så fald er anmeldelsen fuldstændig den dag, oplysningerne er modtaget, dog senest 10 hverdage fra modtagelsen af den forenklede anmeldelse, jf. § 4, stk. 2, i bekendtgørelse nr. 172 fra 2013.
For en almindelig anmeldelse skal Konkurrence- og Forbrugerstyrelsen senest 10 hverdage efter modtagelsen af anmeldelsen meddele, hvorvidt den er fuldstændig.
Beslutter styrelsen, at anmeldelsen er ufuldstændig, giver styrelsen inden for denne frist anmelderen besked herom og angiver, hvilke oplysninger der skal afgives.
Anmeldelsen er først fuldstændig den dag, styrelsen har modtaget de udbedte oplysninger, jf. § 4, stk. 1, i bekendtgørelse nr. 172 fra 2013.
Med stk. 6 foreslås det i 1. pkt., at virkningen af, at et gebyr for en forenklet eller en almindelig anmeldelse, jf. stk. 1-2, trods påkrav ikke betales, er, at fusionen ikke kan betragtes som anmeldt.
Der kan enten være tale om, at gebyret slet ikke betales, eller at gebyret betales med et mindre beløb.
Det er i begge tilfælde et krav, at Konkurrence- og Forbrugerstyrelsen har fremsat påkrav om betaling inden 5 hverdage.
Det følger af den gældende § 23, stk. 1, nr. 6, at den, der undlader at anmelde en fusion, der er anmeldelsespligtig, vil kunne pålægges en bøde, hvis undladelsen er sket med forsæt eller groft uagtsomt.
Det følger endvidere af den gældende § 12 c, stk. 5, 1. pkt., at en fusion, som er omfattet af loven, ikke må gennemføres, hvis den ikke er blevet anmeldt.
Gennemføres fusionen ikke desto mindre, vil der kunne pålægges en bøde efter den gældende § 23, stk. 1, nr. 7, hvis overtrædelsen er sket forsætligt eller groft uagtsomt.
Med stk. 6, 2. pkt., foreslås det, at virkningen af, at et gebyr efter stk. 4 ikke betales, er, at anmeldelsen af fusionen skal anses som bortfaldet.
Det er dog et krav, at Konkurrence- og Forbrugerstyrelsen har fremsat påkrav om, at betaling skal ske inden 5 hverdage.
Sker betaling ikke inden for disse 5 hverdage, anses fusionsanmeldelsen som bortfaldet.
Anmeldelsen af en fusion anses også for bortfaldet, hvis der trods rykker fra styrelsen ikke indgives en almindelig anmeldelse efter stk. 4. Gennemføres fusionen, vil der kunne pålægges en bøde efter den gældende § 23, stk. 1, nr. 6, hvis undladelsen af at indgive en almindelig anmeldelse er sket med forsæt eller ved grov uagtsomhed, ligesom der vil kunne pålægges en bøde for en forsætlig eller groft uagtsom overtrædelse af forbuddet mod gennemførelse af fusionen uden en godkendelse, jf. den gældende § 23, stk. 1, nr. 7.
Da Konkurrence- og Forbrugerstyrelsen anvender betydelige ressourcer på behandlingen af anmeldte fusioner, foreslås det med stk. 7, at et allerede betalt gebyr efter stk. 2-4 ikke tilbagebetales, hvis en anmeldelse trækkes tilbage, eller hvis anmeldelsen anses for bortfaldet, jf. stk. 6, 2. pkt.
Efter denne bestemmelse anses en anmeldelse for bortfaldet, hvis et gebyr efter stk. 4 trods påkrav ikke betales, eller den almindelige anmeldelse ikke indgives trods rykker.
Særlige forhold kan dog begrunde, at et allerede betalt gebyr tilbagebetales.
Med nr. 1 foreslås det således, at et betalt gebyr tilbagebetales, hvis det viser sig, at en anmeldt transaktion ikke var anmeldelsespligtig.
Bestemmelsen er tiltænkt anvendt i de tilfælde, hvor det efter Konkurrencestyrelse- og Forbrugerstyrelsens modtagelse af en anmeldelse og det relevante gebyr bliver klart, at den pågældende transaktion ikke er omfattet af anmeldelsespligten.
Det kan enten skyldes, at der ikke er tale om en fusion, jf. den gældende § 12 a, eller at der er tale om en fusion, der imidlertid ikke opfylder omsætningsgrænserne i den gældende § 12. Bestemmelsen vil også kunne finde anvendelse i tilfælde, hvor Konkurrenceankenævnet tilsvarende fastslår, at en transaktion ikke var anmeldelsespligtig efter loven.
Det forhold, at en anmeldt fusion forbydes, indebærer derimod ikke, at indbetalte gebyrer tilbagebetales.
Tilsvarende gælder, hvis det viser sig, at en fusion alene kan godkendes med tilsagn, jf. § 12 e, stk. 1. Beslutter Konkurrence- og Forbrugerstyrelsen efter reglerne i EU-fusionskontrolforordningen at henvise en anmeldt fusion til Europa-Kommissionens behandling, tilbagebetales betalte gebyrer heller ikke, idet styrelsen har anvendt ressourcer på behandlingen af anmeldelsen indtil henvisningen.
Med nr. 2 foreslås det, at et indbetalt gebyr tilbagebetales, hvis anmeldelsen trækkes tilbage, før den er fuldstændig.
For begrebet fuldstændig anmeldelse henvises til bemærkningerne ovenfor til stk. 5.
Med nr. 3 foreslås det, at et indbetalt gebyr tilbagebetales, hvis anmeldelsen trækkes tilbage, før der er truffet afgørelse efter § 12 c, stk. 1, eller stk. 7, i den gældende lov, og tilbagekaldelsen skyldes, at en anden dansk offentlig myndighed har givet afslag på tilladelse til sammenlægning af virksomheder, der indgår i den anmeldte fusion.
Bestemmelsen vil f.eks. kunne finde anvendelse, hvis en anmeldt fusion mellem finansielle virksomheder trækkes tilbage, inden Konkurrencerådet eller Konkurrence-og Forbrugerstyrelsen har truffet afgørelse efter den gældende § 12 c, stk. 1, eller stk. 7, og tilbagekaldelsen skyldes, at erhvervs- og vækstministeren eller Finanstilsynet ikke har kunnet meddele tilladelse til, at en finansiel virksomhed sammenlægges med en anden finansiel virksomhed eller en bestemt forretningsdel af en anden finansiel virksomhed efter § 204, stk. 1, i lov om finansiel virksomhed, og § 1, nr. 1, og § 2, nr. 1, litra e, i bekendtgørelse nr. 1465 af 21. december 2012 om henlæggelse af beføjelser til Finanstilsynet.
Såfremt der foreligger en sådan afgørelse fra en anden dansk myndighed, påhviler det den eller de anmeldende parter at underrette Konkurrence- og Forbrugerstyrelsen herom bilagt den fornødne dokumentation for denne afgørelse.
Bestemmelsen vil derimod ikke kunne finde anvendelse, hvis en fusion er anmeldt i flere medlemsstater i Den Europæiske Union, herunder i Danmark, og en myndighed i en af disse andre medlemsstater afslår at godkende den anmeldte fusion.
Bestemmelsen vil heller ikke kunne finde anvendelse, hvis de deltagende virksomheder har gjort aftalen om at fusionere betinget af opnåelsen af en myndigheds godkendelse af et andet forhold end selve fusionen.
Det kunne f.eks. være opnåelsen af en godkendelse fra miljømyndighederne.
Til nr. 4 Efter den gældende § 19, stk. 1, kan en afgørelse efter den gældende § 12 b, stk. 1, om, at en fusion er anmeldelsespligtig, påklages til Konkurrenceankenævnet.
Det foreslås derfor, at også afgørelser om, at en fusion ikke kan anmeldes ved en forenklet anmeldelse, men ved en almindelig anmeldelse, skal kunne påklages til ankenævnet.
Til nr. 5 Forslaget er en konsekvens af lovforslagets § 1, nr. 4, og indebærer, at det kun er den, som en afgørelse retter sig til, der kan påklage en afgørelse om, at en fusion skal anmeldes ved en almindelig anmeldelse og ikke blot ved en forenklet anmeldelse.
Tredjemand kan ikke påklage en sådan afgørelse til Konkurrenceankenævnet.
Til § 2 Til nr. 1 Det foreslås, at loven træder i kraft den 1. august 2013. Loven gælder for anmeldelse af fusioner, der indgives til Konkurrence- og Forbrugerstyrelsen efter ikrafttrædelsestidspunktet.
Dette gælder også, hvis Konkurrence- og Forbrugerstyrelsen efter 1. august 2013 finder, at en fusion, der er anmeldt forenklet inden 1. august 2013, skal anmeldes almindeligt, da det er tidspunktet for anmeldelsen af fusionen i første omgang, der er afgørende for, om der skal betales gebyr.
