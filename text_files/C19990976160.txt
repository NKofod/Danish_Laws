Vejledning om indberetning til  

 Søfartsstyrelsen af oplysninger om blindpassagerer Den internationale søfartsorganisation  

 IMO s Facilitation Committee har ved et cirkulære af 18. september 1998  

 opfordret medlemslandene og de organisationer, der rådgiver IMO, til at  

 indberette tilfælde vedrørende blindpassagerer.  

 Indberetningsordningen skal gøre det muligt for komiteen at  

 overvåge, om IMO s retningslinier om behandling af blindpassagerer  

 fungerer effektivt og give komiteen grundlag for at iværksætte de  

 yderligere foranstaltninger, herunder udvikle nye bindende regler, som  

 måtte vise sig at være nødvendige.
En del af de  

 oplysninger, som IMO har opfordret landene til at indsende, kan først  

 fremskaffes efter blindpassageren er blevet sat i land.
 Denne vejledning er udarbejdet for at etablere  

 hensigtsmæssige procedurer, der indebærer, at den erklæring  

 og underretning, der i henhold til § 4, stk. 1, nr. 3 og 4, samt § 6, nr. 1 i  

 teknisk forskrift nr. 3 af 4. juni 1998 om blindpassagerer i skibe sammen med  

 den nedenfor omtalte skemaindberetning kan danne grundlag for indberetningen  

 til IMO.
 Samlet indebærer de nævnte bestemmelser i den  

 tekniske forskrift, samt den nedenfor etablerede procedure med en  

 skemaindberetning, følgende:
1. Skibsføreren skal hurtigst muligt underrette  

 rederiet og Søfartsstyrelsen om blindpassageren.
Underretningen skal  

 som minimum indeholde oplysning om skibets navn og IMO-nummer, hvor det  

 befinder sig, formodede ombordstigningshavn og næste anløbshavn  

 samt antallet af blindpassagerer.  Såfremt det er muligt at udfylde den  

 under pkt. 2 nævnte erklæring, kan denne anvendes som  

 underretning, men det er ikke et krav, at underretning sker via denne  

 erklæring.
2. Skibsføreren skal, når blindpassagerer er  

 opdaget om bord, udfærdige en erklæring med oplysninger vedr.  

 blindpassageren, jfr. bilaget til forskriften.
Denne erklæring afgives  

 til myndighederne i næste anløbshavn, og i den formodede  

 ombordstigningshavn samt til Søfartsstyrelsen.
Underretning kan ske  

 via rederiet, som har pligt til at sikre sig, at underretning sker.  

  Såfremt det har været nødvendigt at anvende fysisk magt  

 over for blindpassageren, holde den pågældende indespærret  

 ud over kortvarige perioder, eller hvis blindpassageren har medført  

 risiko for skibets sikkerhed, eller der i øvrigt foreligger  

 særlige forhold, gives der oplysning herom i erklæringen.
3. Til brug for Søfartsstyrelsens indberetning til  

 IMO meddeler rederierne periodevis Søfartsstyrelsen de i  

 nedenstående skema anførte oplysninger om de enkelte episoder  

 med blindpassagerer.
Indberetningerne afgives på dansk eller engelsk.  

 Oplysningerne sendes til Søfartsstyrelsen den 1. januar 1999, den 1.  

 maj 1999 og den 1. oktober 1999 og herefter kvartalsvis.
I indberetningerne  

 medtages dels de tilfælde, der er opstået i den forudgående  

 indberetningsperiode (hvad enten de er afsluttede eller ej), dels de  

 tilfælde, der er afsluttede i perioden (uanset om de er opstået  

 før eller i løbet af perioden).  I indberetningen 1. januar  

 1999 medtages så vidt muligt alle blindpassagersager, der ikke var  

 endeligt afsluttede den 18. september 1998.
