 I medfør af § 4, stk. 2 og 3, og § 5, stk. 3, i lov om kontinentalsoklen,  

 jfr. lovbekendtgørelse nr. 182 af 1. maj 1979, og § 5 i lov om skibsfartens  

 betryggelse, jfr. lovbekendtgørelse nr. 309 af 3. august 1965, fastsættes  

 efter samråd med industriministeren:
 § 1.  Faste anlæg, boreplatforme, boreskibe og andre  

 anlæg, som anvendes til eller i forbindelse med efterforskning og indvinding  

 af råstoffer i undergrunden under havbunden på dansk kontinentalsokkelområde,  

 er omgivet af en sikkerhedszone, medmindre anlægget er under forsejling eller  

 bugsering.
 Stk. 2.  Tilsvarende anlæg, der befinder sig på dansk  

 søterritorium, er omgivet af en zone til overholdelse af orden og  

 forebyggelse af fare.
 § 2.  Et anlæg, der ikke er umiddelbart synligt på  

 havoverfladen, skal afmærkes med bøje eller anden let synlig afmærkning,  

 godkendt af farvandsdirektoratet.
 § 3.  De i § 1, stk. 1 og 2, nævnte zoner har en  

 udstrækning på 500 m omkring anlægget, målt fra ethvert punkt på dettes ydre  

 kant eller fra den i § 2 nævnte afmærkning.
Stk. 2.  Energistyrelsen kan efter indhentet udtalelse  

 fra fiskeriministeren foreskrive afvigelser fra den i stk. 1 fastsatte  

 udstrækning af de i § 1, stk. 1 og 2, nævnte zoner.
Meddelelse herom  

 offentliggøres af energistyrelsen i Efterretninger for Søfarende.
 § 4.  Det er forbudt skibe og andre fartøjer uden  

 ærinde til anlægget at bevæge sig ind i de i § 1, stk. 1 og 2, nævnte zoner.  

 Forbudet gælder tillige for fangstredskaber og lignende.
 Stk. 2.  Bestemmelserne i stk. 1 finder tilsvarende  

 anvendelse med hensyn til danske skibes uretmæssige gennemsejling af, ophold  

 eller fiskeri i en sikkerhedszone oprettet på en fremmed stats  

 kontinentalsokkelområde.
 Stk. 3.  Energistyrelsen kan i særlige tilfælde undtage  

 fra bestemmelserne i stk. 1.
 Stk. 4.  Tilladelse efter stk. 3 til at drive fiskeri  

 eller fiskeri- og havforskning i de i § 1, stk. 1 og 2, nævnte zoner gives  

 efter indhentet udtalelse fra fiskeriministeren.
 § 5.  Energistyrelsen giver efter samråd med  

 farvandsdirektoratet oplysning i Efterretninger for Søfarende om de i § 1,  

 stk. 1 og 2, omhandlede anlægs position.
 § 6.  Overtrædelse af § 4 straffes med bøde.
 § 7.  Bekendtgørelsen træder i kraft ved  

 offentliggørelsen i Lovtidende.
 Stk. 2.  Bekendtgørelsen gælder ikke for rørledninger  

 omfattet af bekendtgørelse nr. 327 af 29. oktober 1962 om beskyttelse af  

 søkabler og undersøiske ledninger.
 Stk. 3.  Bekendtgørelse nr. 421 af 24. august 1976 om  

 sikkerhedszone ved olieindvindingsanlæg på »Danfeltet« på  

 kontinentalsoklen i Nordsøen og bekendtgørelse nr. 29 af 27. januar 1978 om  

 forbud mod gennemsejling eller ophold i sikkerhedszoner ophæves.
