Nr LSF 73 Forslag til Lov om ændring af lov om patientforsikring Fremsat af sundhedsministeren (Ester Larsen) den 30. oktober 1991 Vedtaget ved tredjebehandling den 31. marts 1992 Lov nr. 239 af 08/04/1992 § 1 I lov nr. 367 af 6. juni 1991 om patientforsikring foretages følgende  

 ændringer:
 1. I § 1 indsættes som stk. 4:
»Stk. 4. Loven gælder ikke for skader, der er omfattet af lov om  

 erstatning for vaccinationsskader.« 2. I § 2, stk. 1, nr. 3, indsættes efter »hvis skaden  

 ud fra en«: »efterfølgende«.
 3. Efter § 8 indsættes i kapitel 1:
»  § 8 a.
I det omfang der er erstatningsansvar efter reglerne  

 i lov om produktansvar, gælder reglerne i §§ 7 og 8 ikke.« 4. § 10, stk. 1, ophæves, og i stedet indsættes:
 »Krav om erstatning efter loven skal være dækket af en forsikring i  

 et forsikringsselskab, jf. dog § 11, stk. 1.
Stk. 2. Forsikringsselskaber, der har tegnet forsikringer omfattet  

 af denne lov, skal underrette sundhedsministeren herom.« Stk. 2-6 bliver herefter stk. 3-7.
 5. I § 10, stk. 4, 1. pkt., der bliver stk. 5, 1. pkt.,  

 indsættes efter »gennemførelse«: », herunder  

 minimumsbetingelser for forsikringsselskabernes tegning af forsikringer  

 omfattet af denne lov«.
 6. I § 10, stk. 4, nr. 1-3, der bliver stk. 5, nr. 1-3,  

 ændres 3 steder »de efter stk. 1 godkendte forsikringsselskaber«  

 til: »forsikringsselskaber, der har tegnet forsikringer omfattet af  

 denne lov,».
 7. I § 11, stk. 6, ændres »§ 10, stk. 4, nr. 1 og 2,  

 samt stk. 5« til: »§ 10, stk. 5, nr. 1 og 2, samt stk. 6«.
 8. I § 12, stk. 1, ændres »Forsikringsselskaber, som  

 er godkendt efter § 10« til: »Forsikringsselskaber, som har tegnet  

 forsikringer omfattet af denne lov«.
 9. § 21, stk. 2, ophæves.
§ 2 Loven træder i kraft den 1. juli 1992.
Oprindeligt fremsat forslag § 1 I lov nr. 367 af 6. juni 1991 om patientforsikring foretages følgende  

 ændringer:
 1. I § 1 indsættes som stk. 4:
» Stk. 4. Loven gælder ikke for skader, der er omfattet af lov  

 om erstatning for vaccinationsskader.« 2. I § 2, stk. 1, nr. 3, indsættes efter »hvis skaden  

 ud fra en«: »efterfølgende«.
 3. Efter § 8 indsættes i kapitel 1:
» § 8 a.
I det omfang der er erstatningsansvar efter reglerne  

 i lov om produktansvar, gælder reglerne i §§ 7 og 8 ikke.«.
 4. § 10, stk. 1, ophæves og i stedet indsættes:
 »Krav om erstatning efter loven skal være dækket af en forsikring i  

 et forsikringsselskab, jf. dog § 11, stk. 1.
Stk. 2. Forsikringsselskaber, der har tegnet forsikringer omfattet  

 af denne lov, skal underrette sundhedsministeren herom.« Stk. 2-6 bliver herefter stk. 3-7.
 5. I § 10, stk. 4, 1. pkt., der bliver stk. 5, 1. pkt.,  

 indsættes efter »gennemførelse«: », herunder  

 minimumsbetingelser for forsikringsselskabernes tegning af forsikringer  

 omfattet af denne lov«.
 6. I § 10, stk. 4, nr. 1-3, der bliver stk. 5, nr. 1-3,  

 ændres 3 steder »de efter stk. 1 godkendte forsikringsselskaber«  

 til: »forsikringsselskaber, der har tegnet forsikringer omfattet af  

 denne lov,».
 7. I § 11, stk. 6, ændres »§ 10, stk. 4, nr. 1 og 2,  

 samt stk. 5« til: »§ 10, stk. 5, nr. 1 og 2, samt stk. 6«.
 8. I § 12, stk. 1, ændres »Forsikringsselskaber, som  

 er godkendt efter § 10« til: »Forsikringsselskaber, som har tegnet  

 forsikringer omfattet af denne lov«.
 9. § 21, stk. 2, ophæves.
§ 2 Loven træder i kraft den 1. juli 1992.
Bemærkninger til lovforslaget Almindelige bemærkninger 1. Lovforslagets indhold Ved lovforslaget fastsættes det, at erstatning for skader forårsaget af  

 vaccination mod en sygdom, der er omfattet af lov om tilbud om gratis  

 vaccination mod visse sygdomme, fortsat erstattes efter reglerne i lov om  

 erstatning for vaccinationsskader.
Endvidere fastsættes det, at reglerne om  

 produktansvar ikke skal begrænses af reglerne i patientforsikringsloven.  

 Endelig ophæves kravet om, at forsikringsselskaber, der tegner forsikringer  

 omfattet af lov om patientforsikring, særskilt skal godkendes af  

 sundhedsministeren.
I stedet skal forsikringsselskaberne, når de har tegnet  

 forsikringer på området, underrette sundhedsministeren herom.
2. Baggrunden for lovforslaget 1. Med vedtagelsen af lov om patientforsikring vil lov om erstatning for  

 vaccinationsskader blive ophævet med virkning fra 1. juli 1992. Da  

 patientforsikringslovens dækningsområde under lovens vedtagelse i foråret  

 1991 blev begrænset til offentlige sygehuse og sygehuse, det offentlige har  

 driftsoverenskomst med, vil ophævelsen af lov om erstatning for  

 vaccinationsskader indebære, at skader som følge af visse vaccinationer hos  

 praktiserende læger m.fl. ikke længere berettiger til erstatning fra staten  

 på et objektivt grundlag.
Ifølge lov om erstatning for vaccinationsskader  

 yder staten nemlig erstatning til en vaccineret person - eller dennes  

 efterladte - for skade, som med rimelig sandsynlighed må antages at være  

 forårsaget af vaccination her i landet mod en sygdom, der er omfattet af lov  

 om tilbud om gratis vaccination mod visse sygdomme.
Ophævelsen af lov om erstatning for vaccinationsskader vil således betyde,  

 at skader som følge af de nævnte vaccinationer hos praktiserende læger m.fl.  

 efter 1. juli 1992 skal afgøres efter almindelige erstatningsretlige regler,  

 dvs. den såkaldte culparegel.
En person eller myndighed bliver herefter kun  

 erstatningspligtig, hvis vedkommende har udvist fejl eller forsømmelse, dvs.  

 begået en forsætlig eller uagtsom skadegørende handling eller undladelse.
Da det ikke har været hensigten at indskrænke skadelidte patienters  

 mulighed for at opnå erstatning som følge af vaccinationsskader, foreslås  

 det, at lov om erstatning for vaccinationsskader opretholdes uændret.
Det er  

 ikke fundet hensigtsmæssigt at inddrage erstatning for skade som følge af  

 vaccination hos privatpraktiserende medicinalpersoner under lov om  

 patientforsikring, idet det i forbindelse med lovens vedtagelse blev lagt til  

 grund, at loven alene skulle omfatte sygehusområdet.
Med henblik på at sikre  

 ensartede regler for erstatning for vaccinationsskader foreslås det  

 endvidere, at erstatning for skader som følge af vaccination, der foretages  

 på offentlige sygehuse og sygehuse, det offentlige har driftsoverenskomst  

 med, fortsat erstattes efter reglerne i lov om erstatning for  

 vaccinationsskader.
2. Det fremgår af bemærkningerne til § 8 i forslag til lov om  

 patientforsikring (Lovforslag nr.
L 144, Folketinget 1990-91, 2. samling), at  

 vedtagelse af forslag til lov om produktansvar vil nødvendiggøre en ændring  

 af §§ 7 og 8 i forslaget til lov om patientforsikring, således at producenten  

 i overensstemmelse med produktansvarsreglerne vil blive direkte ansvarlig.  

 Ved lov nr. 371 af 7. juni 1989 om produktansvar er der således indført et  

 objektivt ansvar for skade, der er forårsaget af defekte produkter.
Der  

 påhviler herefter producenten af det defekte produkt et objektivt ansvar, og  

 mellemhandlere hæfter endvidere umiddelbart over for skadelidte.
Det foreslås derfor, at den begrænsning i mulighederne for at rejse  

 erstatningskrav, som er fastsat i patientforsikringslovens § 7, ikke skal  

 gælde i det omfang, skadelidte ønsker at rejse krav i henhold til  

 produktansvarsloven.
På denne baggrund foreslås det endvidere, at den  

 begrænsning, der er fastsat i patientforsikringslovens § 8 vedr.  

 patientforsikringsforeningens mulighed for at rejse regreskrav for udbetalte  

 erstatninger mod erstatningsansvarlige, ikke skal gælde i det omfang, der er  

 erstatningsansvar efter produktansvarsloven.
 3. Forslaget vedr. ophævelse af kravet om godkendelse af  

 forsikringsselskaber, der tegner forsikringer inden for lovens område, jf.  

 lov om patientforsikring § 10, stk. 1, er begrundet i, at der ikke efter  

 gældende lovgivning er mulighed for at betinge adgangen til udøvelse af  

 forsikringstjenesteydelsesvirksomhed inden for dette område af en særskilt  

 administrativ tilladelse.
 Ved lov nr. 304 af 16. maj 1990 om udveksling af  

 forsikringstjenesteydelser inden for direkte skadesforsikringsvirksomhed  

 (tjenesteydelsesloven) implementeredes De Europæiske Fællesskabers Råds 2.  

 direktiv (88/357/EØF) af 22. juni 1988 om samordning af love og  

 administrative bestemmelser vedrørende direkte forsikringsvirksomhed bortset  

 fra livsforsikring, om fastsættelse af bestemmelser, der kan lette den  

 faktiske gennemførelse af den fri udveksling af tjenesteydelser, og om  

 ændring af direktiv 73/239/EØF.
 Offentlige sygehuse og sygehuse, det offentlige har driftsoverenskomst  

 med, jf. § 1, stk. 1, i lov om patientforsikring, vil være forsikringstagere,  

 der omfattes af de talmæssige grænser i tjenesteydelseslovens § 5. Dette  

 indebærer, at der ikke er mulighed for at betinge adgangen til at udøve  

 virksomhed inden for forsikringstjenesteydelser på patientforsikringslovens  

 område af en særskilt administrativ tilladelse eller godkendelse, jf.  

 tjenesteydelseslovens § 7, stk. 3.
Kravet om særskilt godkendelse fra sundhedsministeren foreslås derfor  

 ophævet og erstattet af en underretningspligt for de forsikringsselskaber,  

 der tegner forsikringer inden for lovens område.
Pligten til at underrette  

 sundhedsministeren, når tegning af forsikringer har fundet sted, er navnlig  

 begrundet i hensynet til at sikre de pågældende forsikringsselskaber mulighed  

 for at deltage i patientforsikringsforeningen og adgang til at blive  

 repræsenteret i foreningens bestyrelse, jf. lovens § 12.
 Endvidere foreslås det, at sundhedsministeren, som følge af at kravet om  

 godkendelse af forsikringsselskaberne ophæves, får bemyndigelse til at  

 fastsætte minimumsbetingelser for forsikringsselskabernes tegning af  

 patientforsikringer.
 3. Konsekvenser af lovforslaget m.v.
Lovforslagets gennemførelse har ikke økonomiske eller administrative  

 konsekvenser.
Sundhedsministeriet vil således ikke ved opgørelsen af den  

 kompensation, som sygehuskommunerne skal have over de generelle tilskud for  

 merudgifter ved patientforsikringsloven medtage det beløb, der svarer til de  

 forventede udgifter til vaccinationsskader.
Bemærkninger til lovforslagets enkelte bestemmelser Til § 1 Til nr. 1 Forslaget indebærer, at erstatning for skader som med rimelig  

 sandsynlighed må antages at være forårsaget af vaccination her i landet mod  

 en sygdom, der er omfattet af lov om tilbud om gratis vaccination mod visse  

 sygdomme, fortsat erstattes efter reglerne i lov om erstatning for  

 vaccinationsskader.
 Der henvises i øvrigt til de almindelige bemærkninger.
Til nr. 2 I forbindelse med vedtagelsen af lov om patientforsikring blev ordet  

 »efterfølgende« ikke medtaget foran ordet »vurdering« i  

 lovens § 2, stk. 1, nr. 3. Da bestemmelsen imidlertid var en uændret  

 genfremsættelse af L 151, Folketingsåret 1987-88, hvor der i lovteksten stod  

 »hvis skaden ud fra en efterfølgende vurdering«, og da der ikke ved  

 genfremsættelsen var tilsigtet en materiel ændring af bestemmelsen, foreslås  

 ordet nu indsat i lovteksten.
Hermed sikres det, at den vurdering, der skal  

 foretages i medfør af bestemmelsen som forudsat vil være en ren efterfølgende  

 vurdering af skadens uundgåelighed.
Til nr. 3 I bestemmelsen fastsættes det, at reglerne i §§ 7 og 8 i  

 patientforsikringsloven ikke gælder, når der samtidig er erstatningsansvar  

 efter reglerne i produktansvarsloven.
Ved lov nr. 371 af 7. juni 1989 om produktansvar er der indført et  

 objektivt ansvar for skade, der er forårsaget af defekte produkter, jf. § 6 i  

 produktansvarsloven.
Efter denne bestemmelse påhviler det objektive ansvar  

 producenten af det defekte produkt.
Efter lovens § 10 hæfter en mellemhandler  

 imidlertid umiddelbart over for skadelidte og senere mellemhandlere i  

 omsætningskæden.
 Dette betyder, at skadelidte efter produktansvarsloven kan vælge at rette  

 sit krav imod producenten (producenterne), mod mellemhandleren  

 (mellemhandlerne) eller mod alle disse, idet de alle over for skadelidte  

 hæfter solidarisk, jf. lovens § 11. Ved lovens § 13 er det endvidere fastsat,  

 at skadelidtes adgang til erstatning efter dansk rets almindelige regler om  

 produktansvar, som er udviklet i retspraksis, gælder ved siden af reglerne i  

 produktansvarsloven.
Ved gennemførelsen af patientforsikringsloven er det ikke tanken at svække  

 skadelidte patients mulighed for at rejse krav imod f.eks. producenter af  

 defekt sygehusapparatur.
Det foreslås derfor, at den begrænsning i  

 mulighederne for at rejse erstatningskrav, som er fastsat i  

 patientforsikringslovens § 7, ikke skal gælde i det omfang, skadelidte ønsker  

 at rejse krav i henhold til produktansvarsloven.
Bestemmelsens henvisning til  

 produktansvarsloven skal også betragtes som en henvisning til de nævnte  

 regler om produktansvar, som er skabt i retspraksis.
I det omfang der er erstatningsansvar efter produktansvarsloven, kan det  

 ikke anses for rimeligt, at udgiften til betaling af erstatning eller  

 godtgørelse endeligt skal bæres af patientforsikringen.
Er der ansvar efter  

 produktansvarsloven, f.eks. i anledning af et defekt narkoseapparat, bør den  

 ansvarlige i henhold til produktansvarslovgivningen ikke undgå at betale  

 erstatning eller godtgørelse, blot fordi den skadelidte patient får betaling  

 fra patientforsikringen.
Det foreslås derfor, at den begrænsning, der i patientforsikringslovens §  

 8 er fastsat i mulighederne for regreskrav, ikke skal gælde i det omfang, der  

 er erstatningsansvar efter produktansvarsloven.
Henvisningen til  

 produktansvarsloven skal også her betragtes som en henvisning til dansk rets  

 almindelige regler om produktansvar.
Har patientforsikringsforeningen således  

 udbetalt erstatning eller godtgørelse, vil foreningen have regresret også  

 over for enhver, der er ansvarlig efter de domstolsskabte regler om  

 produktansvar.
 Produktansvarslovens regler om ansvar for producenter er en gennemførelse  

 af EF-rådets direktiv af 25. juli 1985 om tilnærmelse af medlemsstaternes  

 administrativt eller ved lov fastsatte bestemmelser om produktansvar  

 (85/374/EØF). I direktivet er det fastsat, at der for enhver producent skal  

 gennemføres et objektivt ansvar for skade, der forårsages af en defekt ved  

 hans produkt.
 Bestemmelsen i nr. 3 skal således også ses på baggrund af Danmarks  

 forpligtelser efter EF-direktivet om produktansvar.
Til nr. 4 Ved bestemmelsen ophæves kravet om, at forsikringsselskaber, der tegner  

 forsikringer omfattet af lov om patientforsikring, særskilt skal godkendes af  

 sundhedsministeren, da det efter lov om udveksling af  

 forsikringstjenesteydelser inden for direkte skadesforsikringsvirksomhed ikke  

 er muligt at betinge adgangen til at udøve virksomhed inden for  

 forsikringstjenesteydelser på patientforsikringslovens område af en særskilt  

 administrativ tilladelse.
Forslaget i bestemmelsens stk. 2 indebærer, at forsikringsselskaber, der  

 tegner forsikringer inden for lovens område, skal underrette  

 sundhedsministeren herom.
Forslaget er begrundet i hensynet til at sikre de  

 pågældende forsikringsselskaber mulighed for at deltage i  

 patientforsikringsforeningen, der ifølge lovens § 13 skal oplyse, modtage og  

 afgøre alle sager efter loven.
Herved sikres det tillige, at selskaberne får  

 adgang til at blive repræsenteret i foreningens bestyrelse, jf. lovens § 12,  

 stk. 1.
 Der henvises i øvrigt om denne bestemmelse til de almindelige  

 bemærkninger.
Til nr. 5 Da kravet om godkendelse af forsikringsselskaber, der tegner forsikringer  

 omfattet af loven, ophæves foreslås det, at sundhedsministeren i den  

 bekendtgørelse, der skal udstedes i medfør af § 10, stk. 4, vedr.  

 forsikringspligtens gennemførelse får mulighed for at fastsætte  

 minimumsbetingelser for forsikringsselskabernes tegning af  

 patientforsikringer.
Forslaget tager således bl.a. sigte på, at selskaberne  

 skal anvende ensartede retningslinier vedrørende forsikringernes tidsmæssige  

 dækning.
Formålet hermed er at sikre, at en skadelidt patient altid vil have  

 mulighed for at få sit krav dækket af et forsikringsselskab, f.eks. også i de  

 tilfælde, hvor den erstatningspligtige er afgået ved døden.
Til nr. 6 Den foreslåede ændring er en konsekvens af, at kravet om godkendelse af  

 forsikringsselskaber, der tegner forsikringer omfattet af loven, ophæves.
Til nr. 7 Den foreslåede ændring er en konsekvens af ændringen i § 10.
Til nr. 8 Der henvises til bemærkningerne til forslagets § 1, nr. 6.
Til nr. 9 Forslaget indebærer, at lov om erstatning for vaccinationsskader  

 opretholdes uændret, jf. de almindelige bemærkninger.
Til § 2 Det foreslås, at loven sættes i kraft den 1. juli 1992, således at  

 forslaget får virkning samtidig med at lov om patientforsikring træder i  

 kraft.
