Ankestyrelsens principafgørelse 45-11 om bilstøtte - erhvervsmæssigt grundlag - trivselsmæssigt grundlag - skånebehov Resume:
En ansøger med blødersygdom hæmofili A i svær grad var ikke berettiget til støtte til køb af bil.
Ankestyrelsen vurderede sagen både på erhvervsmæssigt- og trivselsmæssigt grundlag.
Ankestyrelsen lagde vægt på, at andre  ikke handicappede  freelancejournalister med tilsvarende arbejdsforhold også vil have brug for en bil til udførelse af arbejdet med kørsel rundt om i landet i forbindelse med optagelser af dokumentarfilm.
Det blev derfor vurderet, at det ikke var ansøgerens funktionsnedsættelse, der gjorde, at en bil var nødvendig, men arbejdets særlige karakter.
Ankestyrelsen vurderede samtidig, at ansøgers evne til at færdes uden brug af bil ikke var nedsat i så væsentlig grad, at ansøgeren kun kunne færdes ved brug af egen bil.
Det blev endelig vurderet, at ansøgerens samlede kørselsbehov mere hensigtsmæssigt kunne tilgodeses ved andre ordninger, herunder ordninger om individuel handicapkørsel.
 Love:
Lov om social service - lovbekendtgørelse nr. 81 af 4. februar 2011 - § 114, stk. 1 Bekendtgørelser:
Socialministeriets bekendtgørelse nr. 1043 af 1. september 2010 om støtte til køb af bil efter servicelovens - § 1, stk. 1, § 2, stk. 1, § 2, stk. 2, § 2, stk. 3, § 3, stk. 1, nr. 3, § 3, stk. 3 og § 9 Afgørelse:
Afgørelse i din sag om støtte til køb af bil og afgiftsfritagelse Ankestyrelsen har i møde truffet afgørelse i din sag, om der er et udtalt skånebehov overfor lidelsen, som kan begrunde fortsat bevilling af støtte til køb af bil for en person med svær grad af blødersygdom type hæmofili A.
 Vi har vurderet din sag både på erhvervsmæssigt og trivselsmæssigt grundlag.
Resultatet er  Du er ikke berettiget til støtte til køb af bil og afgiftsfritagelse på erhvervsmæssigt grundlag  Du er heller ikke berettiget til støtte til køb af bil og afgiftsfritagelse på trivselsmæssigt grundlag.
 Det betyder, at afgørelsen fra Det Sociale Nævn i Statsforvaltningen X stadig gælder.
 Vi er således kommet til samme resultat som Det Sociale Nævn i Statsforvaltningen X.
En mødedeltager var ikke enig i afgørelsen.
Mødedeltageren mente, at du var berettiget til støtte til bil.
Begrundelsen for afgørelsen vedrørende støtte til køb af bil på erhvervsmæssigt grundlag Begrundelsen for vores afgørelse er, at vi finder, at det ikke er din funktionsnedsættelse, der gør, at en bil er nødvendig, men dit arbejdes særlige karakter.
 Ved støtte til køb af bil på erhvervsmæssigt grundlag skal ansøgerens behov for brug af bil være nødvendig i forbindelse med kørsel til og fra arbejde, det vil sige at bilen skal dække ansøgerens personlige kørselsbehov.
 Der kan derfor ved vurdering af, om ansøgeren er berettiget til støtte, ikke lægges vægt på, at en bil er et nødvendigt led ved arbejdets udførelse, for eksempel behov for kørsel i arbejdstiden i forbindelse med kunde- og leverandørbesøg, idet en ikke-handicappet person ligeledes vil have behov for bil for at udføre arbejdet i virksomheden.
Du har oplyst, at du driver selvstændig virksomhed som freelancejournalist med kørsel til dokumentarfilmoptagelse og interviews rundt om i landet, dog primært X landsdel 2  3 gange ugentligt.
Du medbringer herunder altid kamera og stativ.
Det årlige erhvervsrelaterede kørselsbehov udgør knap 15.000 km.
 Vi har lagt vægt på, at andre  ikke handicappede  freelancejournalister med tilsvarende arbejdsforhold også vil have brug for en bil til udførelse af arbejdet med kørsel rundt om i landet i forbindelse med optagelser af dokumentarfilm.
 Det er derfor vores vurdering, at det ikke er din funktionsnedsættelse, der gør, at en bil er nødvendig, men dit arbejdes særlige karakter.
Ankestyrelsen har til orientering sendt dig vores Principafgørelse nr.
C-32-02. I afgørelsen vurderede vi, at en ansøger ikke var berettiget til støtte til køb af bil på erhvervsmæssigt grundlag.
Der var tale om en ansøger med lårbensamputation, som arbejdede som sælger med et kørselsbehov på ca. 30.000 km årligt på skiftende arbejdssteder.
Ankestyrelsen begrundede afgørelsen med, at en ikke-handicappet person ligeledes ville have behov for bil for at udføre et sælgerjob i lønnet erhverv med et tilsvarende stort kørselsbehov i forbindelse med arbejde på skiftende arbejdssteder.
Det var således ikke funktionsnedsættelsen, der gjorde, at en bil var nødvendig, men arbejdets særlige karakter.
 Du er derfor ikke berettiget til bilstøtte på erhvervsmæssigt grundlag.
Vi skal i øvrigt bemærke, at den tidligere bevilling af støtte til bil ikke i sig selv berettiger dig til fornyet støtte til bil.
Din berettigelse skal vurderes på baggrund af dine aktuelle forhold og dit aktuelle funktionsniveau.
Det er oplyst, at du på tidspunktet for den oprindelige bevilling fortsat var under uddannelse.
Det er oplyst, at du på daværende tidspunkt kunne gå ca. 1 km, og at du ikke længere kunne filme ude i marken på grund af ankelsmerter.
Myndighederne er ikke bundet af den oprindelige bevilling, hvis forudsætninger var anderledes.
Støtte til bil er en løbende ydelse, hvor det forudsættes, at du opfylder betingelserne i hele ydelsesperioden.
 Der var ikke enighed om afgørelsen.
En mødedeltager mente, at selvom det må lægges til grund, at du i forbindelse med job typisk ville have behov for bil uafhængigt af blødersygdommen, må der antages at være en lang række situationer i forbindelse med erhvervsudøvelsen, hvor befordring på anden måde vil være forbundet med risiko for skader.
Muligheden for at anvende cykel, gang, handicapkørsel i forbindelse med sociale aktiviteter vil ofte ikke kunne slå til.
Mødedeltageren indstillede til ret til støtte til køb af bil, også fordi der ikke ses at være nogen ændring fra tidligere afgørelse, der kan begrunde ændret vurdering.
Begrundelsen for afgørelsen vedrørende støtte til køb af bil på trivselsmæssigt grundlag Begrundelsen for vores afgørelse er, at vi efter en konkret og samlet vurdering af dine forhold finder, at din evne til at færdes uden brug af bil ikke er nedsat i væsentlig grad.
Vi har herved vurderet karakteren af din varigt nedsatte funktionsevne, din gangdistance, et muligt skånebehov og dine muligheder for at blive kørt ved individuelle kørselsordninger.
 Vi har lagt vægt på, at din gangdistance og funktionsevne ligger væsentligt over det normale niveau for tilkendelse af bilstøtte.
Din gangdistance er varierende, men kan på gode dage være op til cirka 2 km.
Dette er under normale forhold uden brug af ganghjælpemidler.
 Vi har lagt til grund, at du har (hæmofili A i svær grad) som gør, at du ofte og spontant får blødninger i ankelled og albueled med stor midlertidig smerte til følge.
Du har progredierende ankelledsforandringer i begge ankler, som gør, at du har konstante smerter.
Du har fået udført stivgøring af højre ankelled, hvilket har lettet smerterne noget i dette led.
Du har angivet et trivselsmæssigt behov for kørsel i forbindelse med indkøb, spinning 2 gange ugentligt i B, kontroller på Y, frivillig leder i Z i C 1 gang om måneden, besøg hos familie og venner og andre sociale aktiviteter.
Dit samlede trivselsmæssige kørselsbehov er på godt 10.000 km årligt.
 Du kan godt stige på og af offentlige transportmidler, men hvis der er behov for at stå og vente, kan du få smerter, og hvis dine led bliver påvirket under kørslen er der risiko for nye akutte blødninger.
 Vi har derfor vurderet, om der er et udtalt skånebehov overfor din lidelse og samtidig, om dit kørselsbehov kan tilgodeses ved andre ordninger end brug af egen bil.
 Vi finder, at risikoen for blødninger som følge af skub og stød kan vanskeliggøre din brug af offentlige transportmidler, men risikoen indebærer ikke, at der foreligger et skånebehov af et så betydeligt omfang, at det kan medføre, at du bliver berettiget til støtte til køb af bil på trivselsmæssigt grundlag.
 Vi har herved lagt vægt på, at dine blødninger kan opstå både spontant og provokeret, og at det først er når blødningerne opstår, at din evne til at færdes er nedsat.
 Vi finder ikke, at der i dit tilfælde foreligger et så udtalt skånebehov, at det på baggrund af din øvrige situation kan begrunde støtte til køb af bil.
 Det er endelig i reglerne i bekendtgørelsen om støtte til køb af bil bestemt, at der ikke ydes støtte til køb af vil, hvis ansøgers samlede kørselsbehov ud fra en vurdering af alder, almentilstand og forholdene i øvrigt mere hensigtsmæssigt kan tilgodeses ved andre ordninger, herunder ordninger om individuel handicapkørsel.
Vi har herved lagt vægt på dine muligheder for at anvende X Trafik, der er indrettet med henblik på transport af personer med nedsat funktionsevne.
Vi har herunder vurderet det antal ture, der årligt kan opnås henholdsvis indenfor og udenfor kommunens grænser, og at der efter aftale kan opnås spontane ture mod betaling af et ekstra gebyr.
 Vi finder på baggrund af dit funktionsniveau, at dit trivselsmæssige kørselsbehov mere hensigtsmæssigt kan tilgodeses ved denne ordning.
Bemærkninger til klagen Du har oplyst, at du gennemsnitligt har en ugentlig blødning, og ved brug af offentlige transportmidler kan der opstå yderligere blødninger.
En blødning kræver i gennemsnit to hviledage.
Du har hidtil ved brug af din handicapbil kunnet undgå, at disse hviledage blev til sygedage.
Du kan ikke bruge offentlige transportmidler når du har en blødning.
Du vil have minimum to sygedage om ugen, hvis du ikke fortsat kan have din handicapbil.
At blødninger skulle kunne opstå uden forudgående traumer er en direkte misforståelse, hvilket også fremgår af de lægelige oplysninger i sagen.
Blødninger kan opstå ved ydre påvirkning, f.eks. ved at stå op i et offentligt transportmiddel.
Der er derfor et aflastnings- og skånebehov overfor en person med blødersygdom.
Du formoder, at nævnet tillige har vurderet din sag i lyset af din adoptionsbevilling forstået på den måde, at når du kan adoptere så er du så rask, at du ikke behøver en handicapbil.
Du ønsker endeligt et principielt svar på, om man kan afslå at give støtte til en handicapbil, fordi det arbejde, borgeren udfører, under alle omstændigheder kræver, at borgeren har en bil.
Vi bemærker, at dine oplysninger ikke giver grundlag for at træffe en anden afgørelse.
Vi henviser til begrundelsen for vores afgørelse.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 9. december 2009  Klagen til Ankestyrelsen af 4. januar 2010  Nævnets genvurdering Sagsfremstilling Kommunen gav ved afgørelse af 2. oktober 2009 afslag på støtte til køb af bil og afgiftsfritagelse.
Sagen blev vurderet i forhold til bilstøtte på såvel trivselsmæssigt grundlag som erhvervsmæssigt grundlag.
Begrundelsen var, at du ikke opfyldte de helbredsmæssige betingelser for støtte til køb af bil.
Det blev lagt til grund, at du lider af hæmofili A i svær grad, som giver anledning til udtalt blødningstendens, specielt i muskler og led.
Der blev lagt vægt på, at du havde en varierende gangfunktion og en gangdistance på op til 2 km uden brug af ganghjælpemidler, og at du kunne bruge alle offentlige transportmidler.
Det blev vurderet, at dine smerter kunne behandles med indsprøjtning.
Det var endvidere vurderingen, at dine blødningstilfælde ikke altid påvirkede din gangfunktion.
Med hensyn til fastholdelse på arbejdsmarkedet var vurderingen, at det ikke var din funktionsnedsættelse, men dit arbejdes særlige karakter, der nødvendiggjorde brug af bil.
Nævnet tiltrådte den 9. december 2009 kommunens afgørelse.
Begrundelsen var, at din nedsatte funktionsevne ikke var af et sådant omfang, at den i væsentlig grad forringede din evne til at færdes uden brug af bil.
Begrundelsen var desuden, at du kunne benytte dig af offentlige transportmidler.
Nævnet vurderede ikke, at der forelå et særligt skånebehov, idet blødningerne udviklede sig spontant, dvs. uden kendte forudgående traumer.
Du har ved brev af 4. januar 2010 klaget over nævnets afgørelse.
Din klage er anført ovenfor under afsnittet om bemærkninger til klagen.
 Nævnet har ved genvurdering bemærket, at nævnet henholder sig til begrundelsen i den afgørelse, der er truffet, og har ikke yderligere bemærkninger til sagen.
 Ankestyrelsens lægekonsulent har vejledt om de lægelige spørgsmål i sagen.
