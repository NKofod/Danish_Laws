Ankestyrelsens principafgørelse 139-11 om barseldagpenge - formkrav - anmeldelse af fraværet - graviditetsgener - refusion Resume:
 Der gælder ikke formkrav til anmeldelse af graviditetsbetinget sygefravær efter barselloven.
 Da barselloven ikke indeholder nogen anvisninger for anmeldelse af fraværet, kunne der ikke opstilles formkrav til, hvordan anmeldelse af graviditetsbetinget sygefravær - i perioden før 4 uger før forventet fødsel - skulle ske.
 En telefonisk anmeldelse af fraværet til kommunen blev derfor anset for at være tilstrækkelig til, at arbejdsgiver efterfølgende kunne gøre et refusionskrav gældende.
 Love:
Lov om ret til orlov og dagpenge ved barsel - lovbekendtgørelse nr. 1084 af 13. november 2009 - § 6, § 39 og § 40 Lov om sygedagpenge - lovbekendtgørelse nr. 85 af 7. februar 2011 - § 40 og § 59 Afgørelse:
Afgørelse i Xs sag om refusion af barseldagpenge for NN Ankestyrelsens Beskæftigelsesudvalg har i møde truffet afgørelse i Xs sag om ret til refusion af barseldagpenge.
Vi har behandlet sagen for at afklare, om der er formkrav til anmeldelse af fravær efter barselloven i forbindelse med anmodning om refusion.
Resultatet er  der gælder ikke formkrav til anmeldelse af graviditetsbetinget sygefravær efter barselloven  arbejdsgiver X er derfor berettiget til refusion af barselsdagpenge fra den 15. juni 2009 og frem til fraværets ophør Vi er således kommet til samme resultat som Beskæftigelsesankenævnet i Statsforvaltningen Y.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg vurderer, at der ikke gælder særlige formkrav til anmeldelse af graviditetsbetinget fravær efter barselloven i perioden før 4 uger før forventet fødsel.
Barselloven berettiger en gravid kvinde til fravær fra arbejdet inden 4-ugers-perioden før fødslen, når fraværet er begrundet i, at graviditeten har et sygeligt forløb.
En arbejdsgiver, der udbetaler løn under et sådant fravær, skal - når fraværet varer over 21 dage - anmelde fraværet til kommunen senest 4 uger efter 1. fraværsdag for at kunne gøre et refusionskrav gældende.
 Barselloven indeholder ikke, som sygedagpengeloven, nogen anvisninger til, hvorledes anmeldelsen af fraværet skal ske.
 For så vidt angår fremsættelsen af selve refusionskravet henviser barselloven imidlertid til sygedagpengelovens bestemmelser, som foreskriver, at anmeldelse af refusionskrav til kommunen skal ske enten via den landsdækkende digitale løsning på Virk.dk eller på en papirblanket, som anvises af kommunen.
Da barselloven ikke indeholder tilsvarende anvisninger for anmeldelse af fraværet, kan der ikke opstilles formkrav til, hvordan anmeldelsen skal finde sted.
Der kan således ikke stilles krav om, at anmeldelse skal ske skriftligt, herunder i form af anvendelse af en særlig papirblanket, og ej heller stilles krav om, at anmeldelse skal foregå digitalt på Virk.dk.
 En telefonisk anmeldelse af fraværet til kommunen, eller en på anden vis mundtlig tilkendegivelse overfor kommunen, må således anses for at være tilstrækkelig, for at arbejdsgiver efterfølgende kan gøre et refusionskrav gældende.
Vi har lagt til grund, at arbejdsgiver X den 8. juli 2009 rettede telefonisk henvendelse til kommunen.
Arbejdsgiver oplyste om den ansatte NNs cpr.nr., og anmodede om at blive kontaktet af dagpengekontoret i anledning af hendes sygefravær.
Arbejdsgiver må således anses for at have anmeldt sygefraværet telefonisk til kommunen, hvilket er dokumenteret ved den fra kommunens omstilling til kommunens dagpengekontor sendte mail af samme dato med besked om, at arbejdsgiver ønskede at blive ringet op.
 Da henvendelsen til kommunen har fundet sted inden 4 uger efter 1. fraværsdag, som var den 15. juni 2009, har arbejdsgiver overholdt fristen for at anmelde fraværet til kommunen.
 Da anmeldelsen af fraværet er sket rettidigt, er arbejdsgiver berettiget til at gøre et refusionskrav gældende.
Oplysninger i sagen Vi har afgjort sagen på grundlag af:
 de oplysninger, som forelå da beskæftigelsesankenævnet traf afgørelse i sagen  nævnets afgørelse af 28. januar 2010  klagen til Ankestyrelsens Beskæftigelsesudvalg af 17. februar 2010  nævnets genvurdering  nævnets brev af 7. april 2011 med bilag Sagen drejer sig om en nu 29-årig ung kvinde, der blev sygemeldt fra sit arbejde på grund af graviditetsgener den 15. juni 2009. Forventet fødselsdato var den 2. oktober 2009. Der er således tale om graviditetsbetinget fravær inden 4-ugers-perioden før fødslen.
 Kommunen har truffet afgørelse om afslag på refusion af barseldagpenge, da anmeldelsen ikke var modtaget rettidigt.
 Arbejdsgiver klager over afslaget på refusion og nævnet ændrer kommunens afgørelse således, at arbejdsgiver findes berettiget til udbetaling af refusion af barseldagpenge for perioden 15. juni til den 27. juli 2009.
 Nævnet har begrundet afgørelsen med, at arbejdsgiver har rettet telefonisk henvendelse til kommunen i perioden fra den 6. til den 8. juli 2009 for at få råd og vejledning i forbindelse med den ansattes sygefravær, at den ansatte er blevet identificeret med cpr-nr. og endelig at der den 8. juli 2009 er sendt en mail fra kommunens omstilling til kommunens dagpengekontor med besked om, at arbejdsgiver ønsker at blive ringet op.
 Nævnet finder således, at den ansattes fravær er anmeldt rettidigt ved arbejdsgivers telefoniske henvendelse til kommunen den 8. juli 2009, og at det er sandsynliggjort ved nævnte mail, at arbejdsgiver har oplyst kommunen om den ansattes sygefravær inden udløbet af 4-ugers-fristen.
 Nævnet har endvidere lagt vægt på, at der ikke gælder et formkrav ved anmeldelse af sygdom omfattet af barsellovens bestemmelse om graviditetsbetinget sygefravær inden 4-ugers-perioden før fødslen.
 Kommunen har klaget over nævnets afgørelse.
I klagen til Ankestyrelsen har kommunen anført, at anmeldelse af fravær skal ske skriftligt.
Kommunen henviser i den forbindelse til sygedagpengelovens bestemmelser om anmeldelse af refusionskrav.
Kommunen finder ikke, at anmeldelse af fravær kan ske via en telefonisk henvendelse, hvor der er lagt en telefonbesked til dagpengekontoret.
 Nævnet har ved genvurdering bemærket, at barselloven henviser til sygedagpengelovens bestemmelse, som omhandler arbejdsgiverens anmeldelse af refusionskravet og ikke arbejdsgiverens anmeldelse af sygefraværet.
Nævnet henviser endvidere til et svar fra Arbejdsdirektoratet til nævnet på en konkret forespørgsel fra nævnet i en anden sag om, hvorvidt der er et blanketkrav ved arbejdsgiverens anmeldelse af graviditetsbetinget sygefravær før 4 uger før forventet fødsel.
Heraf fremgår, at hverken barselloven eller vejledningen om ret til orlov og dagpenge ved barsel indeholder retningslinier for selve anmeldelsen af graviditetsbetinget fravær.
Der er således ikke angivet et særligt blanketkrav eller en bemyndigelse til at fastsætte nærmere bestemmelser om, hvorledes anmeldelsen skal indgives.
