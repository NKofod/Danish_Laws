Nr LSF 17 Forslag til Lov om ændring af lov om arbejdsskadeforsikring (Nedsættelse  

 af kompensationen for arbejdsgivernes udgifter til arbejdsskadeforsikring) Fremsat af socialministeren (Aase Olesen) den 3. oktober 1990 § 1 I lov om arbejdsskadeforsikring, jf. lovbekendtgørelse nr. 450 af 25.  

 juni 1987, som ændret senest ved lov nr. 389 af 7. juni 1989, ændres i §  

 42, stk. 2, 3. pkt. »1.800 kr.« til: »950 kr.  

 årligt«.
§ 2 Loven træder i kraft den 1. januar 1991. Beløbet beregnes og udbetales  

 første gang på grundlag af bidrag til ATP, der modtages i perioden 23.  

 februar til 22. maj 1991. ATP-bidrag, der vedrører tiden før lovens  

 ikrafttræden, indgår ikke i beregningen.
Bemærkninger til lovforslaget Almindelige bemærkninger Med lov nr. 871 af 23. december 1987 om ændring af lov om  

 arbejdsskadeforsikring blev der indført hjemmel til, at virksomheder, der er  

 registreret efter lov om arbejdsmarkedsbidrag og er omfattet af lov om  

 Arbejdsgivernes Elevrefusion, fik et beløb på 1.800 kr. årligt pr.  

 fuldtidsbeskæftiget som kompensation for virksomhedernes udgifter til  

 arbejdsskadeforsikring.
Lovændringen var et led i regeringens forslag til  

 omlægning af arbejdsgiverbidragene.
Loven er behandlet i Folketingstidende  

 1987-88, 1. samling, sp. 3459, 3717, 3931, 4460; tillæg A, sp. 2445; tillæg  

 B, sp. 315; tillæg C, sp. 261.
 Til brug for udmøntning af besparelserne på Forslag til finanslov for 1991  

 foreslås arbejdsgiverkompensationen for arbejdsskadeforsikring nedsat fra  

 1.800 kr. til 950 kr. årligt pr. fuldtidsbeskæftiget.
Administrative og økonomiske konsekvenser Det samlede kompensationsbeløb til arbejdsgiverne for udgifter til  

 arbejdsskadeforsikring er på finansloven for 1990 opgjort til 2,16 mia. kr.  

 En nedsættelse af tilskuddet fra 1.800 kr. til 950 kr. vil nedsætte  

 kompensationsbeløbet med 1 mia. kr. årligt.
Forsikringsselskabernes samlede præmieindtægt for arbejdsskadeforsikring  

 var i 1989 ca. 1,3 mia. kr.
Selv om kompensationsbeløbet nedsættes med 1 mia.  

 kr. årligt, vil statstilskuddet til arbejdsgiverne således dække langt den  

 største del af den samlede præmieindtægt.
 Præmierne for arbejdsskadeforsikringen kan variere fra erhverv til erhverv  

 og fra forsikringsselskab til forsikringsselskab og kan for nogle risici  

 overstige 950 kr.
Da der efter forslaget ydes et fast tilskud på 950 kr. pr. fuldtidsansat,  

 vi nogle virksomheder stadig få overkompensation, mens andre med større  

 risiko må betale betydelig mere i præmie end kompensationsbeløbet.
Imidlertid  

 skulle incitamentet til at begrænse arbejdsskader blive bevaret, når alle  

 arbejdsgivere får samme beløb pr. fuldtidsansat.
 Lovforslaget skønnes ikke at medføre administrative konsekvenser.
Bemærkninger til lovforslagets enkelte bestemmelser Til § 1 Efter bestemmelsen nedsættes kompensationsbeløbet fra 1.800 kr. årligt  

 pr. fuldtidsbeskæftiget til 950 kr. årligt pr. fuldtidsbeskæftiget.
Der  

 henvises i øvrigt til de almindelige bemærkninger.
Til § 2 Det foreslås, at loven træder i kraft den 1. januar 1991. Endvidere  

 fastslås på hvilket grundlag beløbet beregnes og udbetales første gang.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget I § 42, stk. 2, 3. pkt. ændres »1.800 kr.« til:  

 »950 kr.« årligt.
 § 42. Forsikringspligtige arbejdsgivere skal overføre deres risiko  

 efter loven til et forsikringsselskab eller et forsikringsforbund, jf. § 49,  

 der er godkendt af Forsikringstilsynet.
Stk. 2. Som kompensation for udgifter til arbejdsskadeforsikring  

 ydes et beløb til virksomheder, der er registreret efter lov om  

 arbejdsmarkedsbidrag og er omfattet af lov om Arbejdsgivernes Elevrefusion.  

 Beløbet beregnes af ATP på grundlag af de samlede bidrag til ATP, som er  

 modtaget fra arbejdsgiveren i en forudgående 3 måneders periode.
Beløbet  

 udgør 1.800 kr. for hver gang, arbejdsgiveren indbetaler et beløb, der svarer  

 til fuldt bidrag efter § 15, stk. 1, 1. pkt., og stk. 2, 1. pkt., i lov om  

 Arbejdsmarkedets Tillægspension.
Stk. 3. Det i stk. 2 omhandlede beløb udbetales af toldvæsenet.  

 Socialministeren fastsætter efter forhandling med skatteministeren og  

 arbejdsministeren nærmere regler om beregning om udbetaling af beløb samt om  

 klager over afgørelser om udbetaling.
Der kan herunder fastsættes regler om,  

 at klager ikke kan indbringes for anden administrativ myndighed.
