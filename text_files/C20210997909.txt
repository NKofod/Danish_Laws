Cirkulære om organisationsaftale for jordbrugsteknologer/jordbrugsteknikere i staten samt forsøgsteknikere ved Aarhus Universitet Generelle bemærkninger 1. Skatteministeriet har den 22. november 2021 indgået medfølgende organisationsaftale med CO10  Centralorganisationen af 2010.
 2. Organisationsaftalen udgør sammen med Fællesoverenskomsten mellem Finansministeriet og Lærernes Centralorganisation og CO10 - Centralorganisationen af 2010 (LC/CO10-fællesoverenskomsten) det samlede overenskomstgrundlag.
3. Ved overenskomstforhandlingerne i 2021 er det aftalt, at organisationsaftalen pr. 1. april 2022 udvides til at omfatte personer med en professionsbachelor i jordbrug, når uddannelsen er taget med udgangspunkt i uddannelsen som jordbrugsteknolog og er en forudsætning for stillingen.
Der indføres et nyt løntrin for gruppen.
For allerede ansatte, der omfattes af det nye løntrin, modregnes der i lokalt aftalte tillæg.
 4. Organisationsaftalen har virkning fra den 1. april 2021 med mindre andet fremgår.
5. Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
Andre bemærkninger er opført forrest i cirkulæret under Generelle bemærkninger.
Uanset placeringen er bemærkningerne Skatteministeriets bemærkninger, og ikke en del af aftaleteksten.
Ikrafttræden Dette cirkulære træder i kraft den 30. november 2021, og samtidig ophæves cirkulære af 31. oktober 2019 om organisationsaftale for jordbrugsteknikere/jordbrugsteknologer i staten samt forsøgsteknikere ved Det Jordbrugsvidenskabelige Fakultet, Aarhus Universitet (Medst. nr. 074-19).
Skatteministeriet, Medarbejder- og Kompetencestyrelsen, den 30. november 2021 Peter Broe Lund Bilag 1 Organisationsaftale for jordbrugsteknologer/ jordbrugsteknikere i staten samt forsøgsteknikere ved Aarhus Universitet - Nedennævnte bestemmelser supplerer og/eller fraviger fællesoverenskomst mellem Finansministeriet og Lærernes Centralorganisation og CO10 - Centralorganisationen af 2010 (LC/CO10  fællesoverenskomsten).
§ 1. Organisationsaftalens dækningsområde Organisationsaftalen omfatter personer, der ansættes som jordbrugsteknologer eller jordbrugsteknikere, og som har gennemgået én af følgende uddannelser:
 1. Landbrugstekniker fra en af de ved Undervisningsministeriets bekendtgørelse nr. 589 af 8. juli 1993 om jordbrugsteknikeruddannelsen godkendte uddannelsesinstitutioner.
 2. Gartneritekniker fra en af de ved Undervisningsministeriets bekendtgørelse nr. 589 af 8. juli 1993 om jordbrugsteknikeruddannelsen godkendte uddannelsesinstitutioner.
 3. Jordbrugsteknolog uddannet i henhold til Uddannelses- og Forskningsministeriets bekendtgørelse nr. 1162 af 10. juli 2020 om tekniske og merkantile erhvervsakademiuddannelser og professionsbacheloruddannelser.
 4. Tidligere godkendte jordbrugsteknolog, landbrugstekniker- og gartneriteknikeruddannelser.
 Gældende med virkning fra 1. april 2022:
 5. Professionsbachelor i jordbrug i henhold til Uddannelses- og Forskningsministeriets bekendtgørelse nr. 1162 af 10. juli 2020 om tekniske og merkantile erhvervsakademiuddannelser og professionsbacheloruddannelser, når uddannelsen er taget med udgangspunkt i uddannelsen som jordbrugsteknolog og er en forudsætning for stillingen.
 Stk. 2. Organisationsaftalen omfatter personer, der inden 1. juli 1998 blev ansat som forsøgsteknikere ved Danmarks JordbrugsForskning.
 Stk. 3. Organisationsaftalen omfatter ikke jordbrugsteknologer eller jordbrugsteknikere ansat i stillinger, der er omfattet af andre kollektive overenskomster/organisationsaftaler.
 Cirkulærebemærkning til § 1:
Organisationsaftalen omfatter endvidere ikke-uddannede jordbrugsteknikere og ikke-uddannede landbrugsteknikere ansat under Ministeriet for fødevarer, landbrug og fiskeri, jf.
Finansministeriets brev af 30. august 1977.
§ 2. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet er et basislønsystem, der består af basislønninger, der kan suppleres med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Alle basislønninger er anført i årligt grundbeløb (31. marts 2012-niveau).
§ 3. Basisløn Basislønnen for jordbrugsteknologer og jordbrugsteknikere udgør 276.549 kr.
 Stk. 2. Basislønnen for forsøgsteknikere udgør 232.380 kr.
 Stk. 3. Forsøgsteknikere kan efter institutionens beslutning aflønnes som jordbrugsteknikere.
 Stk. 4. Forsøgsteknikere med jordbrugsteknikeruddannelse, ansat efter 1. april 1995, aflønnes som jordbrugsteknikere.
 Stk. 5. Basislønnen for professionsbachelorer i jordbrug, når uddannelsen er taget med udgangspunkt i uddannelsen som jordbrugsteknolog og er en forudsætning for stillingen, udgør med virkning fra 1. april 2022 321.374 kr.
 Cirkulærebemærkning til § 3:
 Jordbrugsteknologer/jordbrugsteknikere, ansat som forsøgsteknikere efter 1. april 1995 aflønnes som jordbrugsteknikere.
 Jordbrugsteknikere ansat som forsøgsteknikere før 1. april 1995 aflønnes fortsat som forsøgsteknikere.
§ 4. Pension Pensionsbidraget udgør 13,55 pct., medmindre den ansatte er omfattet af stk. 2.
 Stk. 2. For professionsbachelorer i jordbrug, når uddannelsen er taget med udgangspunkt i uddannelsen som jordbrugsteknolog og er en forudsætning for stillingen, udgør pensionsbidraget 15 pct. af de pensionsgivende løndele med virkning fra 1. april 2022.
Stk. 3. Af pensionsbidragene, jf. stk. 1 og 2, der indbetales af ansættelsesmyndigheden, anses 1/3 for at være den ansattes eget bidrag.
Lønspecifikation skal indeholde oplysning herom.
 Stk. 4. Pensionsordningen omfatter ansatte, der ikke er omfattet af anden obligatorisk pensionsordning, hvis den pågældende:
1. Er fyldt 20 år 2. Har været ansat i det offentlige i 9 måneder Stk. 5. Forsøgsteknikeres pensionsbidrag indbetales til PFA Pension.
 Stk. 6. For jordbrugsteknologer og jordbrugsteknikere ansat før den 1.maj 2015, som har valgt at forblive i Nordea Pension, indbetales pensionsbidraget fortsat til Nordea Pension.
 Stk. 7. For jordbrugsteknologers og jordbrugsteknikeres, som ikke er omfattet af stk. 6., indbetales pensionsbidrag til PFA Pension.
 Cirkulærebemærkning til § 4:
 Den ansatte har mulighed for at indbetale frivilligt bidrag, hvilket skal aftales direkte mellem den ansatte, ansættelsesmyndigheden og pensionsselskabet.
§ 5. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
Ansatte, der er ansat på baggrund af en professionsbachelor i jordbrug, når uddannelsen er taget med udgangspunkt i uddannelsen som jordbrugsteknolog og er en forudsætning for stillingen, er omfattet af reglerne om merarbejde.
§ 6. Ikrafttræden og opsigelse Organisationsaftalen har virkning fra den 1. april 2021 og kan opsiges skriftligt af parterne med 3 måneders varsel til en 31. marts, dog tidligst til den 31. marts 2024.
