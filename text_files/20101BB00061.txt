Fremsat den 18. januar 2011 af Per Clausen (EL), Line Barfod (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om total mobiltelefondækning i Danmark Folketinget pålægger videnskabsministeren hurtigt at udarbejde en plan, der sikrer 100 pct. mobilnetdækning i Danmark inden for 12 måneder.
Bemærkninger til forslaget I Danmark er der stadig mange områder, hvor der er så stor afstand mellem mobiltelefonimasterne, at det er umuligt at bruge mobiltelefon.
 Det giver en række alvorlige sikkerhedsproblemer:
 Alarmering ved ulykker, hvor der kan ikke ringes 112,  Ambulancetjenesten melder om manglende mobildækning,  Hjemmeplejens kommunikation med læger og hospitaler,  Alarmsystemer fra malkerobotter, ventilationsanlæg i svinestalde/kyllingehuse, gylletanke m.m. kan ikke fungere.
 Generelt giver den manglende mobildækning:
  Problemer for virksomheder og deres kunder og leverandører.
  Almindelig gene for borgerne ved ikke at kunne anvende mobiltelefonen i hverdagen.
 Problemerne skyldes, at videnskabsministeren ikke i aftalerne med udbyderne af mobiltelefoni har forpligtiget dem til en 100 pct. dækning af Danmarks geografiske område, men kun forpligtiget dem til en udendørs dækning (uden for bygninger), således at 95 pct. af det geografiske område er dækket og 98 pct. af befolkningen har dækning.
Det betyder, at der mange steder er huller i mobiltelefonnettet.
Dette finder Enhedslisten uacceptabelt.
Fra 2012 bør alle danskere have mulighed for at bruge mobiltelefon hvor som helst i Danmark  også indendøre.
Skriftlig fremsættelse Per Clausen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om total mobiltelefondækning i Danmark.
(Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
