Fremsat den 14. januar 2003 af Sophie  

 Hæstorp Andersen (S), Lone Møller (S),  

 Lene Garsdal (SF), Kamal Qureshi (SF),  

 Villy Søvndal (SF),  

 Naser Khader (RV) og Line Barfod (EL) Forslag til folketingsbeslutning om etablering af sundhedsrum for stofmisbrugere som et led  

 i den integrerende og skadereducerende politik på  

 narkotikaområdet Folketinget pålægger regeringen inden udgangen  

 af denne samling at fremsætte lovforslag, der etablerer de retlige  

 rammer for en videnskabelig forsøgsordning med sundhedsrum, hvor  

 stofmisbrugere uden sanktioner kan indtage medbragte stoffer under  

 overvågning af og supervision fra sundhedsfagligt personale med  

 særlig kompetence inden for omsorg og skadereduktion.
 Forsøget rettes mod de stofmisbrugere, der enten er  

 uden for behandlingssystemet eller ikke profiterer i tilstrækkelig grad  

 af den behandling de aktuelt er i, og hvis eneste aktuelle reelle alternativ  

 er at indtage deres stoffer under ekstremt uhygiejniske omstændigheder  

 med stor risiko for både liv, helbred og lemmer.  

 Førstegangsbrugere og lejlighedsvise stofmisbrugere skal være  

 udelukkede fra at benytte sundhedsrum.
Bemærkninger til forslaget Fra starten af 1990erne har der  

 været bred faglig og politisk enighed om, at der skal satses på  

 en bredspektret behandlingsindsats på narkotikaområdet.
Der er  

 behov for differentierede og individuelle behandlingstilbud.
Med den tidligere regerings narkotikapolitiske  

 redegørelse fra 1994 kom behandlingsindsatsen for alvor på  

 dagsordenen, og en betydelig udbygning af behandlingskapaciteten blev  

 indledt.
Siden er både forskningsindsatsen og behandlingsindsatsen  

 markant udbygget, og skadereduktion er grundfæstet som et bærende  

 element.
Med henblik på bl.a. at sikre en større  

 koordination skete der i 1996 en omlægning af kompetencen,  

 således at amterne fik visitationskompetencen og  

 behandlingsområdet blev markant økonomisk prioriteret.
I  

 løbet af ganske få år blev ressourceanvendelsen på  

 behandlingsområdet mere end fordoblet.
Amtskommunerne fulgte trop.
Den  

 politiske narkofølgegruppe   Agerschou-udvalget   kunne med  

 Agerschou-rapporten i 1998 konkludere, at aldrig havde vi haft så mange  

 behandlingspladser, og aldrig havde så mange været i behandling.
 På trods af denne prioriterede indsats med at  

 forbedre forholdene for stofmisbrugere og sikre afvænningspladser er  

 der stadigvæk mellem 250 og 350 narkotikarelaterede dødsfald om  

 året i Danmark.
 En meget stor gruppe stofmisbrugere lever under så  

 kummerlige vilkår på de åbne stofscener i de større  

 danske byer, at deres risiko for at dø af en overdosis eller at blive  

 smittet (og smitte andre) med alvorlige eller dødelige  

 infektionssygdomme er urimeligt og unødvendigt høj.  

 Konklusionen må være, at der er en gruppe af stofmisbrugere,  

 samfundet aktuelt ikke når, eller som aktuelt ikke i  

 tilstrækkelig grad kan profitere af indsatsen for at hjælpe  

 dem.
 Som en del af den danske indsats for at minimere de  

 skader, der følger af et langvarigt stofmisbrug, ønsker  

 forslagsstillerne derfor, at der etableres retlige rammer for en  

 forsøgsordning med sundhedsrum, hvor stofmisbrugere uden sanktioner  

 kan indtage medbragte stoffer under overvågning af og supervision fra  

 sundhedsfagligt personale med særlig kompetence inden for omsorg og  

 skadereduktion.
 Det primære mål med etablering af sundhedsrum  

 er på kort sigt at sikre hårdt belastede stofmisbrugeres  

 overlevelse samt forebygge smitte med hiv/aids, smitsom leverbetændelse  

 og andre alvorlige infektionssygdomme samt amputationer og sygdomme, der  

 giver irreversible skader på stofmisbrugeren, selv efter at vedkommende  

 har profiteret fra behandling og er blevet stoffri   sygdomme og fysiske  

 skader, der er irreversible, og som i unødvendig grad vil hindre den  

 sociale reintegration, selv når det er lykkedes stofmisbrugeren at  

 blive stoffri.
 Målsætningen er ligeledes, at det konkrete  

 møde med denne gruppe stofmisbrugere i deres allermest private  

 øjeblikke kan motivere dem til at søge behandling og/eller  

 formå at profitere af behandling, hvad enten der er tale om stoffri  

 behandling eller substitutionsbehandling.
En positiv sidegevinst, som dog ikke er et mål i sig  

 selv, er, at etablering af sundhedsrum på rette sted tilmed reducerer  

 problemer for den almindelige befolkning, der bor omkring de åbne  

 stofscener i Danmark.
Problemer med forsamlinger af stofmisbrugere, der til  

 skue for alle indtager stoffer og bortkaster brugt injektionsudstyr, kan  

 derved minimeres.
 Det understreges hermed, at sundhedsrum ikke er et  

 alternativ til den øvrige behandlingsindsats, der sigter mod at  

 gøre stofmisbrugere stoffri, men et supplement, fordi et sundhedsrum  

 vil være et sted, hvor stofmisbrugere vil kunne komme i kontakt med  

 personale, der vil kunne hjælpe vedkommende videre i  

 behandlingssystemet.
Udenlandske erfaringer med sundhedsrum Det er anslået, at der var mere end 45 sundhedsrum i  

 Europa i år 2000. Denne form for indsats er i fortsat udvikling.
Primo  

 2003 åbner endnu flere, herunder i Tyskland og Norge (Oslo). Selv om  

 sundhedsrummene fremstår forskellige, er der visse  

 fællestræk: De er offentligt godkendte; adgangen til  

 sundhedsrummene er reguleret; stofindtagelse overvåges og superviseres;  

 der er adgang til sterilt injektionsudstyr; der er særligt uddannet  

 personale til varetagelse af øjeblikkelig genoplivning ved overdosis;  

 der er adgang til forebyggelse og primær sundhedshjælp og -pleje  

 samt formidling af og visitation til behandlingstilbud  

 (substitutionsbehandling, stoffri behandling). Dertil har de alle til  

 fælles, at handel med og overdragelse af narkotika er forbudt.
Flere  

 sundhedsrum har ligeledes en række supplerende tilbud som adgang til  

 mad og drikke, bad og mulighed for tøjvask.
Erfaringerne fra Schweiz, Holland, Tyskland og Australien  

 viser, at sundhedsrum kan være med til at nedbringe antallet af  

 dødsfald som følge af overdosis.
I Frankfurt faldt antallet af  

 overdoser fra 150 til 30 i løbet af de første 4 år, hvor  

 der var etableret sundhedsrum.
I de schweiziske sundhedsrums første 10  

 år skete der ikke et eneste dødsfald.
Det er ligeledes  

 dokumenteret, at man har været i stand til præcist at nå  

 den definerede stærkt udsatte målgruppe og i  

 bemærkelsesværdig høj grad har haft succes med at motivere  

 denne gruppe til at indgå i behandling.
Dermed har sundhedsrum  

 været medvirkende til at sikre de første skridt mod en egentlig  

 rehabilitering af hidtil behandlingsresistente stofmisbrugere.
 Sundhedsrummene fungerer generelt med succes i et  

 samarbejde mellem lokalsamfundet, de lokale myndigheder og politiet.  

 Forstyrrelse af den offentlige orden er reduceret, antallet af  

 overdosisdødsfald og komplikationer ved ikkefatale overdoser er  

 reduceret, risikoadfærd i forhold til smittespredning er reduceret, og  

 brugernes fysiske og sociale funktionsniveau er øget.
 Sundhedsrummene har medvirket til at give stofmisbrugerne  

 bedre livsbetingelser, fordi de både kan få udleveret kanyler og  

 andet udstyr, som de behøver for at kunne injicere deres stoffer, og  

 samtidig kan få hjælp og støtte fra sundhedsrummenes  

 personale.
De internationale konventioner Det har vakt bekymring, at der er rejst tvivl om, hvorvidt  

 det er muligt at oprette sundhedsrum uden at komme i konflikt med de  

 internationale konventioner om bekæmpelse af narkotika, som Danmark har  

 tiltrådt.
Aktiviteter, der strider imod konventionernes hensigter og  

 mål, må ikke tolereres i lande, der har underskrevet  

 konventionerne.
De tre vigtigste konventioner er konventionen om narkotika af  

 1961(enkelt-konventionen), konventionen om psykotrope substanser af 1971 og  

 konventionen mod illegal handel af 1988.
 Flere lande har ud fra ønsket om at oprette  

 sundhedsrum undersøgt det juridiske grundlag for sundhedsrum meget  

 omhyggeligt.
Der har imidlertid ikke været juridiske problemer  

 med etablering af sundhedsrum i de lande, der har ratificeret og  

 tiltrådt de samme konventioner som Danmark.
Konventionerne i sig selv  

 forpligter således ikke stater til at straffe stofmisbrugere for  

 besiddelse af narkotika til eget brug.
Ligeledes har det været  

 vurderingen, at sundhedsrum, der har til formål at give stofmisbrugere  

 et mere værdigt liv med færre komplikationer ved først og  

 fremmest at yde overlevelseshjælp og sikre de bedst mulige betingelser  

 og forudsætninger for social reintegration og rehabilitering, ikke  

 strider imod de internationale konventioner.
Konventionerne forhindrer således ikke, at man  

 indretter særlige steder, hvor narkotika kan indtages, så  

 længe dette ikke sker med et rekreativt sigte, som det tidligere er set  

 i forhold til Schweiz fik i 1999 udarbejdet en grundig  

 undersøgelse af spørgsmålet, foretaget af Swiss Institute  

 of Comparative Law.
 Her slås det fast, at de internationale konventioner  

 ikke omtaler sundhedsrum direkte, og at definitionen af sundhedsrummene har  

 afgørende betydning for deres status i forhold til de internationale  

 konventioner: Hvis sundhedsrum således medvirker til rehabilitering og  

 social reintegration af stofmisbrugere og reducerer menneskelig lidelse,  

 så er der i ifølge Swiss Institutute of Comparative Law intet i  

 de internationale konventioner, der forbyder, at man etablerer dem,.
En betingelse for dette er, at der ikke foregår salg  

 i sundhedsrum, men alene indtages stoffer, der alligevel ville være  

 blevet indtaget, og at der er lagt vægt på den forebyggende og  

 skadereducerende indsats.
I flere lande, herunder i Norge, hvor  

 forsøgsordning med sundhedsrum netop er vedtaget, lægges der  

 afgørende vægt på, at overlevelseshjælp til enhver  

 tid må gives forrang.
 Dertil kommer, at praksisudvikling udgør et  

 væsentligt fortolkningsbidrag i folkeretten.
Indretning af sundhedsrum Indretningen af sundhedsrum vil kunne foregå i  

 amtsligt regi ud fra nogle nationale retningslinjer, som beskrevet nedenfor:
For det første er det ikke forslagsstillernes hensigt, at  

 sundhedsrum skal være et åbent tilbud til alle mennesker, der  

 blot ønsker at eksperimentere med narkotika.
Det er målrettet  

 til hårdt belastede narkomaner, der har været igennem  

 behandlinger uden succes, og hvis aktuelle reelle alternativ er at indtage  

 deres stoffer på gaden eller andre steder, hvor det er muligt.
 For det andet forudsætter et offentligt sundhedsrum en  

 midlertidig registrering af brugerne (køn, alder, stofkarriere,  

 medbragt stof, behandlingsmæssig status etc.), der skal bruges i  

 videnskabeligt øjemed som forudsætning for evalueringen af  

 forsøget.
 For det tredje må personalet ikke direkte hjælpe med  

 indtagelsen af ulovlige narkotika.
Et forslag kan være at indrette sundhedsrum  

 således, at der først er et venteværelse, hvor den  

 midlertidige registrering af data kan finde sted, og hvor der er  

 socialpædagogisk personale.
Dertil kommer et rum, hvor de narkotiske  

 stoffer indtages, og hvor der er sundhedsfagligt personale, der dels kan  

 overvåge indtaget af narkotika og eventuelt yde akut  

 overlevelseshjælp og dels kan undervise stofmisbrugeren i, hvordan  

 narkotikummet indtages uden skader.
Det er en fordel, hvis sundhedsrummet etableres i  

 tilknytning til et værested, hvor stofmisbrugerne kan få mulighed  

 for en kop kaffe, et billigt måltid og et bad.
Værestedet skal  

 danne rammen om det socialpædagogiske arbejde og blandt andet oplyse om  

 behandlingsmuligheder og yde hjælp til stofmisbrugere, der  

 ønsker rådgivning om bolig, sociale tilbud eller andet.
 Personalet skal være uddannet, så det  

 øjeblikkeligt kan tage hånd om særlig udsatte  

 stofmisbrugere, f.eks. gravide eller syge stofmisbrugere, og hjælpe dem  

 ved at henvise til den relevante hjælp.
Evaluering Forsøget skal evalueres i forhold til:
Tilfredsheden hos brugerne af sundhedsrummet, de  

 pårørende og borgerne i nærområdet, samt evnen til  

 at nedbringe antallet af overdoser, forbedre sundhedstilstanden og få brugerne i behandling.
 Afrapportering sker til de ansvarlige myndigheder i  

 kommunen/amtskommunen.
 Sundhedsstyrelsen er ansvarlig for at udarbejde de  

 nærmere retningslinjer for evalueringen, så der opnås  

 ensartede og sammenlignelige evalueringer i alle forsøg og der sker en  

 opsamling af resultaterne med henblik på vurdering af den samlede  

 forsøgsordning i Folketinget.
 Den samlede forsøgsordning vurderes af Folketinget  

 efter en toårig periode.
Økonomi Forslaget sigter alene efter at få etableret de  

 retlige rammer for sundhedsrum, ligesom det er sket i det norske og det  

 australske parlament.
Forslaget medfører derfor ingen  

 økonomiske udgifter for staten ud over den formentlig begrænsede  

 udgift til Sundhedsstyrelsens udarbejdelse af de nærmere retningslinjer  

 for evaluering og opsamling af forsøgsresultaterne.
Det bliver op til amterne selv at beslutte etablering og  

 finansiering af sundhedsrum ud fra de ovenfor nævnte retningslinjer.  

 Dette betyder naturligvis, at der ikke umiddelbart etableres sundhedsrum alle  

 relevante steder i Danmark, men enkelte forsøg vil også kunne  

 bidrage med konkret erfaring og videnskabelig dokumentation i fremtiden.
Der  

 henvises blandt andet til det faktum, at Københavns Kommune har afsat  

 2 mio. kr. på budgettet for 2003 til at gennemføre et  

 forsøg med sundhedsrum.
Skriftlig fremsættelse Sophie Hæstorp Andersen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om etablering af  

 sundhedsrum for stofmisbrugere som et led i den integrerende og  

 skadereducerende politik på narkotikaområdet.
(Beslutningsforslag nr.
B 68).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
