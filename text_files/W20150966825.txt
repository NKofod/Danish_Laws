Ligebehandlingsnævnets afgørelse om køn - forskellige priser - parts- og vidneforklaringer J. nr. 2013-6811-61286 Et diskotek havde en medlemsklub, der gav rabat på entréprisen.
Da klager mødte op på diskoteket, fik han at vide, at man ikke længere kunne have medlemsskab som mand.
Indklagede gjorde gældende, at der er cirka lige mange mænd og kvinder i databasen, og at eneste optagelseskrav er, at man er over 18 år.
 Da sagen kun kunne afgøres ved parts- og vidneforklaringer, kunne nævnet ikke behandle sagen.
 Klagen drejer sig om påstået forskelsbehandling på grund af køn i forbindelse med en natklubs tilbud om medlemskab.
Ligebehandlingsnævnets afgørelse Ligebehandlingsnævnet kan ikke behandle klagen, da en afgørelse af, om klager er blevet forskelsbehandlet på grund af køn, kræver bevisførelse i form af mundtlige parts- og vidneforklaringer.
Sagsfremstilling Det fremgår af den indklagede natklubs hjemmeside, at alle kan blive medlemmer.
Det eneste, der er påkrævet er, at man først "liker" natklubbens hjemmeside på facebook og derefter tilmelder gruppen på facebooksiden.
Parternes bemærkninger Klager gør opmærksom på, at entréprisen er 200 kr. for medlemmer og 250 kr. for ikke medlemmer.
Klager forklarer, at han den 14. december 2013 klokken et om natten ville ind på den indklagede natklub sammen med sin ven.
De fik ved døren at vide, at man ikke længere kunne have medlemskab som mand, og at de måtte betale 250 kr. for at komme ind.
 Dette er tydelig diskrimination.
 Indklagede afviser, at der har fundet nogen form for kønsforskelsbehandling sted.
 De har en ordning, hvor man som medlem kan komme billigere ind på deres klub.
Man kan blive medlem ved at tilmelde sig på Facebook.
Det eneste krav der stilles for at kunne blive medlem er, at man er over 18 år.
 Klubben har en database på 30.000 medlemmer, hvoraf halvdelen er mænd.
Ligebehandlingsnævnets bemærkninger og konklusion Der er uenighed om, hvorvidt det kun var kvinder, der kunne være eller blive medlemmer af den indklagede natklub.
 Ligebehandlingsnævnet finder, at dette kun kan afklares efter bevisførelse i form af mundtlige parts- og vidneforklaringer.
 Da en sådan bevisførelse ikke kan ske ved nævnet, men må ske ved domstolene, kan Ligebehandlingsnævnet ikke behandle sagen.
