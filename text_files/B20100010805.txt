Bekendtgørelse om friplads og stipendium til visse udenlandske studerende ved erhvervsakademiuddannelser og professionsbacheloruddannelser I medfør af § 2, stk. 1, i lov nr. 1507 af 27. december 2009 om friplads og stipendium til visse udenlandske studerende ved erhvervsakademiuddannelser og professionsbacheloruddannelser, fastsættes:
 § 1. Erhvervsakademier, professionshøjskoler, ingeniørhøjskoler samt medie- og journalisthøjskolen kan tildele hele eller delvise fripladser uden stipendium eller med helt eller delvist stipendium til højt kvalificerede udenlandske studerende ved erhvervsakademiuddannelser og professionsbacheloruddannelser, som ikke efter andre regler har krav på ligestilling med danske statsborgere, for så vidt angår de økonomiske vilkår for optagelsen på uddannelsen.
 Stk. 2. Friplads og stipendium skal tildeles højt kvalificerede udenlandske studerende i overensstemmelse med institutionens internationaliseringsstrategi.
 § 2. Institutionerne fastsætter en procedure for ansøgning om og tildeling af friplads og stipendium til udenlandske studerende.
 Stk. 2. En fuld friplads svarer til summen af undervisningstaxametertilskud, bygningstaxametertilskud og fællesudgiftstaxametertilskud til den heltidsuddannelse inkl. moms, der gives friplads til, jf. § 24 i lov om professionshøjskoler for videregående uddannelser, § 24 i lov om erhvervsakademier for videregående uddannelser, § 32 i lov om erhvervsakademiuddannelser og professionsbacheloruddannelser.
 Stk. 3. Ved tildeling af delvis friplads skal egenbetalingen udmåles som differencen mellem fuld og delvis friplads.
Stk. 4. Et fuldt stipendium svarer til summen af gældende sats for statens uddannelsesstøtte for udeboende studerende og SU-lån.
Uddannelsesinstitutionen kan øge stipendiet, hvis særlige forhold gør sig gældende, fx at den studerende som følge af handicap har særlige økonomiske behov, som kan begrunde et større stipendium til dækning af leveomkostninger.
 Stk. 5. Helt eller delvist stipendium udbetales af institutionen forud i månedlige rater.
 § 3. Institutionerne standser udbetaling af stipendium til udenlandske studerende, hvis grundlaget for tildeling af friplads og stipendium er bortfaldet, jf. § 1, stk. 2-4, i lov om friplads og stipendium til visse udenlandske studerende ved erhvervsakademiuddannelser og professionsbacheloruddannelser.
 Stk. 2. Institutionerne standser endvidere udbetaling af stipendium til studerende, hvis den studerende ikke opfylder krav om studieaktivitet, jf. reglerne herom.
 Stk. 3. Institutionerne kan kræve uberettiget udbetalt stipendium tilbagebetalt fra udenlandske studerende.
 § 4. De udenlandske studerende, der tildeles hel eller delvis friplads uden stipendium eller med delvist eller helt stipendium, skal opfylde adgangs- og optagelseskravene til den pågældende uddannelse, jf. bekendtgørelsen om adgang, indskrivning og orlov mv. ved visse videregående uddannelser (Undervisningsministeriets adgangsbekendtgørelse).
 § 5. Undervisningsministeriet fordeler midler til fripladser og midler til stipendier til udenlandske studerende mellem erhvervsakademier, professionshøjskoler, ingeniørhøjskoler og medie- og journalisthøjskolen på baggrund af den på finansloven fastsatte ramme.
 Stk. 2. Fordeling af midler til fripladser og stipendier sker ud fra følgende kriterier:
 1) 50 % af den samlede ramme fordeles på baggrund af institutionernes størrelse målt ved institutionernes forholdsmæssige andel af udbetalte undervisningstaxametertilskud for erhvervsakademiuddannelser og professionsbacheloruddannelser.
 2) 25 % af den samlede ramme fordeles på baggrund af udbetalte internationaliseringstilskud.
 3) 25 % af den samlede ramme fordeles på baggrund af den faktiske studieaktivitet for udenlandske betalingsstuderende og udenlandske friplads- og stipendiestuderende ved uddannelsesinstitutionen.
 § 6. Institutionerne administrerer selv tildelte midler til fripladser og stipendier samt afrapporterer på forbrug efter gældende regnskabsbekendtgørelse, jf. herved også § 7, stk. 3 og 4.
Stk. 2. Uddannelsesinstitutionerne kan maksimalt videreføre uforbrugte midler til fripladser og stipendier i op til tre år.
Herefter tilbagebetales uforbrugte midler til Undervisningsministeriet.
 § 7. Bekendtgørelsen træder i kraft 1. februar 2010.
 Stk. 2. Bekendtgørelse nr. 160 af 6. marts 2008 om stipendier til visse udenlandske studerende ved korte og mellemlange videregående uddannelser inden for Undervisningsministeriets område ophæves, jf. dog stk. 5.
 Stk. 3. Den 1. februar 2010 overgår administrationen af fripladser og stipendier, som er tildelt udenlandske studerende ved erhvervsakademier, professionshøjskoler, ingeniørhøjskoler samt medie- og journalisthøjskolen før 1. februar 2010, til uddannelsesinstitutionerne, jf. dog stk. 5.
 Stk. 4. Administration af fripladser og stipendier tildelt før 1. februar 2010 sker i overensstemmelse med det tilsagn, der er givet den enkelte studerende, samt efter reglerne i lov om friplads og stipendium til visse udenlandske studerende ved erhvervsakademiuddannelser og professionsbacheloruddannelser og denne bekendtgørelse.
 Stk. 5. Den i stk. 2 nævnte bekendtgørelse forbliver i kraft for de studerende, der inden den 1. februar 2010 er tildelt friplads og stipendium til en erhvervsakademiuddannelse eller en professionsbacheloruddannelse, som udbydes af et universitet.
