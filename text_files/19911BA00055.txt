Nr BSF 55 Forslag til folketingsbeslutning Folketingsbeslutning om iværksættelse af  

 Aktion Grøn Energi Fremsat af Bilgrav-Nielsen (RV) Lone Dybkjær (RV) Marianne Jelved (RV) den 30. januar 1992 Vedtaget ved anden (sidste) behandling den 5. maj 1992 Folketinget opfordrer regeringen til inden den 1. september 1992 for Folketinget at fremlægge en aktionsplan for effektiv udnyttelse af alle tilgængelige biobrændsler i Danmark.
 Gennemførelse af en sådan aktionsplan vil medføre store miljømæssige og  

 økonomiske fordele, bl.a. fordi kulimport og kulforbrug nedsættes, og  

 skovbrugets og landbrugets afsætning til energiformål forøges.
 Aktionsplanens hovedindhold skal være:
 1. Biogasanlæg godkendes umiddelbart, for så vidt der ikke er tale om brud  

 på forudsætningerne bag de regionale gasselskabers lånelofter i aftalen af  

 20. marts 1990. Endvidere forhandles der om placering af forsøgsanlæg med  

 henblik på afprøvning af mulighederne for benyttelse af renset biogas i dele  

 af naturgasnettet, ligesom der gennemføres en undersøgelse af perspektivet i  

 ren elproduktion baseret på biogas.
 2. Konverteringen af olie- og kulfyrede fjernvarmeværker uden for det  

 kollektive forsyningsområde til brug af biobrændsler fremskyndes, og der  

 gennemføres forsøg med kraftvarmeanlæg baseret på biobrændsler.
 3. For så vidt angår ældre kulfyrede enheder på de centrale kraftværker  

 opfordres Elkraft og Elsam til at intensivere forsøgene med henblik på  

 anvendelse af halm eller flis i større mængder på egnede kraftværksenheder.  

 Alternativt kan naturgas komme på tale i forbindelse med bl.a.  

 levetidsforlængelse af sådanne enheder.
 4. Nye centrale kraftværker efter 1998 skal under hensyntagen til  

 elselskabernes forpligtelse til at gennemføre de kompenserende  

 brændselsomlægninger fra kul til naturgas og biomasse, der i perioden frem  

 til 2005 er nødvendige for at fastholde målsætningen om reduktion af  

 CO2-udledningen med 20 pct., så vidt muligt anvende halm og/eller flis,  

 alternativt naturgas.
5. Der iværksættes et intensivt forsknings- og udviklingsprogram med det  

 formål at udvikle forgasningsteknologien vedrørende biobrændsler.
I denne  

 sammenhæng pålægges Elkraft og Elsam at etablere et fælles anlæg til  

 forgasning af kul, flis, halm og eventuelt affald.
 6. Industriel anvendelse af halm søges fremmet mest muligt.
Oprindeligt fremsat forslag Folketinget opfordrer regeringen til snarest - og senest den 15. maj 1992 - for Folketinget at fremlægge en aktionsplan for effektiv udnyttelse af alle tilgængelige biobrændsler i Danmark.
 Gennemførelse af en sådan aktionsplan vil medføre store miljømæssige og  

 økonomiske fordele, bl.a. fordi kulimport og kulforbrug nedsættes og  

 skovbrugets og landbrugets afsætning til energiformål forøges.
 Aktionsplanens hovedindhold skal være:
 1. Biogasanlæg godkendes, uanset om de ligger uden for eller inden for  

 naturgasområdet.
 2. Konvertering af olie- og kulfyrede fjernvarmeværker uden for det  

 kollektive forsyningsområde til brug af biobrændsler fremskyndes.
 3. Ældre kulfyrede enheder på de centrale kraftværker skal, hvor det er  

 praktisk muligt, ombygges til at anvende halm og/eller flis, alternativt  

 naturgas.
 4. Eventuelle nye centrale kraftværker skal så vidt muligt anvende halm  

 og/eller flis, alternativt naturgas.
5. Der iværksættes et intensivt forsknings- og udviklingsprogram med det  

 formål at udvikle forgasningsteknologien vedrørende biobrændsler.
I denne  

 sammenhæng pålægges elsammenslutningerne Elkraft og Elsam at etablere et  

 fælles anlæg til forgasning af kul, flis, halm og eventuelt affald.
 6. I det omfang, der ikke med iværksættelsen af aktiviteterne i punkterne  

 1-5 er skabt udnyttelsesmuligheder for det tilgængelige potentiale på  

 biobrændselsområdet, åbnes der mulighed for, at et nødvendigt antal  

 velplacerede decentrale kraftvarmeværker i naturgasområder kan anvende  

 biobrændsler.
 7. Der iværksættes et omfattende program for forsøg med dyrkning af  

 energiafgrøder.
Bemærkninger til forslaget Almindelige bemærkninger Beslutningsforslagets hovedhensigt er, at der i forlængelse af  

 »Energi 2000« med den tilhørende aftale af 20. marts 1990 om øget  

 anvendelse af bl.a. biobrændsler og i overensstemmelse med anbefalingerne i  

 VE-handlingsplanen fra december 1991 nu iværksættes en aktion for effektiv  

 udnyttelse af alle tilgængelige biobrændsler i Danmark.
Det er betydelige mængder af biobrændsler, der årligt vil være til  

 rådighed for udnyttelse til energiformål.
Således skønnes der at være ca. 2,5  

 mio. tons uudnyttede halmmængder til rådighed - selv i dårlige høstår.
Der  

 skønnes endvidere at være en stor uudnyttet mængde træflis til rådighed.
 Sammenlagt skønnes halm- og træflisressourcerne at udgøre en energimængde  

 på ca. 45 PJ/år - svarende til 5-6 pct. af Danmarks samlede energiforbrug.
På biogasområdet er der gennem de etablerede anlæg opnået meget positive  

 resultater, hvilket har medført en stigende interesse for disse anlæg i  

 landbruget og i industrien.
Her skønnes at være ca. 28 PJ/år.
 Disse betydelige mængder af biobrændsler vil yderligere kunne forøges  

 bl.a. ved dyrkning af de såkaldte energiskove.
Bemærkninger til forslagets enkelte punkter Ad 1 Gennem Koordineringsudvalget for Biogasfællesanlæg er der indhøstet så  

 kontante og positive erfaringer, at en generel blåstempling af biogasanlæg nu  

 bør finde sted.
Derfor foreslås det, at godkendelse af biogasanlæg placeret  

 såvel inden for som uden for naturgasområder bør finde sted.
Samspillet med  

 naturgassen vil i mange tilfælde være hensigtsmæssig.
I det lange perspektiv  

 vil biogas i et vist omfang kunne erstatte naturgas.
Ad 2 Konvertering af olie- og kulfyrede fjernvarmeværker uden for det  

 kollektive forsyningsområde skal fremskyndes.
 Hvis der herved opstår væsentlige stigninger i varmeprisen, bør der gennem  

 den vedtagne lov om støtte til udnyttelse af decentral kraftvarme gives  

 anlægsstøtte.
Ad 3 En del af de ældre enheder på de centrale kraftværker skal, hvor det er  

 praktisk muligt, ombygges til at anvende halm og/eller flis.
Ved at lade flis  

 og halm fortrænge kul opnås den største miljøgevinst.
Er det af tekniske  

 eller pladsmæssige grunde ikke muligt at anvende flis og halm, skal naturgas  

 foretrækkes som brændsel.
Ad 4 Om der i den nærmeste fremtid er behov for etablering af nye centrale  

 kraftværksenheder, må bero på, hvor store elbesparelser det er muligt at opnå  

 ved en samlet og intensiv indsats.
Endvidere må muligheden for udnyttelse af  

 restpotentialet for decentral kraftvarme på eksisterende og nye  

 fjernvarmemarkeder i industrien og på institutioner m.v. samt på eksisterende  

 og kommende blokvarmecentraler udnyttes fuldt ud.
Ligeledes skal det mulige  

 vindkraftpotentiale, som kan etableres med fuld hensyntagen til naturområder,  

 etableres.
Hvis der herefter skønnes at være behov for ny  

 elproduktionskapacitet, skal denne etableres i form af kraftvarmeværker  

 baseret på biobrændsler.
Er der tekniske eller andre hindringer herfor, skal  

 ny elkapacitet tilvejebringes ved etablering af gasfyrede combianlæg.
Ad 5 Igangværende og nye forsøg med forgasning af kul, flis, halm og affald  

 tilføres øgede midler.
Samtidig pålægges det elsammenslutningerne Elkraft og  

 Elsam at etablere et fælles anlæg i stor skala til forgasning af kul, flis,  

 halm og affald.
Ad 6 Hvis det viser sig nødvendigt for at opnå fuld udnyttelse af det  

 tilgængelige potentiale på biobrændselsområdet at udpege et antal  

 velplacerede decentrale kraftvarmeværker i naturgasområdet til  

 biobrændselsanvendelse, skal staten dække det pågældende regionale  

 gasselskabs økonomiske tab herved.
Ad 7 Med henblik på vurdering af energiafgrøders mulige værdi på det fremtidige  

 energimarked iværksættes et forsøgsprogram i stor skala med dyrkning af  

 energiafgrøder.
