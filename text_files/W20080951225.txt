Udeblivelse fra møde om jobplan, manglende meddelelse om adresseændring, rådighed, tilbagebetaling, uagtsomhed Ankenævnet har behandlet Deres klage på møde den 2008.
Nævnet traf denne A F G Ø R E L S E De stod ikke til rådighed for arbejdsmarkedet i perioden 29. august 2006 til og med den 30. august 2006 og har derfor modtaget dagpenge med urette.
 De skal betale dagpenge udbetalt i ovennævnte periode tilbage til a-kassen.
 De har handlet uagtsomt, men De skal ikke have en karantæne på 37 timer.
 Ankenævnet ændrer således Arbejdsdirektoratets afgørelse af den 18. september 2007 vedrørende perioden for den manglende rådighed, størrelsen af det beløb som skal tilbagebetales og karantænen, men tiltræder Arbejdsdirektoratets afgørelse for så vidt angår tilbagebetalingspligten.
B E G R U N D E L S E Ankenævnet har lagt til grund, at  AF den 29. august 2006 sendte Dem et brev, hvori De blev bedt om at møde til en samtale om udarbejdelse af en jobplan den 5. september 2006,  De ikke modtog indkaldelsen, da De ikke havde fået meddelt varig adresseændring til AF,  De den 1. november 2005 flyttede fra xxx til xx,  AF registrerede Deres nye adresse den 31. august, og De har fået udbetalt dagpenge i ugerne 44-50/2005 og i ugerne 31-35/2006.
Rådighed Der kan efter reglerne om arbejdsløshedsforsikring kun udbetales dagpenge til et medlem, der står til rådighed for arbejdsmarkedet.
Det er blandt andet en forudsætning for at kunne anses for at stå til rådighed for arbejdsmarkedet, at medlemmet kan overtage arbejde ved arbejdstids begyndelse, dagen efter at arbejdet er formidlet af AF, a-kassen eller anden aktør.
Et medlem skal endvidere kunne møde til samtaler, kontaktforløb og tilbud i henhold til lov om aktiv beskæftigelsesindsats dagen efter, at medlemmet har modtaget indkaldelse hertil fra AF eller anden aktør.
Heri ligger et krav om, at medlemmet skal kunne modtage post dagen efter afsendelse.
 Ankenævnet finder, at De ikke kan anses for at stå til rådighed i perioden 29. august 2006 til og med den 30. august 2006.
 Ankenævnet har i den forbindelse lagt vægt på, at De ikke har givet AF besked om, at De flyttede fra xxx, til xx, og at AF først registrerede Deres nye adresse den 31. august 2006. Det er ikke tilstrækkeligt at meddele adresseændring til a-kassen.
 Ankenævnet finder herefter, at De ikke stod til rådighed i ovennævnte periode, da De ikke har givet AF de oplysninger, der er nødvendige for at kunne modtage post dagen efter afsendelsen.
Tibagebetaling Et medlem, som uberettiget har modtaget dagpenge, skal betale ydelsesbeløbet tilbage til a-kassen, hvis medlemmet har givet a-kassen urigtige oplysninger eller har fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelsen af beløbet var uberettiget.
Ankenævnet finder, at der er grundlag for at kræve det med urette udbetalte beløb tilbage.
De skal derfor tilbagebetale ydelser udbetalt i perioden 29. august 2006 til og med den 30. august 2006.
 Ankenævnet har herved lagt vægt på, at De burde have indset, at retten til modtagelsen af ydelser var afhængig af, at også AF havde Deres adresse, således at De kunne formidles arbejde eller møde til samtaler eller aktiviteter.
Sanktion Et medlem skal ved uagtsomhed have en sanktion på højst 37 timer.
 Der er tale om uagtsomhed, når et medlems handling eller undladelse ikke er sket bevidst, men alene kan bebrejdes den pågældende, fordi denne burde have indset, at handlingen eller undladelsen kunne medføre, at der blev udbetalt ydelser med urette.
 Der skal endvidere gives en sanktion for uagtsomhed i situationer, hvor medlemmet bør vide, at AF/a-kassen skal oplyses om forhold, der har betydning for retten til ydelser.
 Ankenævnet har herved lagt vægt på, at De var blevet vejledt om, at De skulle sikre, at både a-kassen og AF havde Deres bopælsadresse, og De burde have indset, at De var forpligtet til at meddele adresseændringen til AF, således at AF var bekendt med den adresse, hvor det var muligt at komme i kontakt med Dem.
 De har således handlet uagtsomt.
 De skal imidlertid ikke have en effektiv karantæne, da det beløb, som De ved uagtsomhed har fået ikke udgør mere end 2 gange den maksimale dagpengesats for fuldtidsforsikrede på konstateringstidspunktet.
R E G L E R Ankenævnet henviser til  §§ 62, stk. 1, nr. 4, 86, stk. 1 og 87, stk. 2 i lov om arbejdsløshedsforsikring m.v., jf. lovbekendtgørelse nr. 874 af 11. september 2005,  §§ 3, stk. 1, 7, stk. 1 og 3 og 11, stk. 1 i Arbejdsdirektoratets bekendtgørelse nr. 516 af 17. juni 2003 om rådighed, og  §§ 3, stk. 1-3 og 7, stk. 1-3 i Arbejdsdirektoratets bekendtgørelse nr. 470 af 4. juni 2003 om sanktion til medlemmer af en a-kasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
xxx Arbejdsdirektoratet, Stormgade 10, Postboks 1103, 1009 København K Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005 § 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i kontaktforløb og tilbud efter lov om en aktiv beskæftigelsesindsats, og 4) giver arbejdsformidlingen de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
 .
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, arbejdsformidlingen og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
Kapitel 13 Tilbagebetaling og sanktioner § 86. Et medlem, som uberettiget har modtaget dagpenge eller andre ydelser fra kassen, skal betale ydelsesbeløbet tilbage, hvis medlemmet har givet kassen urigtige oplysninger eller fortiet omstændigheder, der er af betydning for retten til ydelserne, eller hvis medlemmet i øvrigt indså eller burde have indset, at modtagelse af beløbet var uberettiget.
Godtgørelse efter lov om godtgørelse ved deltagelse i erhvervsrettet voksen- og efteruddannelse er ikke omfattet af bestemmelsen.
§ 87. Har et medlem gjort sig skyldig i svig eller forsøg på svig over for kassen, kan direktøren for Arbejdsdirektoratet bestemme, at medlemmet skal gennemgå en effektiv karantæne på mindst 74 og højst 962 timer.
Hvis beløbet, der er udbetalt eller søgt udbetalt med urette, højst svarer til 5 gange dagpengenes højeste beløb for en uge, jf. § 47, træffer arbejdsløshedskassen dog afgørelse.
Er medlemmet tidligere pålagt en sanktion for svig, kan direktøren bestemme, at pågældende slettes som medlem af kassen, hvis den seneste forseelse er begået mindre end 5 år efter den første administrative afgørelse i den tidligere sag.
Et medlem, som slettes af kassen, kan genoptages som nyt medlem.
 Stk. 2. Har et medlem gjort sig skyldig i anden forseelse over for kassen, kan kassen bestemme, at medlemmet skal gennemgå en effektiv karantæne på højst 37 timer.
 ..
 Stk. 8. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelse af stk. 1-7.
Arbejdsdirektoratets bekendtgørelse nr. 516 af 17. juni 2003 om rådighed § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
Overtagelse af arbejde § 7. Et medlem skal kunne overtage arbejde ved arbejdstids begyndelse dagen efter, at arbejdet er formidlet af AF, a-kassen eller anden aktør.
 Stk. 2. Kravet om varslet kan fraviges for et medlem, hvis AF eller a-kassen på forhånd har orienteret medlemmet herom.
 Stk. 3. Medlemmet skal kunne møde til samtaler, kontaktforløb og tilbud i henhold til lov om en aktiv beskæftigelsesindsats dagen efter, at medlemmet har modtaget indkaldelse hertil fra AF eller anden aktør.
Konsekvenser § 11. Et medlem kan ikke få dagpenge, så længe medlemmet ikke har bopæl og opholder sig i Danmark, jf. § 4, ikke er tilmeldt AF, jf. § 6, eller ikke kan overtage arbejde, jf. §§ 7-9.
 Stk. 2. A-kassen kan ud fra en konkret rådighedsvurdering, jf. § 24, træffe afgørelse om, at medlemmet skal opfylde et arbejdskrav, jf. § 32, for igen at kunne få dagpenge.
Arbejdsdirektoratets bekendtgørelse nr. 470 af 4. juni 2003 om sanktion til medlemmer af en a-kasse § 3. Sanktionen ved svig og uagtsomhed er en effektiv karantæne bortset fra gentagelsestilfælde, jf. § 6.
 Stk. 2. En effektiv karantæne betyder, at retten til ydelser, bortset fra VEU-godtgørelse og feriedagpenge, falder bort for et antal timer, hvor medlemmet ellers ville have ret til ydelser fra a-kassen.
 Stk. 3. En effektiv karantæne træder i kraft fra konstateringstidspunktet.
 Stk. 4. Er en karantæne ikke udstået senest 2 år efter, den er trådt i kraft, bortfalder den.
Stk. 5. Er et medlem pålagt flere karantæner i medfør af §§ 5 og 7, skal den karantæne, der forældes først, afvikles først.
En karantæne efter §§ 5 og 7 kan ikke afvikles i perioder, hvor et medlem afvikler karantæne fastsat efter lov om arbejdsløshedsforsikring m.v. (loven) § 63, stk. 5, § 68, stk. 5, eller § 78, stk. 6.
Uagtsomhed § 7. Ved uagtsomhed skal et medlem have en effektiv karantæne.
Karantænen kan højst være på 37 timer.
 Stk. 2. Har et medlem ved uagtsomhed fået et beløb, der højst udgør 25 gange den maksimale dagpengesats for fuldtidsforsikrede på konstateringstidspunktet, skal medlemmet have en effektiv karantæne på 20 timer.
 Stk. 3. Har et medlem ved uagtsomhed fået et beløb, der højst udgør 2 gange den maksimale dagpengesats for fuldtidsforsikrede på konstateringstidspunktet, skal medlemmet ikke have nogen effektiv karantæne.
