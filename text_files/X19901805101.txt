Bindende forhåndsbesked.
Skatteyder flyttede til Tyskland for at drive  

 selvstændig virksomhed, medens hustruen blev boende i familiens bolig i  

 Danmark.
Fuld skattepligt til Danmark opretholdt Ligningsrådet blev anmodet om bindende forhåndsbesked om følgende:
 Vil skatteyder ved fraflytning til Tyskland, forårsaget af arbejdsmæssige  

 grunde, blive anset for bosat der, sammenholdt med, at den hidtidige bolig i  

 Danmark opretholdes og beboes af hustruen.
 Sagens omstændigheder var følgende:
Spørgeren og hans hustru er begge tyske statsborgere og har siden 1983  

 været bosat i Danmark.
Spørgeren har drevet forretning som  

 virksomhedskonsulent såvel i Tyskland som i Danmark, idet han har haft et  

 kontor i Kiel, medens virksomheden udenfor Tyskland har været drevet gennem  

 et selskab med hjemsted i Danmark, hvor hustruen ligeledes har været ansat.  

 Derudover har spørgeren siddet i forskellige bestyrelser, hvorfra han har  

 oppebåret bestyrelseshonorarer.
Spørgerens forretningsmæssige aktiviteter har nu udviklet sig således, at  

 den overvejende del af virksomheden drives i Tyskland.
Denne udvikling  

 forventes fortsat, ikke mindst som følge af Tysklands genforening.
Spørgeren påtænker derfor nu at flytte til Hamburg og bosætte sig der i en  

 lejlighed, som han ejer, men som hidtil har været udlejet.
Selv om han  

 således vil koncentrere sig om virksomheden i Hamburg vil han fortsat være  

 ansat i det danske selskab, hvor hustruen tiltræder som direktør, ligesom hun  

 bliver boende i den hidtidige bolig i Danmark.
 Hustruen vil aflægge kortere eller længere besøg hos spørgeren i Hamburg,  

 men vil tilbringe hovedparten af sin tid på bopælen i Danmark.
 Omvendt vil spørgeren tilbringe hovedparten af sin tid i Hamburg, medens  

 han vil opholde sig på den hidtidige bopæl i Danmark i forbindelse med  

 week-ends og feriebesøg.
 På dette grundlag er spørgerens advokat af den opfattelse, at da hans  

 klient er tysk statsborger, har bopæl i Tyskland og driver virksomhed der, må  

 han anses for at have sine stærkeste personlige og økonomiske forbindelser i  

 Tyskland.
 Ligningsrådet svarede følgende:
Ligningsrådet skal hertil bemærke, at under hensyn til, at spørgeren  

 fortsat har rådighed over den hidtige bolig i Danmark, der beboes af  

 hustruen, vil den fulde skattepligt til Danmark fortsætte, jf.  

 kildeskattelovens § 1, stk. 1, nr. 1. Der er herved endvidere lagt vægt på,  

 at spørgerens flytning ikke er forårsaget af samlivsophævelse ligesom  

 afstanden mellem Hamburg og bopælen i Danmark muliggør jævnlige besøg på  

 denne bopæl.
Ligningsrådet skal i den forbindelse bemærke, at de præmisser,  

 der er lagt til grund i Østre Landsrets dom af 28. maj 1986, jf.  

 »skat«, 1986, nr. 6, side 389 ff., ikke fuldt ud svarer til  

 forholdene i den nu foreliggende sag.
I nævnte dom var det således oplyst, at  

 den i Danmark tilbageværende ægtefælles ophold alene ville være midlertidigt  

 ligesom der ikke var tale om, at den fraflyttede ægtefælle fortsat skulle  

 være ansat i et dansk selskab.
Såfremt spørgeren ligeledes måtte blive anset for fuldt skattepligtig i  

 Tyskland, er Ligningsrådet af den opfattelse, at den herved påståede  

 dobbeltdomicilsituation vil skulle løses til fordel for Danmark, jf. den  

 dansk/tyske dobbeltbeskatningsoverenskomst artikel 2, stk. 2 b, aa.
Til  

 støtte herfor henvises til, at udgangspunktet for det fælles familieliv  

 fortrinsvis vil være den hidtidige bopæl i Danmark ligesom spørgeren bevarer  

 en vis erhvervsmæssig tilknytning til Danmark.
 Det skal dog tilføjes, at den endelige løsning af en eventuel  

 dobbeltdomicilsituation i sidste instans vil finde sted ved en forhandling  

 mellem de kompetente myndigheder i de to lande, det vil for Danmarks  

 vedkommende sige Told- og Skattestyrelsen.
 (* 1) Offentliggjort i skat nr. 12, 1990.
