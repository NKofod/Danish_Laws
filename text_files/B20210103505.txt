Bekendtgørelse om transport af våben mv. mellem andre lande end Danmark I medfør af § 7 a, stk. 1, 3 og 4, og § 10, stk. 4, i lov om våben og eksplosivstoffer m.v., jf. lovbekendtgørelse nr. 920 af 29. august 2019, og efter forhandling med udenrigsministeren fastsættes:
 § 1. Det er forbudt at transportere de i stk. 3 nævnte våben mv. mellem andre lande end Danmark, når transporten sker til et af følgende lande:
 1) Aserbajdsjan.
 2) Burma.
 3) Congo, Den Demokratiske Republik.
 4) Den Centralafrikanske Republik.
 5) Hviderusland.
 6) Irak.
 7) Iran.
 8) Kina.
 9) Korea, Den Demokratiske Folkerepublik (Nord).
 10) Libanon.
 11) Libyen.
 12) Rusland.
 13) Somalia.
 14) Sudan.
 15) Sydsudan.
 16) Syrien.
 17) Venezuela.
 18) Yemen.
 19) Zimbabwe.
 Stk. 2. Det er forbudt at transportere de i stk. 3 nævnte våben mv. mellem andre lande end Danmark, når transporten sker fra et af følgende lande:
 1) Korea, Den Demokratiske Folkerepublik (Nord).
 2) Iran.
 3) Libyen.
 4) Rusland.
 5) Syrien.
 Stk. 3. Forbuddene i stk. 1 og 2 og i våbenlovens § 7 a, stk. 2, omfatter transport af de i våbenlovens § 6, stk. 1, nævnte våben mv. samt jagtvåben og ammunition hertil.
 Stk. 4. Dispensation efter våbenlovens § 7 a, stk. 3, meddeles af Rigspolitiet.
 § 2. Med bøde, fængsel indtil 4 måneder eller under skærpende omstændigheder fængsel indtil 2 år straffes den, der forsætligt eller ved grov uagtsomhed overtræder § 1, stk. 1 eller stk. 2. På samme måde straffes den, der overtræder et vilkår fastsat i en dispensation udstedt i medfør af våbenlovens § 7 a, stk. 3.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens kapitel 5.
 § 3. Bekendtgørelsen træder i kraft den 1. august 2021.
 Stk. 2. Bekendtgørelse nr. 533 af 1. maj 2019 om transport af våben mv. mellem andre lande end Danmark ophæves.
 Stk. 3. Bekendtgørelsen finder ikke anvendelse på ansøgninger om dispensation efter våbenlovens § 7 a, stk. 3, indgivet før 1. august 2021. For sådanne ansøgninger finder de hidtil gældende regler anvendelse.
