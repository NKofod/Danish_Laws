Fremsat den 8. oktober 1998 af  

 arbejdsministeren (Ove Hygum) Forslag til Lov om ændring af lov om  

 arbejdsløshedsforsikring m.v.
(Udvidet ungeindsats, afkortning af dagpengeperioden,  

 fremrykning af aktivperioden m.v.) § 1 I lov om arbejdsløshedsforsikring m.v., jf.  

 lovbekendtgørelse nr. 587 af 10. august 1998, foretages  

 følgende ændringer:
 1. I § 41 indsættes efter stk. 1 som  

 nyt stykke:
 »Stk. 2. Personer, der har afsluttet en erhvervsmæssig  

 udddannelse af mindst 18 måneders varighed, har uanset bestemmelsen i  

 stk. 1, nr. 2, ret til optagelse, selv om de ikke er fyldt 18  

 år.«.
 Stk. 2-7 bliver herefter stk. 3-8.
 2. I § 41, stk. 7, ændres »3 og 4«  

 til: »4 og 5«.
 3. § 52 a affattes således:
»§ 52 a.
Medlemmer under 25 år, der har  

 erhvervet ret til dagpenge, jf. § 53 og § 54, kan modtage dagpenge  

 efter § 51, jf. § 47 og § 70, i en periode på sammenlagt  

 6 måneder inden for 9 måneder.
Der erhverves ret til  

 påbegyndelse af en ny periode, hvis medlemmet dokumenterer på ny  

 at have haft beskæftigelse i det omfang, der er nævnt i  

 § 53, stk. 2 og 5.
 Stk. 2. Efter udløbet af perioden i stk. 1 har  

 medlemmet i en periode på 42 måneder inden for 57 måneder,  

 jf. dog § 55 a, ved deltagelse i et tilbud efter lov om en aktiv  

 arbejdsmarkedspolitik, bortset fra tilbud efter lovens kapitel 6 samt  

 medlemmer omfattet af § 32 a eller § 34, ret til at modtage et  

 beløb, der sammenlagt med den lediges indtægt ved tilbudet efter  

 fradrag af arbejdsmarkedsbidrag svarer til dagpengenes højeste  

 beløb pr. uge for henholdsvis fuldtidsforsikrede og deltidsforsikrede,  

 jf. § 47 og § 70. Befordringsgodtgørelse medregnes ikke  

 efter 1. pkt.
 Stk. 3. I uger, hvor medlemmet ikke er i tilbud efter lov om  

 en aktiv arbejdsmarkedspolitik, jf. stk. 2, har medlemmet ret til at  

 modtage dagpenge efter § 51, jf. § 47 og § 70. Dog har  

 medlemmer, der har modtaget eller skal modtage tilbud efter § 32 a i lov  

 om en aktiv arbejdsmarkedspolitik, ret til 50 pct. af højeste  

 dagpenge, jf. § 47 og § 70. Et medlem, som er fyldt 25 år,  

 har uanset 2. pkt. ret til dagpenge beregnet efter § 51.
 Stk. 4. Ved beregning af perioder efter stk. 1 og  

 stk. 2 medregnes ligeledes perioder, hvor et ledigt medlem deltager i  

 tilbud efter kapitel 5-7 og 9-10 i lov om en aktiv arbejdsmarkedspolitik og  

 efter kapitel 11 a, hvis arbejdsløshedskassen udbetaler ydelsen under  

 uddannelse, perioder med godtgørelse for tab af indtægt eller  

 arbejdsmulighed og elevstøtte efter lov om arbejdsmarkedsuddannelser,  

 samt perioder med ydelser, der træder i stedet for dagpenge.
 Stk. 5. Perioder med orlov til børnepasning efter lov  

 om orlov samt perioder, hvor medlemmet har modtaget dagpenge efter afsnit IV  

 i lov om dagpenge ved sygdom eller fødsel eller på grund af  

 uarbejdsdygtighed har været uden arbejde, medregnes ikke i perioderne  

 efter stk. 1 og stk. 2. Tilsvarende gælder for perioder med  

 støtte efter lov om social service til pasning af handicappet barn og  

 pasning af nærtstående, der ønsker at dø i eget  

 hjem.
 Stk. 6. Direktøren for  

 arbejdsløshedsforsikringen fastsætter efter forhandling med  

 Landsarbejdsrådet nærmere regler for anvendelsen af  

 stk. 1-5, herunder regler om periodernes varighed og beregning efter  

 stk. 4 og stk. 5.«.
 4. § 52 b - § 52 d ophæves.
 5. I § 52 e, 1. pkt., ændres »§ 52 b,  

 stk. 1, 1. pkt.« til: »§ 52 a, stk. 1«.
 6. I § 52 f ændres »§§ 52 a-e.« til:  

 »§ 52 a og § 52 e.«.
 7. I § 53, stk. 2, ændres »§ 55,  

 stk. 1 og 5,« til: »§ 52 a, stk. 1, og § 55, stk. 1  

 og 5,«.
 8. I § 53, stk. 5, ændres »§ 55,  

 stk. 1, 2 og 5,« til: »§ 52 a, stk. 1 og 2, og § 55,  

 stk. 1, 2 og 5,«.
 9. I § 55, stk. 1, ændres «24 måneder  

 inden for 36 måneder, jf. dog § 55 a.« til: »12 måneder  

 inden for 18 måneder, jf. dog § 52 a, stk. 1.« .
 10. I § 55, stk. 2, ændres »48  

 måneder« til: »48 måneder, jf. dog § 52 a, stk. 2, og  

 § 55 a,«.
 11. I § 55, stk. 4, ændres »50 år«  

 til: »55 år«.
 12. I § 55, stk. 7, 1. pkt., ændres  

 »på grund af sygdom, barsel eller« til: »har modtaget dagpenge efter  

 afsnit IV i lov om dagpenge ved sygdom eller fødsel eller på  

 grund af «.
 13. § 55 a affattes således:
»§ 55 a.
Perioder, hvor medlemmet modtager  

 sygedagpenge efter lov om dagpenge ved sygdom eller fødsel, jf. dog  

 § 52 a, stk. 5, og § 55, stk. 7, medregnes i perioderne  

 efter § 52 a, stk. 1 og 2, samt § 55, stk. 1, 2 og 5.  

 Sygdomsperioder efter medlemmets 60. år medregnes dog ikke i perioden  

 efter § 55, stk. 5.
 Stk. 2. Overstiger en periode med sygedagpenge 6 uger,  

 forlænges perioden i § 52 a, stk. 2, og § 55,  

 stk. 2, med den periode, der ligger ud over de 6 uger.«.
 14. I § 58, stk. 1, nr. 3, udgår: »i  

 ledighedsperioden«.
 15. § 58, stk. 1, nr. 3, litra a og b,  

 affattes således:
»a) dagpenge, der udbetales efter § 52 a, stk. 1, eller  

 § 55, stk. 1, b)	dagpenge, der udbetales efter § 52 a, stk. 2, eller  

 § 55, stk. 2,«.
 16. I § 59 indsættes som stk. 6:
 »Stk. 6. Direktøren for  

 arbejdsløshedsforsikringen kan efter forhandling med  

 Landsarbejdsrådet fastsætte regler om, at visse former for  

 beskæftigelse, der udføres som en del af det civile beredskab,  

 og som ikke er et led i medlemmets hovedbeskæftigelse, ikke medregnes  

 ved opgørelsen af overskydende timer efter stk. 2.«.
 17. I § 63, stk. 2, ændres »6 måneders  

 ledighed inden for 12 måneder,« til: »3 måneders ledighed inden  

 for 6 måneder,«.
 18. I § 64, stk. 1, ændres »§ 55« til:  

 »§ 52 a eller § 55«.
 19. § 64, stk. 3, 1. pkt., affattes  

 således:
 »For et medlem, der har en pensionssag under behandling,  

 gælder reglerne i stk. 1 og 2 fra den 1. i måneden efter, at  

 der er forløbet 3 måneder fra det tidspunkt, hvor behandlingen  

 af pensionssagen er påbegyndt, jf. lov om social pension.«.
 20. I § 64, stk. 3, 3. pkt., ændres  

 »Afslås pensionsansøgningen,« til: »Tilkendes medlemmet ikke  

 pension,«.
 21. § 75 h, stk. 6, ophæves.
 Stk. 7 og 8 bliver herefter stk. 6 og 7.
 22. I § 76, stk. 1, 1. pkt., ændres »der  

 ikke kan pålægges bidrag efter stk. 7 og 8« til: »der  

 fritages for at betale bidrag, jf. stk. 7«.
 23. I § 76, stk. 1, sidste pkt., ændres  

 »§ 52 c, stk. 2,« til: »§ 52 a, stk. 3, 2. pkt.,«.
 24. I § 76, stk. 6, 2. pkt., ændres  

 »stk. 7 og 8« til: »stk. 7«.
 25. § 76, stk. 7 og 8, ophæves, og i stedet  

 indsættes:
 »Stk. 7. Direktøren for  

 arbejdsløshedsforsikringen fastsætter efter forhandling med  

 Landsarbejdsrådet nærmere regler om, at medlemmer, som ved  

 domstols- eller administrativ afgørelse er berøvet deres  

 frihed, kan blive fritaget for at betale medlemsbidrag efter stk. 4. Der  

 kan endvidere fastsættes regler om, at andre grupper af medlemmer kan  

 fritages for at betale medlemsbidrag, når særlige  

 omstændigheder taler herfor.«.
§ 2 Loven træder i kraft den 1. januar 1999.
§ 3 Stk. 1. Arbejdsløshedsforsikringslovens § 52 a,  

 som affattet ved § 1, nr. 3, finder anvendelse fra den 1. januar 1999,  

 på ledige under 25 år med en uddannelse, jf. § 41,  

 stk. 1, nr. 3, litra b, når de regnet fra 8. oktober 1998,  

 har haft 6 måneders ledighed inden for 9 måneder.
For medlemmer,  

 der ved overgangen til aktivperioden har modtaget dagpenge i mere end 6  

 måneder, reduceres aktivperioden efter § 52 a, stk. 2, som  

 affattet ved § 1, nr. 3, med ledigheden ud over de 6 måneder.
 Stk. 2. Arbejdsløshedsforsikringslovens § 55,  

 stk. 1, som affattet ved § 1, nr. 9, har virkning for medlemmer,  

 der påbegynder en dagpengeperiode den 1. januar 1999 eller senere.  

 Medlemmer, der senest påbegynder en dagpengeperiode den 31. december  

 1998 kan modtage dagpenge efter § 51, jf. § 47 og § 70,  

 således:
1)	i perioden fra den 1. januar 1999 og frem til den 1. januar 2000 i  

 sammenlagt 18 måneder inden for 30 måneder, 2)	fra den 1. januar 2000 i sammenlagt 12 måneder inden for 18  

 måneder.
 Stk. 3. § 1, nr. 11, finder ikke anvendelse i forhold til  

 medlemmer, der er fyldt 50 år før den 1. januar 1999.
 Stk. 4. Arbejdsløshedsforsikringslovens § 55 a,  

 som affattet ved § 1, nr. 13, har virkning for sygdomsperioder, der  

 påbegyndes den 1. januar 1999 eller senere.
Bemærkninger til lovforslaget Almindelige bemærkninger Lov nr. 114 af 24. marts 1970 om arbejdsformidling og  

 arbejdsløshedsforsikring m.v. (Folketingstidende 1969-70, FF. sp.  

 3222, 3605 og 4473, tillæg A sp. 2369, tillæg B sp. 673,  

 tillæg C sp. 321) er senest bekendtgjort ved lovbekendtgørelse  

 nr. 587 af 10. august 1998.
 Dette lovforslag skal ses i sammenhæng med de  

 øvrige lovforslag om den 3. fase af arbejdsmarkedsreformen, som  

 regeringen samtidig fremsætter. (Lov om ændring af lov om en  

 aktiv arbejdsmarkedspolitik (Tidlig aktivering m.v.) og Lov om ændring  

 af lov om orlov og lov om arbejdsmarkedsuddannelser (Lediges muligheder for  

 selvvalgt orlov til uddannelse og selvvalgt deltagelse i  

 arbejdsmarkedsuddannelser)).
 Forslagene har tilsammen som overordnet  

 målsætning at nedbringe strukturledigheden yderligere, at  

 øge det effektive arbejdsudbud og at give ledige bedre muligheder for  

 at komme i beskæftigelse på et mere rummeligt og fleksibelt  

 arbejdsmarked.
 Lovforslaget indebærer ændringer af lov om  

 arbejdsløshedsforsikring m.v. på følgende  

 områder:
1)	Udvidelse af målgruppen for ungeindsatsen (kap. 9a) 2)	Fremrykning af aktivperioden og afkortning af den samlede  

 dagpengeperiode (§ 55) 3)	Reglerne om forlænget dagpengeret for 50-59 årige  

 (§ 55) 4)	Reglerne om sygdoms indflydelse på dagpengeperioden  

 (»død periode«) 5)	Rådighed - overgangen fra »passende« til »rimeligt«  

 arbejde Derudover indeholder lovforslaget justeringer af  

 overvejende teknisk karakter og ændringer om:
6)	Optagelse (§ 41) 7)	Timeoverførsel for beskæftigelse ved det civile  

 beredskab (§ 59) 8)	Kontingentfritagelse (§ 76) 1) Udvidelse af målgruppen for ungeindsatsen Den særlige ungeindsats har hidtil omfattet ledige  

 unge under 25 år uden en erhvervskompetencegivende uddannelse.  

 Ungeindsatsen har resulteret i, at mange af disse unge er kommet i gang med  

 en uddannelse eller har fundet beskæftigelse.
Denne positive udvikling  

 skal fastholdes samtidig med, at ordningen udvides til at omfatte alle unge  

 under 25 år, herunder unge med en erhvervskompetencegivende uddannelse,  

 som hidtil er blevet aktiveret efter de almindelige regler om ret og pligt  

 til aktivering.
 Desuden er forslaget en udmøntning af EU´s  

 målsætning om, at alle unge ledige under 25 år skal have et  

 tilbud om aktivering allerede ved 6 måneders ledighed.
Da ungeindsatsen herefter omfatter alle unge ledige under  

 25 år, foreslås det, at indsatsen ændres fra en  

 særlig aktiveringsindsats i dagpengeperioden til at være en del  

 af den almindelige aktivperiode.
Dette gøres ved at fremrykke  

 aktivperioden for unge under 25 år til efter 6 måneders ledighed  

 inden for 9 måneder.
 Efter de nugældende regler bliver unge i  

 ungeindsatsen aktiveret i dagpengeperioden, men følger i øvrigt  

 reglerne i aktivperioden.
 Ændringen, hvorefter ungeindsatsen bliver en del af  

 aktivperioden, er primært af teknisk karakter, men giver desuden et  

 mere reelt billede af de unge lediges ret og pligt til aktivering.
Forslaget indeholder derudover et element af  

 regelforenkling, idet Arbejdsformidlingen og arbejdsløshedskasserne  

 fremover vil kunne følge aktivperiodereglerne.
De særlige regler  

 om uddannelse til unge uden en erhvervskompetencegivende uddannelse, jf. lov  

 om en aktiv arbejdsmarkedspolitik § 32 a, vil dog fortsat gælde,  

 for at sikre de unge så bred en vifte af uddannelsesmuligheder som  

 muligt.
 Der henvises til det samtidig fremsatte lovforslag om  

 ændring af lov om en aktiv arbejdsmarkedspolitik.
2) Fremrykning af aktivperioden og afkortning af den samlede  

 dagpengeperiode Det foreslås, at den 2 årige dagpengeperiode  

 afkortes med 1 år, således at dagpengeperioden fremover er  

 på 1 år.
Herefter overgår den ledige til den 3 årige  

 aktivperiode.
Den samlede ydelsesperiode vil således fremover  

 være 4 år.
Reglerne om indsatsen over for ledige i aktivperioden er  

 fastsat i lov om en aktiv arbejdsmarkedspolitik.
Der henvises til det  

 samtidig hermed fremsatte forslag til ændring af lov om en aktiv  

 arbejdsmarkedspolitik.
 En afkortning af dagpengeperioden vil betyde, at  

 aktiveringen reelt fremrykkes til allerede efter 1 års ledighed.
En fremrykket indsats vil bidrage til en fortsat  

 forbedring af arbejdsmarkedets struktur på to områder.
For det  

 første vil den bidrage til en styrket opkvalificering af ledige og  

 dermed forebygge langtidsledighed og flaskehalsproblemer på både  

 kort og langt sigt.
For det andet vil fremrykningen betyde en tidligere og  

 mere reel rådighedsafprøvning og vil generelt øge den  

 lediges mulighed for at bevare tilknytningen til arbejdsmarkedet.
3) Reglerne om forlænget dagpengeret for de 50-59 årige På grund af den faldende ledighed er de 50-59  

 åriges muligheder for at få beskæftigelse blevet  

 væsentligt forbedret.
Undersøgelser viser, at især de  

 50-54 åriges muligheder for at få beskæftigelse er  

 forbedret.
I en situation med stigende efterspørgsel på  

 kvalificeret arbejdskraft er det således væsentligt at fastholde  

 og opkvalificere denne gruppe på arbejdsmarkedet.
Den gældende særregel, som giver de 50-59  

 årige mulighed for at forblive på dagpenge uden ret og pligt til  

 aktivering indtil det 60. år, begrænser de lediges incitament til  

 at søge arbejde.
Det vurderes endvidere, at selve særreglens  

 eksistens har medvirket til en forøget langtidsledighed for denne  

 gruppe.
 På den baggrund foreslås det at ligestille de  

 50-54 årige med andre ledige, idet den særlige regel om  

 forlænget dagpengeret for denne gruppe ophæves.
Forslaget kombineres med en øget aktiverings- og  

 formidlingsindsats fra Arbejdsformidlingen over for de 50-59 årige,  

 herunder at de 55-59 årige, der har afsluttet den almindelige  

 ydelsesperiode, får ret og pligt til aktivering i hele perioden med  

 forlænget dagpengeret.
Der henvises til det samtidig fremsatte  

 lovforslag om ændring af lov om en aktiv arbejdsmarkedspolitik.
4) Reglerne om sygdoms indflydelse på dagpengeperioden  

 (»død periode«) Efter de gældende regler tæller sygdom ikke  

 med i forbruget af ydelsesperioden, og den ledige kan derfor gå meget  

 langt tid som ledig og sygemeldt - og dermed uden kontakt med arbejdsmarkedet  

 - uden at blive omfattet af aktivperioden og ret og pligt til aktivering.
 For at sikre at ledige med megen sygdom ikke kommer til at  

 stå uden for arbejdsmarkedet i så lang en periode, at de mister  

 tilknytningen hertil, foreslås det, at perioder med sygdom ikke  

 længere regnes som »død periode« i  

 arbejdsløshedsforsikringsloven.
Med forslaget vil sygdomsperioder, bortset fra perioder  

 hvor medlemmet har modtaget dagpenge efter afsnit IV i lov om dagpenge ved  

 sygdom eller fødsel eller uarbejdsdygtighed, ikke længere kunne  

 udskyde overgangen til aktivperioden.
For at sikre at ledige med  

 længerevarende sygdomsperioder ikke reelt mister muligheden for  

 aktivering, foreslås det, at sygdomsperioder ud over 6 ugers varighed  

 forlænger aktivperioden.
 I forbindelse med ændringen vil der desuden ske en  

 ændring af rådighedsbekendtgørelsen, så den  

 skærpede rådighedsvurdering, som arbejdsløshedskassen skal  

 fortage, når den ledige 3 gange har sygemeldt sig i forbindelse med  

 formidling af arbejde eller aktivering, fremover skal ske allerede efter 2.  

 gang.
5) Rådighed - overgangen fra »passende« til »rimeligt«  

 arbejde Efter de gældende rådighedsregler kan ledige  

 inden for de første 6 måneders ledighed formidles »passende«  

 arbejde, det vil sige arbejde inden for den lediges faglige område.  

 Efter 6 måneders ledighed, kan den ledige formidles »rimeligt« arbejde,  

 det vil sige arbejde, som kan ligge uden for den lediges faglige  

 område.
 Det foreslås, at grænsen for, hvornår  

 den ledige kan formidles »rimeligt« arbejde, fremrykkes til efter 3  

 måneders ledighed.
 Fremrykningen vil øge den faglige mobilitet og vil  

 samtidig være en fordel i situationer, hvor der ikke er passende  

 arbejdskraft i lokalområdet, men dog ledige, der relativt nemt vil  

 kunne overtage arbejdet og derfor vil kunne formidles som rimelig  

 arbejdskraft.
Ved formidling gælder fortsat det almindelige  

 formidlingsprincip om »den, der matcher jobbet bedst«.
Det betyder, at  

 Arbejdsformidlingen ved formidling skal tage hensyn til, om der er »passende«  

 arbejdskraft, forinden ledige formidles »rimeligt« arbejde.
 I forbindelse med ændringen vil Direktoratet for  

 Arbejdsløshedsforsikringen vurdere, hvordan begreberne »passende« og  

 »rimeligt« arbejde matcher udviklingen på arbejdsmarkedet og fremmer en  

 effektiv formidlingsindsats.
Derudover er det vigtigt at sikre, at administrationen af  

 rådighedsreglerne er så effektiv og professionel som muligt.
Der  

 skal derfor tages skridt til at styrke organisation og funktion i kassernes  

 administration.
Der skal endvidere udarbejdes en model for  

 tværgående sammenligning af arbejdsløshedskasserne  

 (benchmarking), og Direktoratet for Arbejdsløshedsforsikringens  

 service over for kasserne skal styrkes yderligere.
6) Optagelse Aldersgrænsen for optagelse i en  

 arbejdsløshedskasse blev pr. 1. januar 1996 hævet fra 16  

 år til 18 år. Ændringen var et element i et lovforslag om  

 forstærket ungdomsindsats mv., og den havde til formål at  

 tilskynde unge til uddannelse, før de søger ud på  

 arbejdsmarkedet.
Inden for visse områder har unge imidlertid mulighed  

 for at færdiggøre en erhvervsmæssig uddannelse, før  

 de er fyldt 18 år.
Det foreslås, at alle, der har  

 gennemført en erhvervsmæssig uddannelse, får samme  

 mulighed for optagelse i en arbejdsløshedskasse.
7) Timeoverførselsreglerne De af Folketinget i 1995 vedtagne regelforenklinger (lov  

 nr. 359 af 14. juni 1995) på  

 arbejdsløshedsforsikringsområdet indebar bl.a. en  

 ophævelse af reglerne om bierhverv.
Som en konsekvens heraf behandles alle løntimer,  

 uanset om de hidrører fra et medlems hovedbeskæftigelse eller  

 anden beskæftigelse, og uanset beskæftigelsens karakter, ens i  

 relation til arbejdsløshedsforsikringens regelsæt.
Det  

 gælder også i relation til reglerne om timeoverførsel, der  

 forud for regelændringen ikke omfattede bierhverv.
I december 1996 blev der af repræsentanter for  

 partier uden om regeringen fremsat et beslutningsforslag (B 88), der have til  

 formål at ligestille diverse arbejde (fx deltidsansatte  

 brandmænd), der ved siden af en hovedbeskæftigelse udføres  

 som led i det civile beredsskab, med borgeligt ombud i relation til  

 arbejdsløshedforsikringen.
Baggrunden for beslutningsforslaget var et  

 ønske fra især Landsklubben for Deltidsansatte Brandfolk om at  

 blive fritaget for arbejdsløshedsforsikringens timeoverførsels-  

 og fradragsregler ved beregning af dagpengene i tilfælde af ledighed i  

 hovederhverv som følge af beskæftigelse som deltidsbrandmand.  

 Beslutningsforslaget kom ikke til 1. behandling, men i stedet blev der nedsat  

 en arbejdsgruppe, der skulle afdække visse forhold vedrørende de  

 pågældende erhverv.
Arbejdsgruppen afgav rapport den 25. marts  

 1997.
 I december 1997 blev beslutningforslaget genfremsat (B 63)  

 af repræsentanter for alle partier uden om regeringen.  

 Beslutningsforslaget blev ikke færdigbehandlet.
For at afbøde konsekvensen af ophævelsen af  

 reglerne om bierhverv foreslås det at indsætte en bemyndigelse,  

 der giver mulighed for at undtage visse former for beskæftigelse, der  

 udføres som en del af det civile beredskab, fra  

 timeoverførselsreglerne.
Retstilstanden på de områder, som  

 beslutningsforslagene tager sigte på, vil dermed blive, som før  

 reglerne om bierhverv blev ophævet i 1996.
8) Kontingentfritagelse Det foreslås, at bestemmelserne om fritagelse for  

 betaling af medlemsbidrag ophæves og erstattes af en  

 bemyndigelsesbestemmelse, hvorefter medlemmer, der er frihedsberøvet,  

 kan fritages for at betale medlemsbidrag.
Andre medlemmer kan fritages for at  

 betale medlemsbidrag, når særlige omstændigheder taler for  

 det.
Økonomiske konsekvenser for det offentlige Forslaget skønnes ikke at påvirke de  

 offentlige udgifter.
Med hensyn til forslaget om at ligestille de 50-54  

 årige med andre ledig, ved at den særlige regel om  

 forlænget dagpengeret ophæves for denne gruppe, vurderes det, at  

 der i øjeblikket maksimalt er 1.000 ledige i alderen 50-54 år,  

 som modtager dagpenge efter særreglen.
Disse personer har efter  

 forslaget fortsat ret til forlængede dagpenge, men bliver omfattet af  

 ret og pligt til aktivering.
Forslaget berører kun de personer, der  

 mister dagpengeretten efter den 31. december 1998. Forslaget skønnes  

 at tilskynde flere i aldersgruppen til at være aktivt jobsøgende  

 samtidig med, at der vil ske en styrkelse af aktiveringsindsatsen for de  

 50-54 årige.
Det skønnes på den baggrund, at kun et  

 begrænset antal i aldersgruppen årligt vil miste retten til  

 dagpenge fra 1999 og frem.
 For så vidt angår de økonomiske  

 konsekvenser af en udvidelse af målgruppen for ungeindsatsen,  

 fremrykningen af aktivperioden og en forstærket aktiveringsindsats over  

 for de 50-59 årige, henvises der til de økonomiske  

 bemærkninger til det samtidig fremsatte forslag til lov om  

 ændring af lov om en aktiv arbejdsmarkedspolitik (Tidlig aktivering  

 mv.).
Forslaget om at afkorte den samlede ydelsesperiode fra 5  

 til 4 år skønnes ikke at have økonomiske konsekvenser for  

 det offentlige.
De personer, der får afkortet perioden, vil omfattes af  

 den fremrykkede og styrkede aktiveringsindsats og får derved forbedret  

 mulighederne for at komme i ordinær beskæftigelse inden  

 ophøret af den samlede ydelsesperiode.
Personer, der inden 1. januar  

 1999 er i aktivperioden, berøres ikke af afkortningen.
Forslaget om, at sygdomsperioder under 6 uger ikke  

 længere forlænger ydelsesperioden, skønnes ikke at have  

 økonomiske konsekvenser for det offentlige.
Forslaget får  

 betydning for de personer, der opbruger den samlede ydelsesperiode, hvilket  

 erfaringsmæssigt er meget få.
Hertil kommer, at personer med  

 sygdomsperioder hurtigere overgår til aktivperioden og omfattes af  

 aktiveringsindsatsen og dermed får styrket mulighederne for at  

 opnå ordinær beskæftigelse.
Administrative konsekvenser for det offentlige Forslaget vil medføre en merbelastning af  

 arbejdsløshedskasserne i forbindelse med det øgede samarbejde  

 med Arbejdsformidlingen om bl.a. målgruppeudpegning og vejlednings- og  

 udviklingsforløb.
Endvidere vil en afkortning af dagpengeperioden  

 betyde en administrativ merbelastning i indfasningsperioden.
 Forslaget vil ligeledes medføre en merbelastning af  

 Direktoratet for Arbejdsløshedsforsikringen i forbindelse med  

 øget tilsyn og servicering af arbejdsløshedskasserne samt ved  

 udarbejdelse og gennemgang af det administrative regelsæt.
Administrative og økonomiske konsekvenser for  

 erhvervslivet Forslagets formål er at forbedre den fremtidige  

 situation på arbejdsmarkedet for ledige ved på et tidligere  

 tidspunkt i ledighedsforløbet at give ret og pligt til uddannelse og  

 aktivering.
Hermed opkvalificeres de ledige med henblik på at tilgodese  

 virksomhedernes behov for arbejdskraft og forebygge flaskehalse på  

 arbejdsmarkedet.
Miljømæssige konsekvenser Forslaget findes ikke at have miljømæssige  

 konsekvenser.
Forholdet til EU-retten Forslaget indeholder ikke EU-retlige aspekter.
Ligestillingsmæssige konsekvenser Der henvises til det samtidig fremsatte lovforslag om  

 ændring af lov om en aktiv arbejdsmarkedspolitik.
Bemærkninger til lovforslagets enkelte  

 bestemmelser Til § 1 Til nr. 1 og 2 Det foreslås, at den generelle 18  

 års-grænse for optagelse i en arbejdsløshedskasse ikke  

 skal gælde for personer, der har færdiggjort en  

 erhvervsmæssig uddannelse af mindst 18 måneders varighed  

 før det fyldte 18. år.
 Der henvises i øvrigt til de almindelige  

 bemærkninger pkt. 6.
Til nr. 3 og 4 Med forslaget udvides målgruppen til også at  

 omfatte unge ledige med en kompetencegivende uddannelse.
Ungeindsatsen  

 omfatter herefter alle unge ledige under 25 år.
Samtidig fremrykkes  

 unge lediges aktivperiode til efter 6 måneders ledighed inden for 9  

 måneder.
Efter de nugældende regler bliver unge i  

 ungeindsatsen aktiveret i dagpengeperioden, men følger i øvrigt  

 reglerne i aktivperioden.
Når unge under 25 år har haft 6  

 måneders ledighed og 18 måneders aktivering i ungeindsatsen, vil  

 de have opbrugt deres nuværende 2-årige dagpengeperiode og vil  

 derfor umiddelbart overgå til aktivperioden.
 Med den generelle fremrykning af aktivperioden til efter 1  

 års ledighed, jf. lovforslagets § 1, nr. 9, vil en stor del af de  

 unge i ungeindsatsen skulle overgå til aktivperioden pr. 1. januar  

 1999.
 En egentlig fremrykning af aktivperioden til efter 6  

 måneders ledighed er derfor primært af teknisk karakter, men vil  

 derudover gøre det klarere, at aktiveringen sker efter reglerne i  

 aktivperioden og dermed betyde en forenkling af regelsættet.
Reglerne om, hvilke typer aktiveringstilbud den enkelte  

 unge kan tilbydes, og hvilken ydelse, den ledige er berettiget til under  

 aktivering, vil fremover fremgå af lov om en aktiv  

 arbejdsmarkedspolitik, hvortil der henvises.
Det bemærkes dog, at  

 dimittender fremover vil blive aktiveret på dimittendsats, uanset om de  

 efterfølgende har haft arbejde i et omfang, der ellers berettiger til  

 beregning af en individuel sats.
Dimittender, som genoptjener ret til en ny  

 dagpengeperiode ved opfyldelse af beskæftigelseskravet, vil dog modtage  

 ydelser under aktivering efter de almindelige regler.
 Da fremrykningen, som nævnt, hovedsaglig er af  

 teknisk karakter, foreslås det i § 3, stk. 1, at alle unge  

 under 25 år omfattes af fremrykningen, uanset om de allerede er  

 omfattet af den nugældende ungeindsats.
Bestemmelsen er en parallel til § 55 om dagpenge- og  

 aktivperiodens længde.
Stk.1 vedrører således  

 dagpengeperiodens længde og stk. 2 aktivperiodens længde.  

 Stk. 3 omhandler dagpenge i venteperioder mellem tilbud.
Stk. 4  

 opregner hvilke perioder, der forlænger henholdsvis dagpenge- og  

 aktivperioden, mens stk. 5 opregner de perioder, der ikke medregnes i  

 dagpenge- og aktivperioden (de såkaldte »døde perioder«).  

 Stk. 6 er en bemyndigelsesbestemmelse, der tænkes anvendt  

 således, at unge ledige under 25 år også omfattes af de  

 administrative regler, der er fastsat efter § 55, stk. 8.
Til nr. 5 - 8, 15, 18, 21 og 23 Ændringerne er en konsekvens af forslagene i nr. 3  

 og 4.
Til nr. 9 og 10 Efter de gældende regler er der ret til dagpenge i  

 24 måneder inden for 36 måneder i dagpengeperioden og i 36  

 måneder inden for 48 måneder i aktivperioden.
Dagpengeperioden og  

 aktivperioden akskiller sig ved, at ledige i hele aktivperioden har ret og  

 pligt til tilbud op til fuld tid, jf. lov om en aktiv  

 arbejdsmarkedspolitik.
Det foreslås, at ydelsesperioden forkortes  

 således, at der i dagpengeperioden kan modtages dagpenge i 12  

 måneder inden for 18 måneder.
Den ledige overgår herefter  

 til aktivperioden med ret og pligt til aktivering.
Aktivperioden er fortsat  

 på 36 måneder inden for 48 måneder.
Den samlede periode,  

 hvori der kan modtages dagpenge, er således fremover 4 år.
Til nr. 11 De 50-54 årige ledige ligestilles med andre ledige,  

 idet de særlige regler om forlænget dagpengeret ophæves.  

 Det betyder, at denne gruppe efter udløbet af ydelsesperioden ligesom  

 andre ledige skal have 26 ugers beskæftigelse inden for 3 år for  

 at generhverve retten til en ny dagpengeperiode.
 De 55-59 årige, der fremover får en  

 forlænget dagpengeret, vil blive omfattet af ret og pligt til  

 aktivering i hele ydelsesperioden.
 Medlemmer, der inden denne lovs ikrafttræden er  

 fyldt 50 år bevarer retten til dagpenge efter § 55, stk. 4., men vil  

 blive omfattet af ret og pligt til aktivering.
Til nr. 12 og 13 Efter de gældende regler forbruger sygdom ikke af  

 ydelsesperioden.
Med forslaget vil sygdomsperioder, bortset fra perioder hvor  

 medlemmet har modtaget dagpenge efter afsnit IV i lov om dagpenge ved sygdom  

 eller fødsel eller uarbejdsdygtighed, ikke være en såkaldt  

 »død periode« og dermed heller ikke udskyde overgangen til  

 aktivperioden.
 Afsnit IV i lov om dagpenge ved sygdom eller fødsel  

 omfatter bl.a. udbetaling af sygedagpenge ved graviditet, sygdom i  

 forbindelse med graviditet og ved adoption.
For at sikre at ledige med længerevarende  

 sygdomsperioder ikke reelt mister muligheden for aktivering, foreslås  

 det, at sygdomsperioder ud over 6 ugers varighed forlænger  

 aktivperioden.
Både ydelses- og referenceperiode forlænges med  

 sygdomsperioden ud over de 6 uger.
 For at sikre, at ledige over 60 år ikke mister  

 muligheden for at overgå til efterløn, fordi dagpengeperioden  

 ophører i en sygdomsperiode, forstås det, at sygdomsperioder som  

 hidtil betragtes som »død periode« for denne gruppe.
En ledig, som er indplaceret i dagpengeperioden med 5  

 ugers ledighed, og som fx bliver syg i 16 uger, har ved raskmeldingen  

 forbrugt 21 uger af sin dagpengeperiode.
Når den ledige senere  

 overgår til aktivperioden, vil denne være forlænget med 10  

 uger, svarende til sygdomsperioden ud over 6 uger.
 Den hidtil gældende § 55 a om en fremrykket  

 aktiveringsindsats for ledige i forbindelse med sygdom bortfalder, idet det  

 fremsatte forslag også omfatter denne målgruppe.
Til nr. 14 Med forslaget præciseres, at direktøren for  

 arbejdsløshedsforsikringen efter forhandling med  

 Landsarbejdsrådet tillige kan fastsætte fradragsregler for  

 beskæftigede, der går på orlov med orlovsydelse i henhold  

 til lov om orlov, lige som for personer, der går på orlov som  

 ledige.
Til nr. 16 Med forslaget får direktøren for  

 arbejdsløshedsforsikringen bemyndigelse til efter forhandling med  

 Landsarbejdsrådet at fastsætte regler om, at særlige former  

 for beskæftigelse, der udføres som led i det civile beredskab,  

 og som ikke er et led i det pågældende medlems  

 hovedbeskæftigelse, ikke skal medregnes ved opgørelsen af  

 overskydende timer i henhold til § 59, stk. 2. Bemyndigelsen vil  

 blive anvendt til at fastsætte regler om, at tilkaldearbejde, der ikke  

 kan planlægges, fx arbejde som deltidsansat brandmand, ikke skal  

 medtages ved opgørelsen af overskydende timer.
Til nr. 17 Der henvises til de generelle bemærkninger i pkt.  

 5.
Til nr. 19 og 20 Forslaget er en konsekvensændring af ændring  

 af lov om social pension.
Efter ændringen af lov om social pension er  

 det ikke længere muligt at søge en bestemt løbende  

 ydelse, fx førtidspension.
Ved henvendelse om løbende  

 hjælp til forsørgelse skal kommunen vurdere, hvilken form for  

 forsørgelse der er behov for.
Denne vurdering skal foretages senest 8  

 uger efter henvendelsen.
Finder kommunen, at der er grundlag for tildeling af  

 en løbende ydelse, fx social pension, påbegynder kommunen en  

 egentlig sagsbehandling.
 Forslaget skal sikre sammenhængen mellem de to love,  

 således at man så vidt muligt undgår, at der opstår  

 perioder uden forsørgelse eller perioder med  

 dobbeltforsørgelse.
Det foreslås, at kommunen fremover skal underrette  

 arbejdsløshedskassen, når den påbegynder sagsbehandlingen  

 om social pension, jf.
Socialministeriets bekendtgørelse nr. 1046 af  

 17. december 1997 om social pension.
Arbejdsløshedskassen vurderer  

 herefter, om medlemmet stadig står til rådighed for  

 arbejdsmarkedet.
Er dette tilfældet, indtræder  

 begrænsningen i medlemmets dagpengeret ved tilkendelsen af pensionen,  

 dog senest efter 3 måneder.
Med forslaget er der ikke tilsigtet en ændring af  

 bestemmelsens tidligere anvendelsesområde.
Det bemærkes, at den  

 generelle pligt for medlemmet til at underrette arbejdsløshedskassen  

 om forhold, der har betydning for retten til dagpenge, fortsat  

 gælder.
 I forbindelse med ændringen vil Arbejdsministeriet  

 og Socialministeriet vurdere behovet for, at kommunerne også i andre  

 situationer giver arbejdsløshedskasserne underretning ved  

 påbegyndelse af sagsbehandling om fx invaliditetsydelse, revalidering  

 og fleksjob.
Til nr. 22, 24 og 25 Der er efter de gældende regler mulighed for, at  

 særlige grupper af medlemmer under visse betingelser får  

 kontingentfritagelse.
Det drejer sig om medlemmer, der deltager i et fagligt  

 dagkursus eller er elever på fx folkehøjskoler eller  

 landbrugsskoler i Danmark eller i et andet nordisk land.
I medfør af bemyndigelsesbestemmelsen i § 76,  

 stk. 8, er der fastsat regler om kontingentfritagelse ved  

 frihedsberøvelse og ved udløb af dagpengeretten.
Fritagelse  

 forudsætter, at medlemmet ikke får hjælp til  

 forsørgelse efter lov om aktiv socialpolitik.
Kontingentfritagelse ved  

 udløb af dagpengeretten kan alene ske for 6 måneder inden for  

 hvert kalenderår.
Det fremgår af arbejdsløshedskassernes  

 indberetning for 1997, at kun ca. 700 medlemmer, svarende til 0,3 promille,  

 har fået kontingentfritagelse.
Bortset fra gruppen af  

 frihedsberøvede, er det samlede antal medlemmer, der er berørt  

 af reglerne om kontingentfritagelse så lille, at der ikke  

 skønnes at være et praktisk behov for at opretholde adgangen til  

 kontingentfritagelse.
 Reglerne om fritagelse for betaling af kontingent for  

 bl.a. deltagere i fagligt dagkursus eller i godkendte kurser på en  

 folkehøjskole mv. ophæves, da det ikke findes  

 hensigtsmæssigt at stille disse studerende anderledes end andre  

 uddannelsessøgende.
Det foreslås derfor, at de detaljerede regler om  

 kontingentfritagelse erstattes af en bemyndigelse til direktøren for  

 arbejdsløshedsforsikringen, hvorefter medlemmer, der er  

 frihedsberøvede, kan fritages for at betale medlemsbidrag.
Der kan  

 endvidere fastsættes regler om, at andre grupper af medlemmer i  

 særlige tilfælde kan fritages for at betale medlemsbidrag.
 Bemyndigelsesbestemmelsen tænkes anvendt i  

 særlige situationer, hvor det vil være åbenbart urimeligt,  

 at medlemmet ikke fritages for betaling af medlemsbidrag.
Til § 2 Det foreslås, at loven træder i kraft den 1.  

 januar 1999.
Til § 3 Til stk. 1 Det foreslås, at alle unge ledige under 25 år  

 uden en erhvervskompetencegivende uddannelse fra den 1. januar 1999 omfattes  

 af fremrykningen af aktivperioden til efter 6 måneders ledighed inden  

 for 9 måneder, uanset om de allerede er omfattet af den  

 nugældende ungeindsats.
Forslaget indebærer, at der efter 1. januar 1999  

 ikke vil være ledige i den nugældende ungeindsats.
Dette vil  

 lette Arbejdsformidlingens og arbejdsløshedskassernes arbejde, da de  

 herefter ikke skal administrere to regelsæt.
For den unge ledige vil  

 forskellen i de to ordninger hovedsagligt være af teknisk karakter.
 Det foreslås endvidere, at unge ledige under 25  

 år med en erhvervskompetencegivende uddannelse, som er indplaceret  

 før den 1. januar 1999, omfattes af de nye regler om fremrykning af  

 aktivperioden, når de har været ledige 6 måneder inden for  

 9 måneder regnet fra lovforslagets fremsættelse.
Har de ledige mere end 6 måneders ledighed,  

 når de overgår til aktivperioden, fratrækkes den  

 overskydende ledighed i aktivperioden på 42 måneder inden for 57  

 måneder.
Den overskydende ledighed fratrækkes i både  

 ydelses- og referenceperioden.
Forslaget sikrer, at den samlede  

 ydelsesperiode er 4 år.
Til stk. 2 Ændringen i § 1, nr. 9, har virkning for  

 medlemmer, der påbegynder en dagpengeperiode den 1. januar 1999 eller  

 senere.
Disse medlemmer vil således skulle overgå til  

 aktivperioden, når de har modtaget dagpenge i en periode på  

 sammenlagt 12 måneder inden for 18 måneder.
 For medlemmer, som påbegynder en dagpengeperiode  

 før 1. januar 1999, og som ikke senere har erhvervet ret til en ny  

 dagpengeperiode, jf. § 53, sker der en gradvis afkortning af  

 dagpengeperioden.
Medlemmer, der senest påbegynder en dagpengeperiode  

 den 31. december 1998, har indtil den 1. januar 1999 en dagpengeperiode  

 på 24 måneder inden for 36 måneder.
Derefter har de pr. 1.  

 januar 1999 en dagpengeperiode på 18 måneder inden for 30  

 måneder inden overgangen til aktivperioden.
 Pr. 1. januar 2000 har medlemmerne ret til en  

 dagpengeperiode på 12 måneder inden for 18 måneder.  

 Herefter overgår de til aktivperioden.
 Afkortningen af dagpengeperioden vil således  

 være afsluttet pr. 1. januar 2000.
 Med hensyn til indfasning af aktiveringsindsatsen i  

 forbindelse med afkortningen af dagpengeperioden og fremrykningen af  

 aktivperioden henvises til det samtidig fremsatte lovforslag om ændring  

 af en aktiv arbejdsmarkedspolitik.
Til stk. 3 Ændringen i § 1, nr. 11, har virkning for  

 medlemmer, der mister dagpengeretten, jf. § 55, stk. 2, den 1.  

 januar 1999 eller senere, og som ikke er fyldt 50 år inden den 1.  

 januar 1999.
 Forslaget indebærer, at medlemmer, som allerede  

 inden den 1. januar 1999 er fyldt 50 år, bevarer retten til at modtage  

 dagpenge efter den nugældende § 55, stk. 4, men vil blive  

 omfattet af ret og pligt til aktivering.
 Retten til at bevare den forlængede dagpengeret  

 følger fortsat de nugældende regler, og er således  

 betinget af, at man ikke på ny opfylder beskæftigelseskravet og  

 dermed generhverver retten til en ny ydelsesperiode.
Til stk. 4 Det foreslås, at kun sygdomsperioder påbegyndt  

 efter lovens ikrafttrædelse er omfattet af bestemmelsen.
Hermed sikres,  

 at arbejdsløshedskasserne har mulighed for at registrere  

 sygdomsperiodens start og samtidig sikres, at medlemmer med sygdomsperioder  

 påbegyndt før lovens ikrafttrædelse ikke stilles  

 anderledes end efter de nugældende regler.
