 Styrelsen stadfæstede Grundejernes Investeringsfonds afslag på  

 dispensation efter boligreguleringslovens § 18 c, idet styrelsen fandt, at  

 beboelsesarealerne og erhvervsarealerne var integreret på sadan måde, at det  

 ikke var muligt direkte at adskille de to arealers vedligeholdelsesbehov.
 »I skrivelse af 30.7.1985 (j.nr. 11.191) har De for N.N. klaget over,  

 at Grundejernes Investeringsfond har afslået en ansøgning om fritagelse for  

 bindingspligt, jf. boligreguleringslovens § 18 c.
 De har oplyst, at ansøgningen om fritagelse vedrører en bolig på 144 m2 og  

 et erhvervsareal (biograf) på 188 m2. Ejendommens samlede bruttoetageareal er  

 på 1.080 m2.
I klagen har De vedrørende beboelsesarealet anført, at der er tale om  

 ejerens egen bolig, og at den først er ibrugtaget ultimo 1983. Vedrørende  

 erhvervsarealet har De anført, at der efter Deres opfattelse er en  

 bygningsmæssig adskillelse mellem biografen og den øvrige bebyggelse på  

 ejendommen, idet ejeren tidligere havde beboelse på 1. salen, men nu bor i en  

 særskilt bygning på ejendommen.
De har endvidere henvist til, at det fremgår  

 af boligstyrelsens cirkulære af 24.5.1984 vedrørende fritagelse for  

 bindingspligten, at det kan være rimeligt at dispensere, når der er tale om  

 ejendomme, der er indrettet til forskellige kulturelle formål.
 Grundejernes Investeringsfond har ved sagens fremsendelse til  

 boligstyrelsen i en skrivelse af 21.8.1985 udtalt, at afslag på ansøgning om  

 dispensation for bindingspligten vedrørende boligarealet er meddelt under  

 henvisning til, at boligreguleringslovens § 18 c alene giver hjemmel til at  

 fritage erhvervslokaler for bindingspligt, og under henvisning til, at en  

 ejendoms ibrugtagningsår afgøres af den ældste bygningsdel, i dette tilfælde  

 bygninger fra 1877.
For så vidt angår arealet for biografen er investeringsfonden af den  

 opfattelse, at selvom arealet anvendes til et kulturelt formål, og derfor i  

 henhold til ovennævnte cirkulære kan henregnes til de tilfælde, hvor der kan  

 dispenseres, er det efter investeringsfondens opfattelse en forudsætning for  

 dispensation, at arealet er af et væsentligt omfang, og at erhvervsandelen  

 ligger adskilt fra beboelsesandelen.
Da biografens bruttoetageareal er på 188  

 (m2) ud af ejendommens samlede bruttoetageareal på 1.080 (m2), mener  

 investeringsfonden ikke, at der er tale om et areal af væsentligt omfang.
Da  

 biografen endvidere ikke bygningsmæssigt er adskilt fra boligdelen, men  

 tværtimod er en integreret del af ejendommen med beboelse på 1. sal, har  

 investeringsfonden givet afslag på ansøgningen om dispensation.
I denne anledning skal boligstyrelsen meddele, at ifølge  

 boligreguleringslovens § 18 b skal der bindes beløb for ejendomme, der er  

 taget i brug før 1970, og som har mere end 2 beboelseslejligheder.  

 Boligstyrelsen er enig med Grundejernes Investeringsfond i, at der også er  

 bindingspligt for ejerens beboelsesdel, uanset at den først er ibrugtaget i  

 1983, idet der er bygninger på ejendommen fra før 1970. Endvidere fremgår af  

 boligreguleringslovens § 18 c, at Grundejernes Investeringsfond kan fritage  

 ejeren af en ejendom for afsætning efter § 18 b for den del af ejendommen,  

 der udelukkende anvendes til andet end beboelse.
Under hensyn hertil er  

 boligstyrelsen enig i, at der ikke kan dispenseres for bindingspligten for så  

 vidt angår ejerens bolig.
Med hensyn til biografen skal man meddele, at det fremgår af  

 boligstyrelsens cirkulære om fritagelse for bindingspligten til Grundejernes  

 Investeringsfond, at det i visse tilfælde kan være rimeligt at dispensere fra  

 bindingspligten for bebyggelser, hvor en del af lokaliteterne anvendes til  

 andet end beboelse, fx til forskellige religiøse, kulturelle og  

 undervisningsmæssige formål.
Hovedkriteriet for, om der kan dispenseres, bør  

 imidlertid være, om de arealer, der anvendes til andet end beboelse, er  

 beliggende på en sådan måde i forhold til beboelsen, at det ikke vil komme  

 beboelseslejerne til skade, såfremt den vedligeholdelse, som er forudsat i  

 bindingsreglerne, ikke finder sted for disse arealer.
 I det foreliggende tilfælde, hvor der forefindes beboelsesarealer på 1.  

 salen, hvorfor beboelsesarealerne og erhvervsarealerne er integreret på en  

 sådan måde, at det ikke er muligt direkte at adskille de to arealers  

 vedligeholdelsesbehov, er boligstyrelsen enig med Grundejernes  

 Investeringsfond i, at der ikke bør dispenseres fra bindingspligten.
Boligstyrelsen kan således i det hele tilslutte sig investeringsfondens  

 afgørelse.« 2. Der henvises til j.nr. 513-00176-2.
