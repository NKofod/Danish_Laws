Betalingskorrektion, reparations- og  

 vedligeholdelsesarbejder A ApS klager for indkomstårene 1998 og 1999 over, at den stedlige  

 skattemyndighed ikke har godkendt fradrag for selvangivne reparations- og  

 vedligeholdelsesarbejder samt over, at adgang til betalingskorrektion er  

 nægtet.
 Det fremgår af sagens oplysninger, at det klagende selskabs eneste  

 aktivitet består i udlejning af et enfamilieshus til selskabets  

 hovedaktionær samt til et andet af hovedaktionæren behersket  

 selskab, B ApS.
B ApS udfører efter det oplyste administrationsydelser for det  

 klagende selskab, hvilket består i betaling af terminsydelser, betaling  

 til skorstensfejer, forsikring og ejendomsskat, opkrævning af husleje  

 samt bogføring af indkøb på vedligeholdelseskontoen.  

 Arbejdet udføres af selskabets hovedaktionær, der er  

 ulønnet.
Herudover udfører selskabet administrationsarbejde for  

 en anden virksomhed med en indtægt på ca. 18.000 kr.  

 årligt.
 Der findes ingen skriftlig lejekontrakt vedrørende udlejningen til  

 hovedaktionæren.
 Selskabet har foretaget fradrag for vedligeholdelse og reparationer med  

 9.769 kr. for indkomståret 1998 og med 6.015 kr. for 1999.
 Det fremgår af sagens oplysninger, at der er tale om bl.a. udgifter  

 til fodpumpe, vinduespolering, lygtebom, frakkekroge, knagerækker,  

 lysstofrør, avis, håndværktøj, haveredskaber,  

 indendørsmaling og planter m.v. til haven.
 Den stedlige skatteforvaltning har ved den påklagede  

 afgørelse nægtet fradrag for selvangivne reparations- og  

 vedligeholdelsesudgifter med 8.681 kr. for indkomståret 1998 og med  

 4.690 kr. for indkomståret 1999 under henvisning til statsskattelovens  

 § 6 a.
 Det er herved bemærket, at en del af udgifterne ikke kan have nogen  

 sammenhæng med ejendommens vedligeholdelse, herunder f.eks. udgifter  

 til fodpumpe og vinduespolering, mens andre udgifter har karakter af private  

 udgifter.
 Skatteforvaltningen har samtidig nægtet adgang til  

 betalingskorrektion efter ligningslovens § 2, stk. 4, under henvisning til,  

 at der ikke er adgang hertil i de tilfælde, hvor et selskab har betalt  

 en hovedaktionærs private udgifter, da der i disse tilfælde ikke  

 er foretaget en transaktion i ligningslovens forstand.
 Selskabets repræsentant har over for Landsskatteretten nedlagt  

 påstand om godkendelse af selvangivne fradrag.
 Subsidiært er der nedlagt påstand om, at der indrømmes  

 adgang til betalingskorrektion efter ligningslovens § 2, stk. 4.
Til støtte for den principale påstand har  

 repræsentanten gjort gældende, at de pågældende  

 udgifter generelt vedrører selskabets/ejendommens drift, og at disse  

 med rimelighed bør afholdes af udlejeren.
Løbende udgifter er  

 fordelt som hovedregel således, at udvendige foranstaltninger afholdes  

 af selskabet og indvendige af lejerne.
Vedrørende vinduespudsningen er det anført, at der er tale  

 om ovenlysvinduer, hvorfor der kun er adgang fra taget.
Vedrørende  

 anskaffelse af haveredskaber er det anført, at disse alene er anvendt  

 til vedligeholdelse af haven.
Hovedaktionæren ejer ikke anden fast  

 ejendom og har således ingen personlig nytteværdi af disse ting.  

 Avisabonnementet - hvoraf selskabet kun har betalt et halvt års  

 abonnement - vedrører mere generelt selskabets interesser.
 Til støtte for den subsidiære påstand har  

 repræsentanten gjort gældende, at hovedaktionæren ved at  

 påtage sig en betalingsforpligtelse kan undgå de sekundære  

 justeringer af sin egen skatteansættelse.
 Landsskatteretten skal udtale:
Retten er efter det oplyste enig med den stedlige skatteforvaltning i, at  

 der er tale om, at selskabet har afholdt udgifter, der enten må  

 karakteriseres som private eller som ikke vedrørende ejendommens  

 vedligeholdelse, hvorfor der ikke er fradragsret efter statsskattelovens § 6  

 a.
Udgifterne må i stedet anses som afholdt i kraft af  

 hovedaktionærens bestemmende indflydelse på selskabet, hvorfor  

 disse må anses som maskeret udlodning for hovedaktionæren.
 Selskabets skatteansættelse stadfæstes således på  

 dette punkt.
Med hensyn til spørgsmålet om betalingskorrektion skal retten  

 bemærke, at den sekundære korrektion ikke er foretaget i det  

 klagende selskab, hvorfor forhøjelsen af hovedaktionærens  

 aktieindkomst allerede af denne grund ikke kan undgås ved at selskabet  

 påtager sig en betalingsforpligtelse.
Retten skal dog bemærke, at  

 forholdet ikke er omfattet af ligningslovens § 2, stk. 4, jf. stk. 1, da der  

 ikke er tale om, at selskabet og hovedaktionæren ikke har anvendt  

 priser og vilkår for handelsmæssige eller økonomiske  

 transaktioner i overensstemmelse med, hvad der kunne være opnået,  

 hvis transaktionerne var afsluttet mellem uafhængige parter, hvilket er  

 en betingelse efter bestemmelsen.
 Der kan således heller ikke gives medhold i den subsidiære  

 påstand.
