Nægtet tilladelse til, at en registreret revisor indtræder i  

 interessentskab, der skulle erhverve, istandsætte og sælge en ejendom Registreret revisor K har i skrivelse af 13. maj 1994 klaget over, at  

 Erhvervs- og Selskabsstyrelsen ved skrivelse af 19. april 1994 (j.nr.  

 93-61.582) afslog at give klageren tilladelse til at indtræde i et  

 interessentskab, der skulle erhverve, istandsætte og sælge en nærmere bestemt  

 ejendom.
 Sagens omstændigheder:
Den 15. september 1993 ansøgte klageren registreret revisor K og  

 registreret revisor A fra samme revisionskontor Erhvervs- og  

 Selskabsstyrelsen om dispensation med henblik på at indtræde i et  

 interessentskab, som skulle erhverve »C«, en gammel købmandsgård på  

 torvet i X-by.
Hensigten var at istandsætte ejendommen, indrette den til  

 lejligheder for byfornyelsesmidler og tilskudsordninger til fredede ejendomme  

 og derefter afhænde det samlede kompleks.
Ifølge klageren budgetteres der  

 ikke med overskud ved videresalget.
Det fremgår af sagen, at  

 ejendomskompleksets samlede areal efter istandsættelsen vil udgøre 1530  

 etagekvadratmeter.
Baggrunden for ansøgningen var, at ansøgerne var blevet  

 kontaktet af en klient, arkitekt B, med opfordring til at indtræde i  

 interessentskabet, som ville få ialt fem interessenter, hvoraf yderligere en  

 var tidligere klient hos ansøgerne.
Kontakten fra den pågældende arkitekt  

 skulle ifølge ansøgerne ses i lyset af ansøgernes lokalkendskab og for at  

 modvirke spekulation i renoveringen fra useriøs side.
I ansøgningen skrev klagerne at »I perioden indtil effektueringen af  

 denne renovering, som forventes at starte i foråret 1994, vil der være  

 lejeindtægt fra C's forhus og det er denne udlejning, som vi søger om  

 dispensation til at måtte udføre.
Set i lyset af det samlede projekt, er  

 denne udlejning minimal, men vi skal alligevel tillade os at ansøge Dem om  

 dispensation.
For god ordens skyld skal vi oplyse, at denne lejeindtægt ikke  

 dækker ejendomsudgifterne, men kun tjener til reduktion af underskudet«.  

 Klagerne har senere over for Erhvervs- og Selskabsstyrelsen oplyst, at  

 lejeindtægten andrager 7.850 kr. månedlig, og at de månedlige drifts- og  

 renteudgifter henholdsvis udgør 4.425 kr. og 3.800 kr.
 Den 24. november 1993 forelagde Erhvervs- og Selskabsstyrelsen sagen for  

 Revisorkommissionen, der i en udtalelse af 14. marts 1994 svarede, »at  

 kommissionen efter en drøftelse af det samlede arrangement finder, at  

 registrerede revisorer ikke bør indtræde som interessenter i selskabet«.
 I den påklagede afgørelse af 19. april 1994 afslog Erhvervs- og  

 Selskabsstyrelsen at give den ansøgte tilladelse.
Efter den dagældende lov om registrerede revisorer (lovbekendtgørelse nr.  

 322 af 18. maj 1993) § 8, stk. 2, kunne Erhvervs- og Selskabsstyrelsen  

 fastsætte nærmere regler for registrerede revisorers virksomhed og  

 forretningsbetingelser og herunder bestemme, at visse erhverv og stillinger  

 ikke kunne forenes med virksomhed som registreret revisor.
Sådanne regler var  

 fastsat ved Erhvervs- og Selskabsstyrelsens bekendtgørelse nr. 126 af 28.  

 februar 1989. Efter bekendtgørelsens § 2, stk. 1, nr. 2, måtte registrerede  

 revisorer ikke »drive ... entreprenørvirksomhed ... udlejningsvirksomhed  

 eller nogen virksomhed, der kan sidestilles hermed«.
Efter  

 bekendtgørelsens § 2, stk. 2, kunne Erhvervs- og Selskabsstyrelsen undtage  

 fra bestemmelserne i stk. 1.
Loven om registrerede revisorer er ændret ved lov nr. 427 af 1. juni 1994  

 med delvis ikrafttræden den 1. september 1994. Lovændringen er indarbejdet i  

 lovbekendtgørelse nr. 763 af 22. august 1994. Efter den nugældende lovs § 4a,  

 stk. 1, omfatter en registreret revisors virksomhed »revision af  

 regnskaber m.v. samt rådgivning og assistance i forbindelse hermed og inden  

 for tilgrænsende områder«.
Efter samme regels stk. 3 er en registreret  

 revisor »offentlighedens tillidsrepræsentant under udøvelse af  

 revision...«.
Efter lovens § 6a, stk. 2, er stillingen som registreret  

 revisor »uforenelig med udøvelsen af anden erhvervsvirksomhed end den i  

 § 4a nævnte...«, og efter stk. 3 må en registreret revisor »ikke  

 have en sådan ejerandel i en virksomhed, der driver anden virksomhed end den  

 i § 4a nævnte, at revisor derved får indflydelse på eller en mere betydelig  

 økonomisk interesse i den pågældende virksomhed...«.
Erhvervs- og  

 Selskabsstyrelsen kan efter loven undtage fra bl.a. stk. 2 og stk. 3, hvis  

 det skønnes, at den omhandlede virksomhed er uden indflydelse på revisors  

 uafhængighed.
Klageren har i klageskrivelsen og i en supplerende skrivelse af 30.  

 september 1994 anført, at han står uforstående over for afslaget, idet hele  

 projektet er til gavn for X-by, hvilket er grunden til, at han ønsker at  

 indgå i projektet.
Endvidere har klageren anført, at hans uafhængighed som  

 registreret revisor ikke er eller vil blive berørt ved at indgå i projektet,  

 idet han kun vil være en ud af fem interessenter, og selve renoveringen vil  

 blive udbudt i licitation.
Klageren mener heller ikke, at projektet kan  

 betegnes som værende entreprenørvirksomhed.
 I en udtalelse om sagen af 11. august 1994 har Erhvervs- og  

 Selskabsstyrelsen fastholdt afgørelsen og udtalt:
»Ved afgørelsen har styrelsen lagt vægt på, at det ud fra en konkret  

 vurdering af formålet med interessentskabets dannelse samt dettes drift må  

 fastslås, at interessentskabets samlede virksomhed ville være at betragte som  

 erhvervsmæssig.
Ansøgernes engagement i projektet fandtes tillige at kunne  

 have indflydelse på deres stilling som uafhængige revisorer.
Styrelsen har ved behandlingen af sagen bedømt interessentskabets samlede  

 aktivitet og ikke kun udlejningsvirksomheden.
Denne omfatter en del af  

 forhuset, som er udlejet, og hvor den samlede lejeindtægt er af beskeden  

 størrelse.
Det er styrelsens opfattelse at interessentskabets samlede  

 aktiviteter må anses som entreprenørvirksomhed og således omfattet af  

 forbudet i bekendtgørelsens § 2, stk. 1, nr. 2.
Uanset at der ikke kalkuleres med fortjeneste i forbindelse med projektet,  

 må styrelsen lægge til grund, at interessentskabet i forbindelse med  

 renoveringen af C driver en erhvervsmæssig virksomhed, hvor udøvelsen af  

 almindelige forretningsmæssige dispositioner, samt deltagelse i  

 forretningsmæssige risici vil være normale elementer i interessentskabets  

 drift.
Der er tale om erhvervsmæssige relationer af klart ikke  

 revisionsmæssig karakter til andre erhvervsdrivende.
Dette vil, efter  

 styrelsens skøn, indebære risiko for indflydelse på stillingen som uafhængig  

 revisor.
Bestemmelserne om revisors uafhængighed skal ses i lyset af den særlige  

 stilling, revisor har i forhold til andre erhverv.
Det er efter styrelsens  

 opfattelse væsentligt, at denne uafhængighed ikke mindskes eller udvandes  

 gennem en for lempelig dispensation.
Det skrappe krav til revisors  

 uafhængighed har da også fundet yderligere udtryk i de nye lovbestemmelser i  

 lov om registrerede revisorer, § 4a, stk. 3,...., hvor det entydigt angives,  

 at revisor optræder som offentlighedens tillidsrepræsentant. ...« Ankenævnet udtaler:
 Af de grunde, der er anført af Erhvervs- og Selskabsstyrelsen, kan  

 ankenævnet tiltræde, at klagerens deltagelse som interessent i det omhandlede  

 projekt er omfattet af forbuddet i førnævnte bekendtgørelses § 2, stk. 1, nr.  

 2. Ankenævnet kan endvidere tiltræde, at den påtænkte virksomhed er af en  

 sådan karakter, at den ikke bør kunne forenes med virksomhed som registreret  

 revisor, og at der derfor ikke bør gives dispensation efter bekendtgørelsens  

 § 2, stk. 2.
 Ankenævnet stadfæster herefter den påklagede afgørelse.
