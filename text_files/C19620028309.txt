Hermed fremsendes eksemplarer af lov nr. 374 af 1. december 1962 om  

 nedslag i skatteansættelsen for renteindtægter m.v.
Bestemmelserne i loven  

 skal første gang anvendes ved skatteligningen for skatteåret 1963-64. Med  

 hensyn til lovens praktisering skal man i øvrigt meddele følgende:
 1. I henhold til lovens § 1 finder lovens regler kun  

 anvendelse på fuldt skattepligtige personer, der ved skatteårets begyndelse  

 er fyldt 67 år.
 Af bestemmelserne i lovens § 3, der skal omtales nærmere nedenfor under  

 punkt 4, fremgår bl.a., at der ikke kan indrømmes nedslag, hvis den  

 skattepligtige indkomst udgør 22.000 kr. eller derover.
 2. Nedslag i ansættelsen af den skattepligtige  

 indkomst indrømmes kun efter begæring, der må fremsættes ved udfyldelse af et  

 særligt skema, der i underskrevet stand må medfølge ved indgivelsen af  

 selvangivelsen for det pågældende skatteår, jfr. lovens § 5.
3. Lovens § 2 indeholder reglerne om, hvilke indtægter  

 der kommer i betragtning ved beregningen af nedslaget.
I henhold til stk. 1  

 indrømmes nedslag på grundlag af nedennævnte ved opgørelsen af den  

 skattepligtige indkomst medregnede beløb:
a. renteindtægter, b. løbende udbetalinger fra renteforsikringer, c. løbende pensionsudbetalinger.
AD A.
Til RENTEINDTÆGTER i denne forbindelse - jfr. § 2, stk. 2 -  

 henregnes bl.a. renter af indlån i pengeinstitutter, obligationer, pantebreve  

 og andre gældsbreve.
 Udtrykkeligt undtaget er udbytte af »aktier og lignende  

 værdipapirer«, hvorunder falder bl.a. aktiecertifikater samt  

 andelsbeviser.
Eventuelle renteudgifter, der er fradraget ved opgørelsen af den  

 skattepligtige indkomst, fragår i summen af de i indkomstopgørelsen  

 medregnede renteindtægter, før nedslaget beregnes.
Opmærksomheden henledes  

 på, at også renter af prioritetsgæld, der ikke er opført i selve  

 selvangivelsen, men alene på det særlige ejendomsskema, skal fradrages.
Til  

 renter af gæld til kredit- og hypotekforeninger, henregnes ikke bidrag til  

 reserve- og administrationsfonds.
Nedslaget indrømmes således kun på grundlag af  

 »nettorenteindtægten«.
En eventuel negativ  

 »nettorenteindtægt« påvirker dog ikke beregningen af nedslag for de  

 i § 2, stk. 3 og 4 omhandlede indtægter.
AD B.
Ved LØBENDE UDBETALINGER FRA RENTEFORSIKRINGER forstås efter § 2,  

 stk. 3 indkomstskattepligtige udbetalinger fra forsikringer af den i § 1,  

 stk. 1 c, i lov om beskatningen af renteforsikringer m.v., jfr.  

 lovbekendtgørelse af 11. december 1962, omhandlede art, d.v.s. livrente,  

 overlevelsesrente, invaliderente, pensionsforsikring eller lignende  

 renteforsikring samt visse annuitetsforsikringer (rateforsikringer) og  

 arverenter.
Det er ikke en betingelse, at der har været ret til fuldt ud at fradrage  

 eller afskrive præmierne vedrørende forsikringen ved opgørelsen af den  

 skattepligtige indkomst.
Nedslag kan derfor også indrømmes for udbetalinger  

 fra en renteforsikring, der er tegnet til fordel for ikke-pårørende, samt for  

 den indkomstskattepligtige del af udbetalinger fra en renteforsikring, der  

 helt eller delvis er henført under den begrænsede fradragsramme i medfør af  

 bestemmelserne i § 1, stk. 1 d, nr. 3, i nævnte lovbekendtgørelse.
 Såfremt udgifterne til erhvervelsen af forsikringen helt eller delvis er  

 afholdt af en arbejdsgiver, gælder de nedenfor ad c omtalte regler i § 2,  

 stk. 4 og 5.
AD C.
Til LØBENDE PENSIONSUDBETALINGER henregnes efter § 2, stk. 4 og 5.
Pensionsudbetalinger, der reguleres i forhold til prisudviklingen, giver  

 ikke ret til nedslag.
Herved udelukkes tjenestemandspensioner og anden  

 pensionsordning med RET til regulering i forhold til prisudviklingen.
 Såfremt der ikke er ret til regulering af udbetalingerne i forhold til  

 prisudviklingen, men udbetalingerne faktisk suppleres med tillæg, som den  

 tidligere arbejdsgiver direkte eller indirekte finansierer helt eller delvis,  

 må spørgsmålet om, hvorvidt der er ret til nedslag, bedømmes på grundlag af  

 de nedenfor omtalte regler.
 Efter disse regler er det en betingelse for nedslaget, at de i  

 indkomstårets løb modtagne pensionsudbetalinger, jfr. 1)-4) foran, tilsammen  

 ikke overstiger, hvad den skattepligtige i alt har modtaget af tilsvarende  

 årlige ydelser i noget af de forudgående fem indkomstår eller, hvis han ikke  

 har modtaget ydelserne så længe, i noget indkomstår, efter at udbetalingerne  

 er påbegyndt.
 Ved afgørelsen af, om en pensionsudbetaling i et indkomstår er forøget i  

 forhold til tidligere år, ses der bort fra forøgelser, der skyldes  

 udbetalinger af forsikringsbonus, hvad enten udbetalingen sker særskilt eller  

 i form af en forhøjelse af de løbende ydelser.
4. I henhold til lovens § 3 andrager nedslaget i den  

 skattepligtige indkomst 25 pct. af summen af de i henhold til de foran  

 omtalte bestemmelser i § 2 opgjorte beløb.
Nedslaget kan ikke overstige 3.000  

 kr.
Det således beregnede nedslagsbeløb nedsættes med 50 kr. for hver fulde  

 100 kr., hvormed den skattepligtige indkomst før nedslaget overstiger 16.000  

 kr.
Hvis der f.eks. er beregnet et nedslagsbeløb på 3.000 kr. (det maksimale  

 nedslag), og den skattepligtige indkomst før nedslaget andrager 20.000 kr.,  

 nedsættes nedslagsbeløbet herefter med halvdelen af 4.000 kr., d.v.s. med  

 2.000 kr. til 1.000 kr.
 Af lovens § 4 fremgår, at det nedslag, som eventuelt tilkommer den  

 skattepligtige i henhold til lov om nedslag i skatteansættelsen for  

 folkepensionister m.fl., skal beregnes på grundlag af indtægten før nedslag i  

 henhold til den heromhandlede lov.
SKATTEDEPARTEMENTET, DEN 17. DECEMBER  

 1962 Hans P.
Gøtrik.
 /Troels Bruun.
