Skriftlig fremsættelse (28. januar 2015) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af årsregnskabsloven og forskellige andre love (Reduktion af administrative byrder, tilpasning til de internationale regnskabsstandarder, gennemførelse af det nye regnskabsdirektiv, ændringer til gennemsigtighedsdirektivet m.v.) (Lovforslag nr.
L 117) Formålet med lovforslaget er at lempe de administrative byrder for virksomhederne i forbindelse med udarbejdelsen af regnskaber samtidig med, at der tages hensyn til regnskabsbrugernes behov for væsentlige oplysninger.
 Desuden er formålet med lovforslaget at tilpasse lovgivningen til den internationale udvikling på regnskabsområdet, ligesom lovforslaget sikrer gennemførelse af EU's nye regnskabsdirektiv, herunder reglerne om virksomhedernes rapportering om samfundsansvar.
Det foreslås, at der indføres flere af de lempelser, som EU's nye regnskabsdirektiv giver mulighed for.
Bl.a. foreslås det, at der indføres lempelser for de ca. 80.000 mindste virksomheder  mikrovirksomhederne, således at disse skal give færre noteoplysninger i deres årsrapport end i dag.
Desuden foreslås det, at visse dattervirksomheder får mulighed for at give færre oplysninger i deres årsrapport, hvis en række betingelser opfyldes, herunder at modervirksomheden skal stille garanti for samtlige af dattervirksomhedens forpligtelser.
Desuden foreslås en delvis ophævelse af kravet om ledelsespåtegning.
Yderligere foreslås en forhøjelse af størrelsesgrænserne for små og mellemstore virksomheder, således at flere virksomheder skal opfylde færre regnskabskrav.
Forslaget indeholder desuden en tilpasning af årsregnskabsloven til de internationale regnskabsstandarder, således at internationalt orienterede virksomheder får mulighed for at følge mere internationalt orienterede principper, mens små virksomheder, som ikke er internationalt orienterede, ikke bliver mødt med krav herom.
Forslaget er et resultat af en anbefaling fra Virksomhedsforum for enklere regler.
Det samme gælder for forslaget om, at virksomhederne skal kunne anvende international regnskabsstandard rettet mod mindre virksomheder samt delvist for forslaget om dattervirksomhedsundtagelsen.
 Yderligere foreslås en implementering af de pligtige ændringer fra EU's nye regnskabsdirektiv, herunder regler vedrørende beretning om betalinger til myndigheder og regler vedrørende rapportering om samfundsansvar.
Desuden indføres nye krav til virksomhedernes redegørelse for samfundsansvar, således at de 50 største børsnoterede virksomheder og statslige aktieselskaber fra 2016 og de 1.100 største virksomheder fra 2018 specifikt skal forholde sig til bl.a. miljø- og medarbejderrelaterede forhold.
Samtidig forventes den grønne regnskabspligt i miljølovgivningen at blive afskaffet.
 Forslaget indeholder yderligere et nyt krav om, at store virksomheder samt børsnoterede virksomheder med aktiviteter inden for udvinding af olie, gas og mineraler m.v. samt inden for skovning af primære skove skal give oplysninger om betalinger til myndigheder i de lande, hvor virksomhederne har de pågældende aktiviteter.
 Forslaget vurderes at medføre faktiske erhvervsøkonomiske lettelser på ca. 300 mio. kr. årligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
