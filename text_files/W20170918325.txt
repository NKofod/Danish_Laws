Ligebehandlingsnævnets afgørelse om køn - forskellige priser - ej medhold J. nr. 2015-6811-41607 En mand klagede over, at en virksomhed i en af sine butikker havde en damecykel på tilbud, mens herremodellen kun kunne købes på virksomhedens internetside til fuld pris.
Der var ikke tale om forskelsbehandling på grund af køn, idet både mænd og kvinder kunne købe de cykler, der var til salg med rabat, uanset om der var tale om en herre- eller damemodel.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at indklagede i en sine kæders fysiske butikker havde en damecykel på tilbud, mens samme models herrecykel kun kunne købes på indklagedes internetside til fuld pris.
Ligebehandlingsnævnets afgørelse Det var ikke i strid med ligestillingsloven, at indklagede i en af sine kæders fysiske butikker havde en damecykel på tilbud, mens herremodellen kun kunne købes på indklagedes internetside til fuld pris.
Sagsfremstilling Der er klaget over, at indklagede i en af sine kæders fysiske butikker havde en damecykel på tilbud, mens samme models herrecykel kun kunne købes på indklagedes internetside til fuld pris.
Parternes bemærkninger Klager gør gældende, at han har været udsat for forskelsbehandling på grund af køn.
 Klager henviser til, at alene kvindeudgaven af den cykel, han ønskede at købe, kunne købes i den fysiske butik med rabat.
 Den herrecykel, som var mulig at købe i den fysiske butik med rabat, var en anden model uden punkteringshæmmende dæk.
 Klager mener ikke, det har været en mulighed for ham at købe en damecykel, idet politiet anser det for at være en indikator for cykeltyveri, hvis en mand cykler på en ny kvindecykel.
 Indklagede gør gældende, at der ikke har været tale om forskelsbehandling på grund af køn.
Indklagede har solgt forskellige cykler til forskellige priser.
Både mænd og kvinder har på lige vilkår kunnet købe cyklerne.
Klager kunne have købt en anden herrecykel, der også var på tilbud i den fysiske butik.
Klager var heller ikke afskåret fra at købe den omtalte damecykel.
Indklagede har principalt anmodet om, at sekretariatet afviser sagen, da det er åbenbart, at der ikke kan gives klager medhold i sagen.
Subsidiært er der anmodet om frifindelse.
Ligebehandlingsnævnets bemærkninger og konklusion Nævnet bemærker indledningsvist, at sekretariatet ikke har fundet grundlag for at afvise klagen.
 Nævnet har derfor taget stilling til, om klager har været udsat for forskelsbehandling på grund af køn.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
Både mænd og kvinder har kunnet købe de cykler, som var til salg med rabat, uanset om der var tale om en herreeller damemodel.
Der foreligger derfor ikke forskelsbehandling på grund af køn.
 Klager får herefter ikke medhold i klagen.
Retsregler Afgørelsen er truffet efter følgende bestemmelser:
