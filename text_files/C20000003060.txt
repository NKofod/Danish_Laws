Vejledning om behandling af  

 anerkendelsesspørgsmålet ved anmeldelser af astma og kronisk  

 bronchitis efter arbejdsskadesikringsloven Kapitel 1 Indledning Både astma og kronisk bronchitis er meget  

 almindelige lidelser i befolkningen.
En mindre del har astma eller kronisk  

 bronchitis som følge af udsættelse for skadelige stoffer  

 på arbejdspladsen.
 I sager, hvor der er mistanke om en arbejdsbetinget astma  

 eller kronisk bronchitis, er det derfor vigtigt, at Arbejdsskadestyrelsen  

 indhenter præcise oplysninger om lidelsens karakter og den  

 arbejdsmæssige påvirkning for at få belyst en eventuel  

 årsagssammenhæng mellem arbejdet og lidelsen.
 Vejledningen skal være en hjælp til at sikre  

 en korrekt oplysning af sagerne, samtidig med at den gerne skulle bidrage til  

 forståelsen af disse lidelser.
 For at astma og kronisk bronchitis kan anerkendes som  

 erhvervssygdomme efter erhvervssygdomsfortegnelsen, skal både de  

 generelle betingelser i § 1 og de særlige betingelser i bilag 1  

 til fortegnelsen være opfyldt, jf. § 2.
Efter § 1 skal påvirkningen styrkemæssigt  

 og tidsmæssigt svare til de påvirkninger, hvor der er godtgjort  

 årsagssammenhæng mellem påvirkning og lidelse, og  

 sygdomsbilledet skal svare til det sygdomsbillede, hvor der er godtgjort  

 årsagssammenhæng.
Endelig må der ikke være oplyst  

 forhold, der gør det overvejende sandsynligt, at sygdommen skyldes  

 andre forhold end de arbejdsmæssige.
 Det betyder, at selv om der er en påvirkning  

 på arbejdet, som er nævnt i fortegnelsen, og lidelsen er astma,  

 kan lidelsen ikke anerkendes, hvis symptomerne ikke er opstået eller  

 blevet forværret i forbindelse med påvirkningerne på  

 arbejdet.
Kapitel 2 Hvad er astma? Astma defineres medicinsk som en ikke-infektiøs  

 inflammatorisk luftvejssygdom ledsaget af reversibel obstruktion af  

 bronkierne.
På dansk betyder det, at der er tale om en  

 ikke-infektiøs betændelsestilstand med anfald af  

 forbigående forsnævring af bronkierne med nedsat lungefunktion.  

 Der er med andre ord tale om anfaldsvis vejrtrækningsbesvær  

 på grund af, at bronkierne trækker sig sammen.
Astma er desuden karakteriseret ved, at lungefunktionen er  

 normal eller næsten normal mellem anfaldene eller kan være normal  

 på grund af bronkieudvidende medicinsk behandling.
Modsat kronisk  

 bronchitis kan den øgede modstand i luftvejene påvirkes med  

 bronkieudvidende midler som fx B2-agonist-spray, Bricanyl, Ventoline eller  

 efter behandling med binyrebarkhormoner.
 Anfaldene vil i mange tilfælde blive provokeret af  

 uspecifikke irritanter i luften fx tobaksrøg, tåge eller  

 støv fra arbejdsprocesser eller specifikke påvirkninger fra  

 omgivelserne.
Astma diagnosticeres ofte som »astma bronchiale«  

 inden for lægeverdenen.
Lidelsen må ikke forveksles med astmatisk  

 bronchitis, som er en kronisk obstruktiv lungelidelse, d.v.s. en lidelse,  

 hvor der til stadighed er lungefunktionsnedsættelse på grund af  

 øget luftvejsmodstand.
Se i øvrigt afsnit 3 om kronisk  

 bronchitis.
I det følgende bruges kun betegnelsen astma.
2.1. Hvordan stilles diagnosen astma? Det skal være dokumenteret, at der er tale om astma,  

 d.v.s. at de lægelige undersøgelser skal beskrive et  

 symptombillede, der sandsynliggør, at diagnosen er astma.
 Af det lægelige materiale, d.v.s. normalt en  

 lungemedicinsk eller arbejdsmedicinsk speciallægeerklæring, skal  

 det fremgå, at skadelidte har gener i form af anfaldsvis  

 åndenød eller piben/hvæsen i brystet, samt at et af  

 følgende kriterier er opfyldt:
1)	Histaminprovokationstest eller anstrengelsestest medfører et  

 fald i lungefunktionen på mere end 20 procent, målt som FEV1  

 eller peakflow. (Histamin er et stof, som i lave doser kan fremprovokere  

 hyperreaktion i luftvejene hos astmatikere.
Metacholin har samme effekt.
FEV1  

 er udåndingsrumfanget efter 1. sekund ved forceret udånding.  

 Måling af peakflow er måling af den maksimale  

 lufttømningshastighed under forceret udånding.  

 Normalværdien ligger på 200 - 600 L/min afhængig af  

 køn, højde og alder.) 2)	Lungefunktionen stiger mere end 20 procent, målt som FEV1  

 eller peakflow efter behandling for nedsat lungefunktion med fx 5 pust  

 B2-agonist-spray.
 3)	Lungefunktionen stiger mere end 20 procent, målt som FEV1  

 eller peakflow efter behandling for nedsat lungefunktion med  

 prednisontabletter 30 mg dagligt i 2 uger.
 4)	Lungefunktionen varierer mere end 20 procent, målt som FEV1  

 eller peakflow ved dagbogsmonitering i 14 dage, d.v.s. fra morgen til aften  

 eller fra dag til dag.
 Normalt er en FEV1-værdi på ca. 100 procent,  

 men som det fremgår ovenfor, skal FEV1 variere med mindst 20 procent,  

 for at astmalidelsen kan dokumenteres ved  

 lungefunktionsundersøgelserne.
Det er ikke altid, at symptomerne ved astma er typiske  

 anfald af åndenød eller piben/hvæsen i brystet.  

 Symptomerne kan være mere ukarakteristiske i form af hoste, trykken for  

 brystet og hæshed.
I konkrete tilfælde kan en sådan  

 ukarakteristisk astma anerkendes.
Det forudsætter sikker  

 påvisning af en reversibel bronkieobstruktion, eksempelvis ved  

 tilstedeværelsen af mindst 2 af ovennævnte kriterier.
 Sagen forelægges styrelsens arbejdsmedicinske (E)-  

 eller medicinske (M)-lægekonsulenter til afklaring af diagnosen.
2.2. Astma på erhvervssygdomsfortegnelsen Både allergisk og ikke-allergisk astma er omfattet  

 af erhvervssygdomsfortegnelsen.
 Astma bør ikke anerkendes som erhvervssygdom, uden  

 at styrelsens arbejdsmedicinske (E)- eller medicinske  

 (M)-lægekonsulenter har vurderet sagen.
 For at astma kan anerkendes som en erhvervssygdom, er det  

 en forudsætning, at skadelidte har været udsat for  

 astmafremkaldende stoffer i arbejdsmiljøet.
 Astma (allergisk og ikke-allergisk) er nævnt i bilag  

 1 til erhvervssygdomsfortegnelsen under Gruppe A, pkt. 3, 5 og 9, og under  

 Gruppe C, pkt. 5, jf. § 2. Det er Gruppe C, pkt. 5, der hyppigst  

 anvendes ved anerkendelse efter erhvervssygdomsfortegnelsen.
2.2.1. Anerkendelse efter fortegnelsens Gruppe C, pkt.5 Ifølge Gruppe C, pkt. 5, i  

 erhvervssygdomsfortegnelsen er astma omfattet, når lidelsen er  

 forårsaget af indånding af støv eller dampe på  

 arbejdspladsen fra:
 a)	Planter eller planteprodukter.  

 Faggrupper: Bagere, savværksarbejdere, foderstofarbejdere m.v.
 b)	Dyr eller dyriske produkter.  

 Faggrupper: Landbrugsmedhjælpere, laboratoriemedarbejdere med kontakt  

 til forsøgsdyr, arbejdere i fiskeindustrien m.v.
 c)	Enzymer, farvestoffer, kunstharpiks eller medikamenter eller  

 forstadier til disse.  

 Faggrupper: Frisører, farveriarbejdere, ansatte i medicinalindustrien,  

 loddearbejdere m.v.
 d)	Isocyanater og visse anhydrider i epoxyresiner.  

 Faggrupper: Malere, ansatte fx inden for farve-lakindustrien,  

 metalindustrien, medicinalindustrien m.v.
2.2.2. Anerkendelse efter fortegnelsens Gruppe A Hvis der har været tale om udsættelse for  

 isocyanater, kan astma anerkendes efter Gruppe A, pkt. 3.
 Hvis astmalidelsen skyldes udsættelse for krom og  

 visse af dets forbindelser, anerkendes efter Gruppe A, pkt. 5.
 Endelig hvis astma skyldes udsættelse for kobolt,  

 kan lidelsen anerkendes efter Gruppe A, pkt. 9.
2.3. Sammenhængen mellem astma og arbejdet Symptomerne på lidelsen skal opstå i  

 umiddelbar sammenhæng med den arbejdsmæssige udsættelse for  

 astma-fremkaldende stoffer.
I særlige tilfælde kan sen-astma anerkendes  

 med anfald op til 16 timer efter arbejdet, hvis det kan dokumenteres, at  

 lignende anfald ikke optræder på samme tider af døgnet i  

 weekenden eller ferieperioder, og en mistænkt påvirkning  

 primært forekommer på arbejdspladsen.
I særlige  

 tilfælde viser sen-astma sig ved et signifikant fald i peakflow i  

 løbet af en arbejdsuge og med stigning på over 30 procent i den  

 efterfølgende weekend.
 Derimod er der ikke noget krav om, at udsættelsen  

 skal have en bestemt varighed eller styrke, fordi astma i nogle  

 tilfælde udløses efter kort tid og ved selv begrænsede  

 udsættelser.
 Igen tages der udgangspunkt i den arbejds- eller  

 lunge-medicinske speciallægeerklæring og følgende forhold  

 skal være bekræftet:
 1)	Lidelsen skal debutere eller blive markant forværret under  

 arbejdet, og astmaanfald skal være beskrevet i tilknytning til  

 arbejdet. (I særlige tilfælde, se ovenfor).
 2)	Ved allergisk astma skal der være tale om overfølsomhed  

 (allergi) for et materiale, der er på arbejdet, og som er nævnt i  

 erhvervssygdomsfortegnelsen.
2.3.1. Allergisk astma Påvisning af allergi kan ske ved:
 a)	Priktest i huden.
 b)	Positiv Rast-test, d.v.s påvisning af allergi-antistoffer i  

 blodet af typen IgE.
 c)	Positiv histaminreleasetest, d.v.s. histaminfrigørelse fra de  

 hvide blodlegemer i en blodprøve efter kontakt med det specifikke  

 allergen fra arbejdspladsen.
Specifikke bronchiale provokationstests med relevante  

 allergener, som har været udført af arbejdsmedicinske eller  

 lungemedicinske specialafdelinger, kan også anvendes ved vurdering af  

 anerkendelsesspørgsmålet.
Arbejdsskadestyrelsen vil ikke direkte  

 anbefale at få disse typer tests udført, da de i sjældne  

 tilfælde kan medføre en forværring af lidelsen.
 Hvis der både er dokumentation for astmaanfald i  

 tilknytning til arbejdet og for allergi over for et materiale på  

 arbejdet, der er nævnt i fortegnelsen, kan astmalidelsen anerkendes  

 efter fortegnelsen.
 Eksempel:
En laborant får åndenød i tilknytning  

 til laboratoriearbejde med rotter, mens der ikke er beskrevet symptomer ved  

 andre former for laboratoriearbejde.
Ved den  

 arbejdsmedicinske/lungemedicinske undersøgelse foretages en  

 lungefunktionsundersøgelse, der viser, at skadelidtes lungefunktion er  

 reduceret til en FEV1-værdi på 75 procent, men ved behandling med  

 3 pust Bricanyl reetableres lungefunktionen til en FEV1-værdi på  

 98 procent.
Der foretages priktest, og der påvises overfølsomhed  

 over for rotteallergener (dyrehår). Astmalidelsen anerkendes efter  

 fortegnelsens Gruppe C, pkt. 5b.
2.3.2. Ikke-allergisk astma Ved ikke-allergisk astma er det vanskeligere at  

 fastslå årsagssammenhængen med udsættelse for stoffer  

 i arbejdsmiljøet.
Derfor stilles større krav til den  

 lægelige dokumentation for sammenhæng mellem astmaanfaldene og  

 den arbejdsmæssige udsættelse.
 Sagerne kan anerkendes efter en konkret vurdering,  

 hvis:
1)	der dokumenteres fald i peakflow-værdierne på over 20  

 procent efter udsættelse for påvirkninger, der udelukkende eller  

 i overvejende grad forekommer på arbejdet, 2)	en detaljeret beskrivelse foretaget af en arbejdsmedicinsk eller  

 lungemedicinsk speciallæge viser, at astmaanfald kun forekommer  

 på arbejdet, og at den mistænkte påvirkning primært  

 forekommer på arbejdet, 3)	der ikke er andre forhold, som er årsag til  

 astmalidelsen.
Det er centralt i denne forbindelse, om astma har  

 været påvist inden den arbejdsmæssige påvirkning.
Har  

 den skadelidte fx haft astma som barn, kan lidelsen ikke anerkendes,  

 medmindre den er blevet sikkert forværret i forbindelse med arbejdet,  

 jf. nedenfor.
 Eksempel:
En ansat i et medicinalfirma havde fald i  

 peakflow-værdierne ved ophold i produktionen, hvor der blev anvendt  

 isocyanater, men ikke i andre situationer.
Der var ikke påvist allergi  

 over for isocyanat eller andre stoffer.
Gennemførelsen af en  

 histaminprovokationstest viste et signifikant fald i lungefunktionen.  

 Diagnosen astma blev stillet.
Anfaldene blev alene udløst af  

 arbejdsmæssige påvirkninger i form af isocyanat, og der blev ikke  

 beskrevet forhold, der gjorde det overvejende sandsynligt, at astmalidelsen  

 skyldtes andre forhold end arbejdet, jf. § 1. Lidelsen kunne anerkendes  

 efter erhvervssygdomsfortegnelsens § 2, Gruppe C, pkt. 5d, selvom der  

 ikke var påvist en allergi over for stoffer i  

 arbejdsmiljøet.
2.4. Forbehold/forværring Astmalidelsen kan også anerkendes efter fortegnelsen  

 i tilfælde, hvor den skadelidte har haft astma som barn, eller der er  

 påvist allergi over for private påvirkninger som fx  

 husstøvmider, bynke eller lignende.
I modsætning til kronisk  

 bronchitis skal der ikke ved anerkendelsen tages forbehold for et eventuelt  

 tobaksforbrug.
I tilfælde med private lidelser eller  

 påvirkninger er det en betingelse for anerkendelse, at det kan  

 dokumenteres, at den arbejdsmæssige udsættelse for  

 astmafremkaldende påvirkninger har medført en varig  

 forværring af astmalidelsen.
Der skal altid tages et forbehold i  

 anerkendelsen for den del af lidelsen, der ikke er arbejdsbetinget, og  

 forbeholdet skal vægtes ved ménvurderingen, da der alene kan  

 ydes erstatning for arbejdsskadens følger, jf. § 26 i lov om  

 sikring mod følger af arbejdsskade.
 Der skal i den forbindelse gøres opmærksom  

 på, at vægtningen af forbeholdet skal være i  

 overensstemmelse med bestemmelsen i § 13, hvorefter et varigt mén  

 må anses for at være en følge af arbejdsskaden medmindre  

 overvejende sandsynlighed taler imod.
 Det betyder, at Arbejdsskadestyrelsen skal dokumentere, at  

 en bestemt følgetilstand kan være forårsaget af andre  

 forhold end den anerkendte arbejdsskade.
 Derfor kan der alene tages forbehold i de situationer,  

 hvor der er påvist konkrete lidelser eller påvirkninger, som ikke  

 skyldes arbejdet, og hvor betydningen for den anerkendte astmalidelse er  

 veldokumenteret.
 Eksempel:
En bryggeriarbejder var udsat for en række  

 klorholdige stoffer på sit arbejde i tappehallen på et bryggeri.  

 Over en 10-årig periode udviklede skadelidte en række  

 åndedrætsgener.
Generne var særligt udtalte, når  

 skadelidte var udsat for klorholdige produkter og gærstoffer.
Ved de  

 lægelige undersøgelser blev der påvist astma, kronisk  

 bronchitis, hyperreagerende luftveje og allergi over for visse dyrehår.  

 Det kunne ikke godtgøres, i hvilken rækkefølge  

 lunge/luftvejslidelserne var opstået.
Skadelidte havde fået en  

 mærkbar bedring i tilstanden efter arbejdsophør.
Skadelidte  

 havde haft et tobaksforbrug på ca. 10 cigaretter dagligt.
I  

 afgørelsen blev der lagt vægt på, at der havde været  

 tale om udsættelse for stoffer, der kunne medføre astma, og at  

 det ikke var overvejende sandsynligt, at astmalidelsen alene skyldtes andre  

 forhold end de erhvervsmæssige.
Astmalidelsen kunne herefter anerkendes  

 som en erhvervssygdom efter § 2, Gruppe C, pkt. 5, med forbehold for de  

 forudbestående luftvejslidelser i form af bronchitis (afvist på  

 grund af tobak), hyperreagerende luftveje samt dyrehårsallergi.
2.5. Astma og Erhvervssygdomsudvalget Astmalidelser kan også forelægges for  

 Erhvervssygdomsudvalget til vurdering af, om lidelsen skyldes arbejdets  

 særlige art, jf. § 10, stk. 3, når de eventuelt  

 astmaudløsende stoffer ikke er omfattet af  

 erhvervssygdomsfortegnelsen, og der er tvivl om  

 årsagssammenhængen.
Hvis en sag skal forelægges udvalget, skal der  

 stilles en astmadiagnose, og de påvirkninger i arbejdsmiljøet,  

 der kan give astma, skal være belyst.
Også eventuelle private  

 påvirkninger skal være belyst.
Endelig skal styrelsens  

 arbejdsmedicinske (E)- eller medicinske (M)-lægekonsulenter have  

 vurderet den mulige sammenhæng mellem den arbejdsmæssige  

 påvirkning og astmalidelsen.
 Eksempel:
En fabriksarbejder fik hoste og åndenød efter  

 flere års arbejde med pasning af tapettryksmaskine, som lavede  

 akrylskumstapet.
Papir og akrylskumsmasse blev opvarmet til 150 - 170 grader.  

 Generne svandt i weekenden og tiltog på arbejdet.
Symptomerne svandt  

 efter overgang til anden type arbejde på den pågældende  

 fabrik.
De lægelige oplysninger viste, at skadelidtes lungefunktion  

 (peakflow) var signifikant nedsat, og generne svandt efter relevant medicinsk  

 behandling med Bricanyl eller Ventoline (B2-agonister). I fritiden var  

 lungefunktionen klart bedre.
Sagen blev anerkendt i overensstemmelse med  

 Erhvervssygdomsudvalgets indstilling.
Der blev lagt vægt på, at  

 der havde været tale om udsættelse for en række  

 lavmolekylære irritanter, der kan inducere astma, og at der var en god  

 tidsmæssig sammenhæng mellem udsættelsen for de  

 pågældende stoffer og symptomdebut, og aftagende symptomer efter  

 udsættelsens ophør.
2.6. Godtgørelse og erstatning 2.6.1. Mén Ved vurderingen af det varige mén tages hensyn til  

 hyppigheden af anfald, og om skadelidte er afhængig af medicin.
Endelig  

 vurderes, om det er let at undgå de astmafremkaldende stoffer, og om  

 anfald udløses ved anstrengelse.
Der henvises til styrelsens  

 méntabel, side 33.
 Méngraden fastsættes altid i samarbejde med  

 styrelsens arbejdsmedicinske (E)- eller medicinske  

 (M)-lægekonsulenter.
2.6.2. Erhvervsevnetab Selv et mén under 5 procent kan udløse  

 erstatning for tab af erhvervsevne.
Det kan være tilfældet, hvis  

 symptomerne kommer igen, når skadelidte genoptager arbejdet og derfor  

 må under revalidering eller overgå til andet arbejde med en  

 lavere løn.
Der henvises i øvrigt til Arbejdsskadestyrelsens  

 vejledning om erstatning for tab af erhvervsevne fra oktober 1996.
Kapitel 3 Hvad er kronisk bronchitis? Kronisk bronchitis kan opdeles i 2 undergrupper.
Simpel kronisk bronchitis, som giver symptomer i form af  

 hoste og ekspektoration (opspytning fra luftvejene), uden at der er nedsat  

 lungefunktion.
For at få lidelsen diagnosticeret skal skadelidte have  

 hostet og haft ekspektoration i mindst 3 måneder om året i mindst  

 2 på hinanden følgende år.
Kronisk obstruktiv bronchitis som medfører nedsat  

 lungefunktion udover hoste og ekspektoration på grund af øget  

 luftvejsmodstand.
Ofte er der vedvarende øget slimsekretion i  

 bronkierne i et omfang, som giver ekspektoration, men det forekommer ikke i  

 alle tilfælde.
 Begge typer kan anerkendes som erhvervssygdomme.
3.1. Hvordan stilles diagnosen kronisk bronchitis? Ved simpel kronisk bronchitis har skadelidte hoste og  

 opspyt, og lungefunktionsundersøgelsen er normal.
Ved kronisk  

 obstruktiv bronchitis er der tillige tegn på obstruktion ved  

 lungefunktionsundersøgelsen på grund af øget  

 strømningshastighed i luftvejene.
Det viser sig ved en  

 nedsættelse af den »udåndede luftmængde i 1. sekund« (FEV1) men næsten normal »total udåndet  

 luftmængde« (FVC). Forholdet  

 mellem FEV1/FVC kaldet »  

 Tiffenau-værdien« vil  

 også være reduceret.
 I modsætning hertil vil man ved  

 lungefunktionsundersøgelse ved restriktive lungelidelser (fx  

 asbestose, silikose og andre former for lungefibrose) finde nedsættelse  

 af både FVC og FEV1 med normal eller forhøjet »Tiffenau-værdi«.
Ved moderat til svær kronisk bronchitis udvikles  

 ofte en komponent af reversibel bronkieobstruktion, som kan forveksles med  

 astma.
Lidelsen betegnes ofte »bronchitis chronika asthmatica«.
Den adskiller sig fra astma ved, at der findes en  

 bestående kronisk bronchitis og vekslende grad af bronkieobstruktion.  

 Typisk er variationen i FEV1 eller peakflow meget mindre end ved ægte  

 astma.
Lidelsen er omfattet af erhvervssygdomsfortegnelsens Gruppe C, pkt. 7,  

 men ikke Gruppe C, pkt. 5.
3.2. Kronisk bronchitis på  

 erhvervssygdomsfortegnelsen 3.2.1. Anerkendelse efter fortegnelsens Gruppe C, pkt. 7 Lidelsen skal være forårsaget af massiv  

 udsættelse for uspecifikt støv i mange år (mindst 8-10  

 år), herunder støv fra isoleringsmateriale, støv fra  

 korn- og foderstoffer, støv fra træforarbejdning og røg  

 fra svejsning og flammehøvling.
De typiske arbejdsfunktioner er:  

 svejsning, skærebrænding, skorstensfejning, landbrugsarbejde,  

 boring, fræsning og slibning af forskellige materialer.
Det er denne  

 bestemmelse, der oftest anvendes ved anerkendelse af kronisk bronchitis efter  

 fortegnelsen.
3.2.2. Anerkendelse efter fortegnelsens Gruppe A, pkt. 14 Lidelsen kan anerkendes efter dette punkt, hvis den er  

 forårsaget af vanadium og dets forbindelser.
De typiske  

 arbejdsfunktioner er: fremstilling af specialstål, farver og  

 lakker.
3.3. Sammenhængen mellem kronisk bronchitis og  

 arbejdet Ved vurderingen af, om den arbejdsmæssige  

 udsættelse er tilstrækkelig til, at lidelsen kan anerkendes, er  

 det relevant at se på, om arbejdet er foregået udendørs  

 eller indendørs.
Hvis arbejdet har været indendørs,  

 bør det fremgå af sagen, om der har været udluftning, og  

 om åndedrætsværn har været anvendt.
Der skal normalt  

 være tale om flere års udsættelse, før lidelsen  

 anses for at være arbejdsbetinget.
Men ved massive udsættelser  

 for de stoffer, som er nævnt i fortegnelsen, kan kronisk bronchitis  

 opstå efter kortere tids udsættelse.
Endelig skal lidelsen  

 opstå i sammenhæng med den arbejdsmæssige påvirkning.  

 Hvis symptomerne opstår flere år efter den arbejdsmæssige  

 udsættelse, skal styrelsens arbejdsmedicinske (E)- eller medicinske  

 (M)-lægekonsulenter se sagen med henblik på at vurdere, om der er  

 årsagssammenhæng, jf. fortegnelsens § 1.
3.4. Forbehold/forværring Som det fremgår af § 2 i fortegnelsen, skal  

 både de generelle betingelser i § 1 som de særlige  

 betingelser i bilag 1 være opfyldt, for at en lidelse kan anerkendes.  

 Der må ikke være oplyst forhold, der gør det overvejende  

 sandsynligt, at sygdommen skyldes andre forhold end de  

 arbejdsmæssige.
 Af fortegnelsens Gruppe C, pkt. 7, fremgår, at  

 kronisk bronchitis hos rygere normalt kun kan anerkendes, hvis  

 tobaksforbruget har været beskedent.
Mange sager vedrørende kronisk bronchitis afvises  

 på grund af skadelidtes tobaksforbrug.
Styrelsens lægekonsulenter  

 anser ikke et tobaksforbrug på over 7 - 10 gram dagligt (1 cigaret = 1  

 gram tobak) for beskedent.
Ligger det daglige forbrug under 5 - 7 gram  

 dagligt, bør sagen forelægges lægekonsulenten med henblik  

 på vurdering af, om der er grundlag for anerkendelse med forbehold for  

 tobaksforbrug.
Tobaksforbruget skal sammenholdes med udsættelsen  

 på arbejdet og ses i sammenhæng med lidelsens karakter.
 Eksempel:
En skadelidt med en svær kronisk bronchitis havde  

 været massivt støvudsat som tæppevæver og  

 sprøjtelakerer.
Lidelsen blev anerkendt med forbehold for den del, der  

 skyldtes tobaksforbruget.
Skadelidte havde haft et tobaksforbrug på 8 -  

 10 gram pr. dag siden 1949, dog havde han de sidste 3½ år inden  

 anerkendelsen kun haft et tobaksforbrug på 3 - 4 gram dagligt.
Der blev  

 lagt vægt på størrelsen af tobaksforbruget sammenholdt med  

 oplysningerne om støvudsættelsen og lungelidelsens  

 sværhedsgrad.
Det kunne herefter ikke anses for overvejende  

 sandsynligt, at lungelidelsen alene skyldtes tobaksforbruget.
 Eksempel:
En skadelidt med en let kronisk bronchitis og et  

 tobaksforbrug på ca. 10 gram dagligt i ca. 10 år fik afvist  

 lidelsen som erhvervssygdom.
Der blev lagt vægt på den lette  

 kroniske bronchitis sammenholdt med tobaksforbruget, og at der ikke havde  

 været tale om massiv udsættelse for svejserøg, idet en  

 stor del af svejsningen var foregået udendørs.
Skadelidte kan også privat være udsat for  

 forskellige former for støv.
Det vil dog kun i sjældne  

 tilfælde være af en sådan karakter, at der skal tages  

 forbehold.
Udviklingen af kronisk bronchitis skal ses i  

 sammenhæng med såvel den arbejdsmæssige som den private  

 udsættelse for skadelige stoffer.
Herunder også den  

 tidsmæssige sammenhæng mellem udsættelsen for skadelige  

 stoffer og udviklingen af sygdommen.
 Eksempel:
En skadelidt havde et tobaksforbrug på 5 - 10 gram  

 dagligt gennem ca. 40 år.
Lidelsen blev afvist, fordi den med  

 overvejende sandsynlighed måtte tilskrives det betydelige  

 tobaksforbrug.
Der var lagt vægt på, at der havde været et  

 mangeårigt tobaksforbrug af vekslende størrelse, uanset at der i  

 perioder havde været rygestop.
Hertil kom, at der ikke var den  

 fornødne tidsmæssige sammenhæng mellem den  

 erhvervsmæssige støvudsættelse og udviklingen af lidelsen.  

 Den erhvervsmæssige udsættelse var væsentligst frem til  

 1975, og lungelidelsen udviklede sig først kraftigt igennem 1980  

 erne.
3.5. Kronisk bronchitis og Erhvervssygdomsudvalget Hvis lidelsen er påvist, og skadelidte har  

 været udsat for andre specifikke påvirkninger i støv-  

 eller aerosolform, end dem der er nævnt på fortegnelsen, fx  

 cadmium, mangan eller lignende, skal sagen forelægges styrelsens  

 arbejdsmedicinske (E)- eller medicinske (M)-lægekonsulenter med henblik  

 på eventuel forelæggelse for Erhvervssygdomsudvalget.
Der har været sager for Erhvervssygdomsudvalget,  

 hvor skadelidte har været fx havnearbejder og transporteret bl.a. korn  

 og foderstoffer til skibene og ned i lastrummene.
Disse sager er blevet  

 afvist, da der ikke har været tilstrækkelig mange års  

 massiv udsættelse for støv/røg.
Udvalget har desuden  

 taget hensyn til tobaksforbruget.
3.6. Godtgørelse og erstatning 3.6.1. Mén Ved vurderingen af det varige mén tages hensyn til  

 begrænsningen af den fysiske aktivitet som følge af den kroniske  

 bronchitis.
 Der er en inddeling i 4 funktionsgrupper, som  

 understøttes med objektive målinger af lungefunktionen, fx ved  

 måling af FEV1. Der henvises til styrelsens méntabel side 33 om  

 lunge- og hjertekarlidelser.
 Som det fremgår af § 26, kan der alene ydes  

 erstatning for arbejdsskadens følger.
 Hvis der er taget forbehold, skal vægtningen af  

 forbeholdet være i overensstemmelse med bestemmelsen i § 13,  

 hvorefter et varigt mén må anses for at være en  

 følge af arbejdsskaden, medmindre overvejende sandsynlighed taler  

 imod.
 Det betyder, at Arbejdsskadestyrelsen skal kunne  

 dokumentere, at en bestemt følgetilstand er forårsaget af andre  

 forhold end den anerkendte arbejdsskade, for at den kan give anledning til  

 fradrag i méngodtgørelsen.
 Méngraden fastsættes altid i samarbejde med  

 styrelsens arbejdsmedicinske (E)- eller medicinske  

 (M)-lægekonsulenter.
3.6.2. Erhvervsevnetab Ved vurderingen af erhvervsevnetabet anvendes  

 Arbejdsskadestyrelsens vejledning om erstatning for tab af erhvervsevne fra  

 oktober 1996.
