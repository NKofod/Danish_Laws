Bekendtgørelse om Den Europæiske Unions forordninger om handel med sælprodukter I medfør af § 30, stk. 1, § 70, stk. 1 og 2, § 71, stk. 3, § 73, stk. 3, og § 89, stk. 3, i lov om naturbeskyttelse, jf. lovbekendtgørelse nr. 1578 af 8. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
 § 1. Styrelsen for Vand- og Naturforvaltning påser overholdelsen af reglerne i Europa-Parlamentets og Rådets forordning (EF) nr. 1007/2009 af 16. september 2009 om handel med sælprodukter og de hertil knyttede til enhver tid gældende kommissionsforordninger og bistår toldmyndighederne med kontrol af dokumenterne.
 § 2. Medmindre højere straf er forskyldt efter den øvrige lovgivning, straffes med bøde den, der indfører eller omsætter sælprodukter i strid med bestemmelserne i de forordninger, som er nævnt i § 1.
Stk. 2. Straffen kan stige til fængsel i indtil 1 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på de interesser, som lov om naturbeskyttelse tilsigter at beskytte, jf. lovens § 1, eller fremkaldt fare derfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 3. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1253 af 19. november 2014 om Den Europæiske Unions forordninger om handel med sælprodukter ophæves.
